<DOC>
<DOCNO> 345973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun10.html </URL>
<DATE> 2005/05/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
The Guardian, Şampiyonlar Ligi finalinden AB tanımı yaptı 
</HEADLINE>
<TEXT>

     Londra DHA 

      İNGİLTERE’de yayımlanan The Guardian gazetesi, içinde bulunduğumuz haftanın Avrupa açısından çok önemli bir hafta olduğuna değinerek, buna rağmen 3 önemli olaydan ikisinin AB dışındaki 2 ülke olan Türkiye ve Ukrayna’da gerçekleştiğini yazdı. 
     
     TANIMLAR DURUMA GÖRE BULANIKLAŞIYOR 
     Başmakalesinde, cumartesi gecesi Ukrayna’da yapılan Eurovision Şarkı Yarışması ile bu akşam İstanbul’da oynanacak olan Avrupa Şampiyonlar Ligi Finali’nden yola çıkarak Avrupa’nın tanımını yapmaya çalışan gazete, bir sorunun cevabının hiç de kolay olmadığını kabul etti. Kıtayla ilgili tanımların duruma göre ’bulanıklaştığını’ yazan gazete, Ukrayna’nın da Türkiye’nin de AB üyesi olmadığını, ancak her ikisinin de geçmişte Avrupa tarihinde önemli izler bıraktığını vurguladı. 
     Bununla birlikte gazete, haftanın 3’üncü önemli olayı olarak gördüğü AB Anayasası referandumunun yapılacağı Fransa’da halkın ne Türkiye, ne de Ukrayna’yı Avrupa’nın bir parçası olarak gördüğünü ifade etti. 
     
     ’AVRUPA ATLANTİK’TEN URALLARA KADAR’ 
     "Şarkı yarışması, futbol ve anayasal politikadan da anlaşılacağı üzere, Avrupa’nın sınırlarını tanımlamanın kesin bir yolu yok" diyen gazete buna örnek olarak, Eurovision Şarkı Yarışması’nın organizatörleri için İzlanda ve İsrail’in Avrupa’ya dahil olduğunu, ancak Avrupa futbol şampiyonalarında bile mücadele edebilen bu iki ülkenin AB’ye katılmak için bastırmadığını yazdı. The Guardian, öte taraftan Türkiye ve Ukrayna’nın ise AB üyesi olmaya çalıştığına dikkat çekti. 
     Gazetedeki makalede, eski Fransa cumhurbaşkanlarından General Charles de Gaulle’ün Avrupa tanımının yine de en fazla kabul gören tanımlardan biri olduğunu belirterek, De Gaulle’ün "Avrupa Atlantik’ten Urallara kadar uzanır" sözlerini hatırlattı. 
     
</TEXT>
</DOC>
