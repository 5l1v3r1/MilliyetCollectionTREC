<DOC>
<DOCNO> 329565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo13.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadına kapalı, herkese açık 
</HEADLINE>
<TEXT>


Suudi Arabistan'daki İslam Oyunları'nda kadınlara veto sürerken, gayri müslim sporcuların yarışabileceği açıklandı 

MURAT AĞCA 


Kadınların katılımına izin verilmeyen İslam Dayanışma Oyunları'nda, hıristiyan sporcular da yarışabilecek. 
Organizasyon Komitesi, Suudi Arabistan'da 8 - 20 Nisan'da yapılacak ve Türkiye'nin de sadece erkeklerden kurulu bir kafileyle katılacağı oyunlara İslam ülkelerinde yaşayan hıristiyan sporcuların katılabileceğini açıkladı. Böylece komite, kadın sporculara "veto"sunu sürdürmesine rağmen, "İslam Barıştır" sloganından yola çıktığını belirterek katılımcı ülkelerdeki gayri müslim sporculara kapılarını açtı. 
Mekke, Medine, Taif ve Cidde kentlerinde 15 branşta düzenlenecek oyunlar için Suudi Arabistan önce türban şartı getirmiş, ardından katılımcı ülkelerin uluslararası federasyonlardan ihracı tehlikesi üzerine, organizasyonun kadınlara ilişkin bölümü tamamen programdan çıkartmıştı. İslam ülkelerinin kadın sporcuları da İran'da toplanmış ve sadece kadınların katılıp, izleyebildiği "haremlik" oyunlar organize edilmişti. 1980'de İzmir'de ilk kez düzenlenen İslam Oyunları'nda erkeklerin yanısıra kadın sporcular da uluslararası kurallara uygun şekilde yarışmıştı. 
2009'da İran'ın, 2013'te de Suriye'nin talip olduğu ve "İslam Olimpiyatı" şekline dönüşmesi hedeflenen oyunlara bu yıl 53 ülkeden 6 bin sporcunun katılması bekleniyor. 

Kafile 37 kişi 

Türkiye'nin İslam Dayanışma Oyunları'na göndereceği sporcu listesi kesinleşti. Suudi Arabistan'da düzenlenecek oyunlara eskrim, goalball, tekvando, tenis, karate, masa tenisi yüzme ve atlama branşlarında tamamı erkeklerden oluşan 37 kişilik bir kafile katılacak. 6 Nisan'da hareket edecek kafilede genç sporcuların yanısıra, karatede Haldun Alagaş, Zeynel Çelik, yüzmede Aytekin Mindan, Hakan Kiper ve teniste Barış Ergüden, Haluk Akkoyun gibi iddialı isimler de bulunuyor. 


</TEXT>
</DOC>
