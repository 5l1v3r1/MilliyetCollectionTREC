<DOC>
<DOCNO> 345608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun19.html </URL>
<DATE> 2005/05/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
AP Fransız seçmen, hükümete karşı Avrupa'yı kullanmasın 
</HEADLINE>
<TEXT>

     Avrupa Parlamentosu Başkanı Josep Borrell, "Fransız seçmenin, kendi hükümetine karşı Avrupa’yı kullanmaması" çağrısında bulundu. 
     AB Anayasası için pazar günü düzenlenecek referandumla ilgili Le Figaro gazetesine makale yazan Borrell, "Fransızların Avrupa’yı hayal kırıklığına uğratmaması gerektiğini" belirtti. 
     "Fransızların tartışma arzularını hayranlıkla izlediğini" kaydeden Borrell, "bununla birlikte AB Anayasası’na ilişkin tartışmaların özünden saptırılmasının da kendisini şaşırttığını" ifade etti. 
     Borrell, bu çerçevede, ülkenin sosyal ve ekonomik sorunlarını ve Türkiye’nin AB üyeliği konusunun hiçbir ilgisi olmamasına rağmen, AB Anayasası tartışmalarının içine katılmasını eleştirdi. 
     Avrupa Parlamentosu Başkanı, AB Anayasası ile ilgili tartışmayı saptırdıkları gerekçesiyle özellikle aşırı sağ ve aşırı sol parti liderlerini suçladı. 
     
</TEXT>
</DOC>
