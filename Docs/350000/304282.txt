<DOC>
<DOCNO> 304282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun12.html </URL>
<DATE> 2005/01/07/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Dünya sözünü bu sefer tutacak mı 
</HEADLINE>
<TEXT>

     BBC 

      İngiliz gazetesi Independent, bugünkü manşetinde soruyor '2 milyar doları aşkın bağış vaadedildi ama, dünya sözünü bu sefer tutacak mı '. 
     Önsayfada üç fotoğraf var üçü de bir afet bölgesinde çekilmiş. Ama son tsunami krizinin fotoğrafları değil bunlar. Yakın zaman önce dünyanın diğer bölgelerini vurmuş doğal afetlerin. 
     1998'te Orta Amerika'yı yerle bir eden Mitch Kasırgası Mozambik'te yüz milyonların hayatını alt üst eden 2000 yılının sel felaketi, ve neredeyse bir yıl önce İran'ın tarihi Bam kentinde taş taş üstünde bırakmayan büyük deprem. Bu üç fotoğrafın altında, her birine ne kadar para vaadedildiği ama sonuçta felaket bölgesine ne kadarının ulaştığı yazılı. 
     Orta Amerika'ya 5 milyar dolara yakın para yardımında bulunacağız diyen sanayileşmiş ülkelerin cebinden topu topu 1 buçuk milyar doları biraz aşkın para çıkıyor. Mozambik'e gelince Independent para vaadinin 200 milyon doları aşkın olduğunu ancak selzedelere bunun hemen hemen yarısının gittiğini bildiriyor. Gazeteye göre Bam depreminde ise İran'a verileceği söylenen 17 milyon doların gene aşağı yukarı sadece yarısı somutlaşıyor. Independent, 'vaatlerinizi tutun' çağrılarının bu sefer tsunami felaketinde boşuna boşuna tekrar edilmediğini düşünüyor. 
     Fransız basınından Liberation da aynı konunun üzerine basıyor. 'Evet', diyor Liberation, 'sonuçta vaat yarışına girilmesi silah yarışına yeğ tutulur ama, şayet hükümetlerin yeniden yapılanma vakti geldiğinde ellerini cüzdanlarına atmalarını istiyorsak, medya ve kamuoyu olarak bu konunun peşini bırakmamız lazım.' 
     
</TEXT>
</DOC>
