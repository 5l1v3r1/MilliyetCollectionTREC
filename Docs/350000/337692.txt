<DOC>
<DOCNO> 337692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun16.html </URL>
<DATE> 2005/04/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bosna ağlıyor... 
</HEADLINE>
<TEXT>

     Bosna-Hersek'te 10 yıldır yaşanan barış sürecine rağmen acının izleri halen silinebilmiş değil. Ülkede mülteci ya da yerinden edilmiş durumdaki 1 milyon kişiden 300 bini kamplarda yaşarken, kimi bölgelerde işaretleme çalışmaları bile tamamlanamayan mayınlar nedeniyle onlarca kişi hayatını kaybediyor. Bosna-Hersek Parlamentosu Temsilciler Meclisi Başkanı Şefik Caferoviç, AA muhabirine yaptığı açıklamada, 3.5 milyon nüfusu olduğu varsayılan Bosna-Hersek'te savaş sonrası 1 milyon mülteci ve yerinden edilmiş kişinin evlerine dönemediğini söyledi. 
     Yurtdışında olanlardan 400 bininin geri dönüşünün beklenmediğini vurgulayan Caferoviç, 300 bininin de geri dönmek için beklediğini ancak ekonomik nedenlerden dolayı gelmediklerini dile getirdi. 
     Bosna-Hersek içinde yerlerinden edilmişlerin kamplarda kaldığını belirten Caferoviç, ''Bu durum uygarlık adına bir leke'' dedi. 
     Bosna-Hersek'te saldırıların, soykırım ve etnik temizlik metodlarıyla gerçekleştiğini belirten Caferoviç, şunları söyledi 
     ''Ülkede entegrasyonun gerçekleşmesi için geri dönüşlerin desteklenmesi gerek. Mülteciler ve yerinden edilmişleri yaşadıkları yerlere döndürememek, Boşnaklar üzerinde uygulanan etnik temizliğin başarılı olduğu anlamına gelir. İnsanların evlerine dönebilmesi için tüm dünyanın çaba göstermesi gerekir. Geri dönüşler için çok uzun süre Sırp Cumhuriyeti tarafından politik engellemeler oldu. Bunlar ortadan kalkınca ekonomik nedenler ortaya çıktı.'' Caferoviç, ülkede kişi başına düşen gelirin yılda 2 bin dolar, işsizlik oranının ise yüzde 40 olduğunu vurguladı. 
     
     MAYIN TEHLİKESİ 
     Bosna-Hersek'teki en büyük sorunlardan biri, ne kadarlık alana döşendiği bile tam bilinemeyen ve işaretleme çalışmaları henüz tamamlanamayan mayınlar... Bu nedenle her yıl onlarca kişi, hayatını kaybediyor ya da sakat kalıyor. 
     Ülkede yaşanan işsizlik nedeniyle patlamamış mayınları toplayıp, parçalarını satarak hayatını kazanmaya çalışanlar da var. Birçok insanın bu nedenle mayın çıkartırken hayatını kaybettiği bildirildi. 
     Savaş sırasında en yoğun çarpışmaların yaşandığı cephelerden biri olan Maglaj şehrinde 24 milyon metrekare alan mayınla döşeli. Her yıl sadece 1 milyon metrekarelik alandaki mayınların tasfiyesinin maliyeti ise 350 milyon Avro. 
     Maglaj'da barışın sağlanmasından bugüne, mayın nedeniyle 27 kişi ölürken, 50 kişi yaralandı. 
     
     ACI UMUDU YOK ETTİ 
     Bu yıl 1 Mart Bağımsızlık Günü'nde, 16 yaşındaki oğullarını mayınlar nedeniyle kaybeden Dikecic ailesi de, diğer çocuklarının geleceğinden endişeli. 
     Barışın sağlanması ile 1995 yılında evlerine geri dönen Dikecic ailesinin evlerinin hemen arkasındaki ağaçlık alan mayın döşeli. Bunların temizlenmesi için defalarca belediyeye başvursalar da, belediyenin imkanlarının bunun için yeterli olmadığını söylüyorlar. 
     Liseye giden oğlu Edin'in kar yağışı nedeniyle ayağının kayması sonucu mayınlı bölgeye düştüğünü vurgulayan Zaçir, gözyaşları içinde şunları söyledi 
     ''Savaştan önce Bağımsız Bosna için beklentilerimiz vardı. Ama vaad edilenler gerçekleştirilmedi, bizi ortada bıraktılar. 
     Büyük oğlum Yasmin, savaş sırasında yaralanmıştı. Bunun travmasını henüz atlatamadı. Küçük oğlum Benyamin 5 yaşında. Ama burada çocuklarımızın geleceği yok.'' 
     
     PROTEZ İHTİYACI 
     Maglaj'da yaşayan 50 yaşındaki Hazim Skejiç de, tank mermisinin isabet etmesi nedeniyle bir ayağını kaybetmiş. Skejiç, protez isteğiyle 10 yıldır çok sayıda yardım kuruluşuna başvurduğunu ancak kimsenin yardımcı olmadığını söyledi. 
     Yetkililer, savaşın yanı sıra mayınların temizlenmemesi nedeniyle barış sürecinde de çok sayıda organ kayıplarının yaşandığını vurgulayarak, acilen protez atölyelerine ihtiyaç duyulduğunu bildirdiler. 
     
</TEXT>
</DOC>
