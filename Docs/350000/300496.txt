<DOC>
<DOCNO> 300496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun30.html </URL>
<DATE> 2004/12/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
2004, Türkiye-AB ilişkilerinde tarihi bir yıl oldu 
</HEADLINE>
<TEXT>

     Avrupa Birliği, genişleme ve yeni AB Komisyonu oluşturmanın zorlu mücadelesiyle geçirdiği 2004 yılını, Türkiye'ye tam üyelik müzakerelerinin başlangıç tarihini vererek noktaladı. 
     Kopenhag zirvesinde aldığı kararlar doğrultusunda, 1 Mayıs 2004'te 10 yeni üyeye Estonya, Letonya, Litvanya, Polonya, Macaristan, Çek Cumhuriyeti, Slovakya, Slovenya, Malta ve Kıbrıs Rum kesimi kapılarını açan ve üye sayısını 25'e çıkaran AB, yeni katılımcıları ''hazmetme'' sürecini başlattı. 
     
     AVRUPA PARLAMENTOSU SEÇİMLERİ 
     Haziran ayında yapılan Avrupa Parlamentosu seçimleri, AB siyaset dünyasında şoka neden oldu. Yeni üyelerin de katıldıkları seçimlerde 732 parlamenter belirlenirken, aşırı sağ ve AB karşıtları parlamentoda grup oluşturmayı başardılar. Hıristiyan Demokrat Grup en büyük siyasi oluşum olarak kaldı. En büyük şok, seçimlere katılım oranının düşüklüğünde yaşandı. Üye 25 ülkede ortalama katılım oranı yüzde 44.2 oldu. Bu, 1979'dan beri kaydedilen en düşük katılım oranı oldu. 
     Slovakya'da seçmenlerin sadece yüzde 17'sinin, Polonya'da ise yüzde 20'sinin sandık başına gitmesi dışında, oy verme mecburiyeti olan Belçika, Lüksemburg ve İtalya gibi ülkelerde ''boş ve beyaz oy'' oranının yüzde 5'i aşması da dikkat çekti. 
     
     AB KOMİSYONU YENİLENDİ 
     İtalyan Romano Prodi yönetimindeki yürütme organı AB Komisyonu'nun görev süresinin dolması üzerine, Portekiz Başbakanı Jose Manuel Durao Barroso'yu yeni komisyonu kurmakla görevlendiren AB, bu alanda önemli sorunlar yaşadı. Avrupa Parlamentosu, Barroso komisyonunun bazı üyelerini ''ehil olmadığı'' gerekçesiyle reddetti. Barroso, gereken değişiklikleri yaptıktan sonra, üç hafta gecikmeli olarak, 22 Kasım'da görevi devraldı. 
     
     KIBRIS SIKINTISI 
     Kıbrıs sorunu çözülmeden ve adada yapılan referandumlarda Türk tarafının Annan planını kabul etmesine, Rumların ise reddetmesine rağmen Kıbrıs Rum kesimini bünyesine almak durumunda kalan AB, bu çerçevede sıkıntılı günler yaşadı, ancak Rum kesimine desteğini sürdürdü. Rumlar, AB'nin referandum öncesi ve sonrası Kıbrıslı Türklere verdiği sözleri yerine getirmesini yıl boyunca engellediler. Bu durum, kurumun itibar yitirmesine yol açtı. 
     AB Komisyonu'nun, 7 Temmuz'da Kıbrıslı Türklerin izolasyonunu sona erdirmek için açıkladığı kapsamlı öneriler yıl sonuna kadar rafta kaldı. 
     
     TÜRKİYE İLE İLİŞKİLER 
     AB Komisyonu Başkanı Romano Prodi, Türkiye'ye resmi ziyarette bulundu. 
     Komisyon, 6 Ekim'de yayımladığı raporu ile Türkiye'nin hayata geçirdiği önemli yasal düzenlemeler ışığında, bu aday ülkenin Kopenhag siyasi kriterlerini yeterince karşıladığını bildirerek, tam üyelik müzakerelerinin başlamasını önerdi. 
     Avrupa Parlamentosu Başkanı Josep Borrell, yıl sonunda, parlamentonun tavrını anlatmak üzere Türkiye'ye geldi ve çeşitli temaslarda bulundu. 
     Avrupa Parlamentosu, zirve öncesinde, 15 Aralık'ta bir karar onaylayarak, Türkiye ile tam üyelik müzakerelerinin başlatılmasına, çeşitli koşullar çerçevesinde yeşil ışık yaktı. Tavsiye nitelikli bu karar, AB zirvesinin sonuç belgesinde not edildi. 
     
     TÜRKİYE'YE YEŞİL IŞIK 
     Brüksel'de, 17 Aralık'ta yapılan AB zirvesinde buluşan devlet ve hükümet başkanları, Türkiye ile tam üyelik müzakerelerinin 3 Ekim 2005 tarihinde başlatılmasını kararlaştırdı. Liderler, Ankara'dan, bu tarihten önce, Ankara Anlaşması'nı tüm AB üyelerine ve bu arada Kıbrıs Rum kesimine de uyarlayan protokolü imzalamasını istediler. Bu gelişmenin, hukuki açıdan, Kıbrıs Rum yönetiminin Türkiye tarafından tanınması anlamına gelmeyeceği, ancak bu yönde atılmış bir adım olarak değerlendirileceği özellikle belirtildi. 
     Zirve ortak bildirisinde, AB Konseyi'nin Türkiye'nin geniş kapsamlı reform sürecinde göstermiş olduğu kararlı ilerlemeyi memnuniyetle karşıladığı belirtilerek, bu sürecin devam ettirileceğine ilişkin inanç vurgulandı. Özellikle temel özgürlükler ve insan hakları alanında siyasi reform sürecinin geri dönülmezliğinin, kapsamlı ve etkin uygulamasının temini için, AB Komisyonu tarafından izlenme sürecinin devam edeceği belirtilen bildiride, ''AB reform sürecinin önceliklerini belirleyen Katılım Ortaklığı Belgesi temelinde siyasi reformların ilerleyişi yakından izlenecektir'' denildi. 
     AB Konseyi'nin, ''Türkiye'nin AB'ye 10 yeni üye ülkenin katılımını göz önünde bulundurarak, Ankara Anlaşması'nın uyarlanmasını öngören protokolü imzalama kararını takdirle karşılamaktadır'' ifadesinin de yer bulduğu bildiride, Ankara Anlaşması'nın uyarlanması için gerekli protokolün, katılım müzakerelerinin fiilen başlaması öncesinde imzalanmasının önemi vurgulandı. Zirve bildirisinde, AB Konseyi'nin iyi komşuluk ilişkileri kurulmasına verdiği öneme değinilirken, katılım sürecine olumsuz etkisi olacak çözümlenmemiş sorunların gerekirse Uluslararası Adalet Divanı'na götürülebileceği görüşü teyit edildi. 
     Avrupa Parlamentosu'nun 15 Aralık tarihli kararını da bildiride not eden konsey, tam üyelik müzakerelerinin, oybirliği ile karar verilen Hükümetlerarası Konferans HAK çerçevesinde yapılacağını, koruyucu önlemler temelinde daimi olarak kullanılabilecek uzun geçiş dönemleri, imtiyazlar, özel düzenlemeler ve kalıcı koruyucu önlem maddeleri uygulanmasının düşünülebileceğini belirtti. Bu önlemlere tarım, serbest dolaşım ve yapısal politika alanları örnek gösterildi. 
     Müzakerelerin 2014 yılından sonraki dönemi kapsayan Mali Çerçeve'nin oluşturulmasından sonra tamamlanabileceğine de işaret edilen bildiride, müzakerelerin ortak hedefinin AB'ye katılım olduğu, sonucunda ne olacağına dair peşinen güvence verilemeyen açık uçlu bir sürecin söz konusu olduğu da belirtildi. 
     Yıl sonunda, Dönem Başkanlığı'nı Lüksemburg'a devretmeden önce 6 aylık çalışmalarını değerlendiren Hollanda Başbakanı Jan-Peter Balkenende, Türkiye'ye tam üyelik müzakereleri tarihi verilmesinin tarihi bir karar ve küresel bir mesaj olduğunu söylüyordu. 
     Türkiye'de gerçekleştirilen reformlardan ve atılan adımlardan etkilendiklerini belirten ve Türkiye'nin, müzakerelerin başlaması ile bu adımları sürdüreceğine olan güveni dile getiren Balkenende, alınan kararın, Türkiye sınırlarını aşan ''güçlü bir sinyal'' olduğunu anlatırken, din, kültür, gelenek, halk ayırımı yapmadıkları mesajı yansıttıklarını ifade ediyordu. 
     AB Dönem Başkanlığı'nı 1 Ocak 2005'ten itibaren ve 6 ay için Hollanda'dan devralacak Lüksemburg'un Başbakan Yardımcısı ve Dışişleri Bakanı Jean Asseborn ise Dönem Başkanlığı sürecinde uygulayacakları program ve öncelikleri hakkında bilgi verirken, ''Türkiye hakkında çok şey söylendi, her şey söylendi. Türkiye müzakerelere hoşgeldi'' dedikten sonra, tam üyelik müzakerelerinin başlayacağı 3 Ekim 2005 tarihinin büyük önem taşıdığını, Türkiye'den, bu tarihten önce, Kıbrıs Rum yönetiminin tanınmasına yönelik bir adım atmasının beklendiğini anlattı. 
     AB'nin 2005 gündemini de Türkiye ve Kıbrıs oluşturacak. Ankara'ya yeşil ışık yakan AB hükümetleri, özellikle kamuoylarını ikna etmek ve müzakereleri hazırlamak için Türkiye ile işbirliği yapmak durumunda olduklarını yıl sonunda belirttiler. Kıbrıs dosyasında da çözümün ''emrivaki'' ile gerçekleşmeyeceği, Rum tarafının tavır değiştirmeye itilmesiyle ''her iki tarafın da kabul edeceği adil ve kalıcı bir çözüm'' arayışına başlanması gereği, AB kanadında ağırlık kazanan görüş haline geldi. 
     Avrupa Konseyi ile çok olumlu bir yıl... 
     Türkiye'de insan hakları ve demokrasi alanında son iki yılda gerçekleştirilen köklü reformlar, Avrupa Konseyi ve Türkiye arasında son yıllarda yaşanan sorunların da 2004 yılında önemli ölçüde sona ermesine neden oldu. 
     Avrupa Konseyi ve Türkiye arasında son yıllarda en fazla sorun yaratan konu, Avrupa Konseyi Parlamenterler Meclisi'nin AKPM Türkiye üzerinde uyguladığı denetim süreciydi. 
     Genelde Avrupa Konseyi'ne yeni üye olan ülkeler için uygulanan ve bu ülkelerin tam üyelik öncesi verdiği taahhütleri yerine getirip getirmediklerini inceleyen denetim mekanizmasının, Türkiye için 1996 yılından bu yana uygulanması, Ankara ve Strasbourg arasında sorun olmuştu. 
     TBMM'de gerçekleştirilen reformların ardından, AKPM'nin yaz dönemi genel kurul çalışmaları sırasında kabul edilen kararla Türkiye üzerindeki denetim mekanizmasının kaldırılması kararlaştırıldı. 
     Türkiye üzerindeki izleme sürecinin kaldırılması, Ankara'nın AB ile tam üyelik müzakerelerinin başlaması açısından da önem taşıyordu. 
     AB yetkilileri tarafından yapılan açıklamalarda, Avrupa Konseyi'nin izleme sürecinde olan bir ülkeyle tam üyelik müzakerelerine başlanmasının zorluğuna önemle dikkat çekilmişti. 
     
     KKTC'YE TEMSİL HAKKI 
     Avrupa Konseyi ve Türkiye arasında 2004 yılında yaşanan olumlu gelişmelerden biri de KKTC'li parlamenterlere ve yerel yönetim temsilcilerine sınırlı da olsa temsil hakkı verilmesiydi. 
     BM barış planının referandumda Rumlar tarafından reddedilmesinin ardından, AKPM üyesi Türk parlamenterler Avrupa Konseyi'nde yoğun bir kulis faaliyetine girdiler. Türk parlamenterlerin girişimiyle KKTC'li parlamenterlere, oy hakkı olmasa bile genel kurul, siyasi grup ve uzmanlık komisyonlarında temsil edilme hakkı verildi. 
     AKPM'nin ardından, Avrupa Konseyi Yerel Yönetimler Kongresi de KKTC'li yerel yönetim temsilcilerine toplantılara katılma ve söz alma hakkı tanıdı. 
     
     AİHM'DE DAVALAR AZALIYOR 
     Türkiye'de yapılan reformlara ilişkin Avrupa Konseyi'nden destekleyici ve teşvik edici çağrılar gelirken, Avrupa İnsan Hakları Mahkemesi'ne AİHM özellikle Güneydoğu Anadolu Bölgesi'nden gelen başvuruların azalması da 2004 yılında önemli bir gelişme olarak değerlendirildi. 
     AİHM yetkilileri, 2004 yılında yaptıkları açıklamalarda, Türkiye'deki reformlara birlikte, gelen şikayet başvurularının içeriğinde de önemli değişiklik yaşandığını belirterek, bunun son derece olumlu bir gelişme olduğuna önemle işaret ettiler. 
     
     İDAM CEZASI TAMAMEN KALKTI 
     Türkiye, idam cezasının, barış zamanı dışında savaş ve savaş tehlikesi anında da kaldırılmasını öngören Avrupa İnsan Hakları Sözleşmesi'nin AİHS 13. protokolünü 9 Ocak 2004 tarihinde imzaladı. 
     AİHS'nin barış zamanı idam cezasının kaldırılmasını öngören 6. protokolü, Türkiye tarafından 15 Ocak 2003 tarihinde imzalanmış, 12 Aralık 2003 tarihinde ise resmen onaylanmıştı. 
     Avrupa Konseyi ülkeleri arasında Türkiye'nin, 6. protokolü en geç imzalayan üye ülkelerden biri olması, Ankara ve Strasbourg arasında uzun süre sorun olmuştu. 
     Avrupa'nın idam cezasından arındırılmış bir bölge olmasına büyük önem veren Avrupa Konseyi, gözlemci statüsüyle faaliyetlerine katılan ABD ve Japonya'da da idam cezasının kaldırılması için yoğun çalışmalarda bulunuyor. 
     
</TEXT>
</DOC>
