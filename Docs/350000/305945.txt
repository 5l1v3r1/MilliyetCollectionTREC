<DOC>
<DOCNO> 305945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas18.html </URL>
<DATE> 2005/01/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
'Başkan bize top alsın'... Belediyeden ilginç istekler... 
</HEADLINE>
<TEXT>

     Antalya alt kademe Kepez Belediyesi Basın ve Halkla İlişkiler Müdürlüğü'ne başvuran bazı vatandaşlar ilginç isteklerde bulunuyor. 
     Kepez Belediyesi Basın ve Halkla İlişkiler Müdürlüğü yetkilileri, vatandaşların iş ya da imar sorunları gibi isteklerin yanında, ''Belediye her derde devadır'' düşüncesiyle, her türlü sorunun çözümü için Kepez Belediyesi'ne başvurduklarını söylediler. 
     Eşi memleketteyken paraya sıkışan, bu nedenle evdeki tüm beyaz eşyalarını satan kişi, eşinin döneceği gün yaklaşınca belediyeye başvurarak, ''N'olur bana yardım edin. Karım beyaz eşyaların hepsini sattığını bilmemeli'' isteğinde bulundu. 
     Sokakta futbol oynarken, topları üzerinden kamyon geçince patlayan bir grup çocuk, yeni bir top alacak paralarının olmadığını söyleyerek, Belediye Başkanı Erdal Öner'in kendilerine yeni bir top satın almasını istediler. 
     Bazı vatandaşlar, her mahalleye yerleşim planını gösteren bir kroki yerleştirilmesini isterken, bazıları da milli bayramlarda evlerine asmak için Türk Bayrağı isteğinde bulundu. 
     Halkla İlişkiler Müdürlüğü yetkilileri, ''Bazı vatandaşlar da eşinden boşanmak istediğini ne yapması gerektiğini, ya da pasaport almak için kime, ne şekilde başvuracağını sormak için dahi Halkla İlişkiler Müdürlüğü'ne geliyor'' dediler. 
     
     HALK GÜNÜ 15 GÜNDE BİR YAPILACAK 
     Kepez Belediyesi'nden yapılan yazılı açıklamaya göre, 2004'ün Mayıs ayından itibaren her perşembe günü yapılan halk günü de bundan böyle 15 günde bir yapılacak. 
     Açıklamada, son haftalarda yapılan halk günlerinde, aynı kişilerin, aynı konular için tekrar tekrar halk gününe gelmesi, katılımcı sayısının düşmesi, taleplerin iş ve henüz çözüm aşamasında olan vakıf arazileriyle ilgili sorularda yoğunlaşmasının, halk gününün 15 günde bir yapılması kararında etkili olduğu vurgulandı. 
     Kepez Belediye Başkanı Erdal Öner de, halk günü düzenlemekteki amacının başlangıçta, ''Başkana ulaşamıyorum'' diyen vatandaşa yardımcı olmak, ulaştığında da verilemeyen hizmetlerle ilgili şikayetlerin dinlenmesi olduğunu bildirdi. Zaman içinde, amacın dışına çıkıldığını ifade eden Başkan Öner, ''Vatandaş, herhangi birime müracaat edip yapabileceği işi halk gününe taşımaya başladı. İşçi alımı yapamadığımız halde ısrarla gelen iş talepleri bizi yoruyor'' dedi. 
     
</TEXT>
</DOC>
