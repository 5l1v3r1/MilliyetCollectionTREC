<DOC>
<DOCNO> 319092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur16.html </URL>
<DATE> 2005/02/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Denizli Yeni Olay Gazetesi Bilgisayarımız bugün de bulunamadı, yastayız 
</HEADLINE>
<TEXT>

     Denizli'de bilgisayarları çalındığı için zor günler geçiren yerel Yeni Olay Gazetesi'nin yöneticileri, sıkıntılarını okurlarla paylaşmak amacıyla her gün gazetenin alt köşesinden ''Bilgisayarımız bugün de bulunamadı, yastayız'' duyurusu yayınlıyor. 
     Yeni Olay Gazetesi Yazı İşleri Müdürü Mustafa Karapınar, 17 gün önce gazete binasının girişine park ettiği otomobilinin camının kırılarak, içindeki diz üstü bilgisayarının çalındığını söyledi. 
     Gazetenin arşiv fotoğraflarının ve önemli evrakının bilgisayarda kayıtlı olduğunu, bu nedenle işlerinin aksadığını ifade eden Karapınar, şöyle konuştu 
     ''Bilgisayar çalınınca zor günler geçirdik. Sıkıntıları okurlarla paylaşmak ve gelişmelerden vatandaşları haberdar etmek için gazetenin sol alt köşesini bilgisayara ayırıp, yas tuttuğumuzu bildirmek istedik. Siyah üzerine beyaz yazılarla 'Bilgisayarımız bugün de bulunamadı, yastayız' diye uyarıda bulunarak, vatandaşların dikkatini hırsızlık olaylarına çekmeye çalıştık.'' Karapınar, bilgisayar bulununcaya kadar, her gün gazetede bu uyarıya yer vermeyi sürdüreceklerini söyledi. 
     
</TEXT>
</DOC>
