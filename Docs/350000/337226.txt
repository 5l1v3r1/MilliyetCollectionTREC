<DOC>
<DOCNO> 337226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/siyaset/siy02.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya'nın vekilliği düştü 
</HEADLINE>
<TEXT>


TBMM'deki oylamayla milletvekilliği düşürülen AKP Ağrı Milletvekili Cemal Kaya, "Yargı ile siyaset arasındaki korku duvarını yıktım" dedi 

ANKARA Milliyet 


AKP Ağrı Milletvekili Cemal Kaya'nın milletvekilliği düştü. Kaya, AKP'den 9 milletvekilinin ret oyu verdiği, 2 milletvekilinin de çekimser kaldığı oylamadan sonra, "Yargı ile siyaset arasındaki korku duvarını yıktım" dedi. 
Milletvekilliğinden istifa eden Kaya için dün TBMM Genel Kurulu'nda oylama yapıldı. Kaya'nın istifa dilekçesinin okunmasının ardından yapılan oylamada AKP'den Bingöl Milletvekili Mahfuz Güler, Batman Milletvekili Nezir Nasıroğlu, Ağrı Milletvekili Melik Özmen, Gaziantep Milletvekili Nurettin Aktaş, Bingöl Milletvekili Abdurrahman Anik, Kars Milletvekili Selahattin Beyribey, Diyarbakır Milletvekili Fehmi Uyanık, Edirne Milletvekili Ali Ayağ, İstanbul Milletvekili Lokman Ayva ret oyu kullandı. 
AKP Genel Başkan Yardımcısı Dengir Mir Mehmet Fırat ile Tekirdağ Milletvekili Ziyaettin Akbulut çekimser kalırken, CHP'liler kabul oyu kullandı. 
Kaya, dün TBMM'de düzenlediği basın toplantısında bir ilki gerçekleştirerek temiz siyaset için istifasını kabul eden Meclis'i kutladığını söyledi. Kaya, "Sanık milletvekili Cemal Kaya'yı değil vatandaş Cemal Kaya'yı hukukun önüne gönderdikleri için kutluyorum. Bu, milletin siyasetçiye güveni açısından önemli bir adımdır" dedi. 
CHP Genel Başkanı Deniz Baykal'ın 1.5 yıldır kendi üzerinden siyaset yaptığını belirten Kaya, şöyle konuştu 
"Baykal artık vatandaş Cemal'i bırakıp milletvekili Mahmut'a baksın. Baykal'ın sağında solunda yolsuzluk olduğunu söylemiştim. 23 Mart 2005'te Silvan Cumhuriyet Savcısı CHP'nin 3 numaralı adamı, paranın babası Genel Saymanı Mahmut Yıldız hakkında, sahte bilgi ve belge kullanarak devleti dolandırdığı ve haksız kazanç sağladığı iddiasıyla fezleke yolladı. Benim fezlekem gelmemişti, istifa ettim. Baykal siyasi kıvırma yapmasın. Şişenin kapağı açılmış, cin dışarı çıkmıştır." 

Yıldız istifa etsin 
Kaya, Yıldız'ın dokunulmazlık zırhının arkasına saklanmayıp istifa etmesini istedi. Kaya, 3 Kasım 2002 genel seçimlerinde CHP'den milletvekili olarak TBMM'ye girmişti. "Eve Dönüş Yasası" nedeniyle 30 Temmuz 2003'te CHP'den istifa eden Kaya, 12 Ekim 2003'te AKP'ye katıldı. 



</TEXT>
</DOC>
