<DOC>
<DOCNO> 334612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/dunya/axdun01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yılan gibi soğukkanlı maşallah' 
</HEADLINE>
<TEXT>


SEFA KARAHASAN Lefkoşa 


KKTC Cumhurbaşkanı Rauf Denktaş, gönül rahatlığıyla görevi Mehmet Ali Talat'a devredeceğini belirterek, "Desteğimiz, devletin varlığına dayanan bir destek olacaktır" dedi. Cumhurbaşkanı seçilen Başbakan Mehmet Ali Talat'ı Başbakanlık'ta ziyaret ederek kutlayan Denktaş, Talat ve yeni görevi hakkında, "Zorlukları çok olacaktır. Bu zorlukları aşmanın yolu da soğukkanlılıktır. Ben kendisini iyice izledim, yılan gibi soğukkanlı bir adamdır maşallah. Onun için, o yönde de Rum'u çatlatacak sabrı vardır" dedi. 
Başbakanlık Şeref Salonu'nda Talat ile görüşen Denktaş, "Devlete sahip çıkan bir makam olarak, kendisine yardımcı olacağım. Ve devlete sahip çıkan bir makam olarak kalıcı bir barış yapması için hep birlikte elimizden geleni yapacağız" diye konuştu. 

'Devam edemezdim' 
"Referandumda Kıbrıs Türk halkının uzlaşma ve barış yanlısı büyük bir gösteri yaptığını" kaydeden Denktaş, "Benim devlete ve egemenliğe sahip çıkmam nedeniyle, ama bunu kimse kimseye söylemeksizin, uzlaşma istemeyen Denktaş namını almış olmam, halkımızın yaratmış olduğu bu olumlu hava karşısında göreve devamımı gerektirmezdi. Dolayısıyla yol açılmıştır. Yeni cumhurbaşkanımız göreve gelecektir. Kendisine gönül rahatlığı içerisinde görevi teslim ediyoruz" şeklinde konuştu. 
"Hedefimiz halkımızın gösterdiği hedef olacak. Bu hedefe ulaşabilmek için bütün gayretimizi ortaya koyacağız" diyen Talat ise, halkın bir yol ayrımı ile karşı karşıya kaldığını ve bu yol ayrımını kendilerinden yana kullanıldığını kaydetti. Talat, "Bu tercih, sanıyorum ki çağa en uygun tercih olmuştur ve bunun gereklerini de yerine getirerek, Kıbrıs Türk halkını dünya ile bütünleştirmek görevimiz olacaktır. Bunun için var gücümüzle çalışacağız" dedi. 

24 Nisan'da göreve başlıyor 

Denktaş'ın Talat ile görüşürken gözleri doldu, ağlamamak için kendini zor tuttu. Denktaş'ın görev süresi, kesin sonuçların resmi gazetede yayımlandığı gün, 23 Nisan akşamı dolacak. Talat, Annan Planı referandumunun yıldönümü olan 24 Nisan'da Cumhuriyet Meclisi'nde yemin ederek göreve başlayacak. Başbakanlık görevine ise 25 Nisan'da Cumhuriyetçi Türk Partisi Genel Sekreteri Ferdi Sabit Soyer 53 getirilecek. 


</TEXT>
</DOC>
