<DOC>
<DOCNO> 338889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy02.html </URL>
<DATE> 2005/05/02/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Erdoğan-Şaron görüşmesi... İşte ikili arasındaki diyalog... 
</HEADLINE>
<TEXT>

     Başbakan Recep Tayyip Erdoğan'ın İsrail Başbakanı Ariel Şaron'dan, ''Barış konusunda ümitli olun, ümidin kalktığı yerde terör yeşerir'' diyerek, Filistin Ulusal Yönetimi Başkanı Mahmud Abbas'ın ''elini güçlendirmesini'' istediği bildirildi. 
     Başbakan Erdoğan ile İsrail Başbakanı Şaron, Kudüs'teki Başbakanlık Ofisi'nde 1.5 saat süren bir görüşme yaptı. 
     Görüşmede, Devlet Bakanı Beşir Atalay, Milli Savunma Bakanı Vecdi Gönül, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Sami Güçlü ve Sanayi ve Ticaret Bakanı Ali Coşkun da hazır bulundu. 
     AA muhabirinin edindiği bilgiye göre, görüşmede Erdoğan, terörü karamsar havanın beslediğine dikkati çekerek, terör konusunda güçlü bir mutakabat olması gerektiğini vurguladı. Erdoğan, İsrail Başbakanı'ndan Filistin Ulusal Yönetimi Başkanı Mahmud Abbas'ın ''elini güçlendirmesini'' istedi. 
     İsrail Başbakanı Şaron ise Filistin tarafında terörün tam anlamıyla durmadığını ve yeterli karşılıklı güvenin tesis edilemediğini vurgulayarak, ''İsrail halkının güvenliği bizim için en öncelikli konudur. Mahmud Abbas terörü bütünüyle durduracak güce sahip değil'' dedi. 
     İki lider arasındaki şu diyalog geçti 
     Erdoğan - Mahmud Abbas barış için iyi bir şans. Bunu iyi değerlendirin. Elini güçlendirin ki o da kendi alanında güçlü lider olarak gerekeni yapsın. Filistinliler de sizin gibi aynı güvenlik ihtiyacı içerisinde. Filistin ile barış sadece sizin için değil, dünya barışı için de önemlidir. 
     Şaron - Ben eski bir askerim. Barışın önemini çok iyi bilirim. 
     Erdoğan - Zaten dünyada kalıcı barışları genellikle askerler yapmışlardır. Çünkü savaşın acısını en iyi onlar bilir... 8 Şubat'taki Şarm-el Şeyh zirvesinden bu yana 3 ay geçti. Fazla birşey yapılamadı. Önemli olan bu ivmeyi kaybetmemek. 
     Şaron - Sizi gıpta ile izliyorum. Çünkü mecliste çoğunluğunuz var. Bizim işimiz o kadar kolay değil. Güçlü parlamento oluşturmanın sırrı nedir, bize de söyleyin. 
     Erdoğan - Biz de geçmişte çok sıkıntı çektik. Ama şu anda iddialı, vizyonlu bir istikrar var. 
     Başbakan Erdoğan, aşırı dindar Yahudiler'in Gazze'den çekilme uygulamasını protesto amacıyla Haremi Şerif'te binlerce Yahudi'yi yığma tehditleriyle ilgili olarak Şaron ve hükümetinin aldığı tedbirleri övdü ve ''Haremi Şerif'te yeni olaylar yaşanmaması konusunda doğru tedbirler aldınız. Biz de buna önem veriyoruz. İlgiliyiz. İlgilenmeye de devam edeceğiz'' dedi. 
     
</TEXT>
</DOC>
