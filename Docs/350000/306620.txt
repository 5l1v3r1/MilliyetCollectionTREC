<DOC>
<DOCNO> 306620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas25.html </URL>
<DATE> 2005/01/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Brad Pitt, "boşanma" sorularından korktu... 
</HEADLINE>
<TEXT>

     Eşi Jennifer Aniston ile boşanmaya karar veren ünlü aktör Brad Pitt, gazetecilerden köşe bucak kaçmaya başladı. Sanatçı, film tanıtımı için gittiği Japonya'da ABD'li gazetecileri bu konuda soru sormalarından kaygı duyarak basın toplantısına almadı. 
     Internetteki ''imdb'' sitesinin haberine göre, ''Oceans Twelve'' filminin tanıtımı için Japonya'ya giden Pitt, eşi Aniston ile boşanma kararlarına ilişkin soru sormasından korktuğu ABD'li gazetecilere toplantısının kapalı olduğunu bildirdi. 
     Toplantıyı sadece Japon gazetecilere açık şekilde düzenleyen aktör, kendisini izlemek için Tokyo'ya gelen Amerikalı gazetecileri ise kapıdan çevirdi. Toplantıya katılan Japon gazetecilere ise sanatçıya ''rahatsız edici'' soru sormamaları için tembihte bulunuldu. 
     Toplantıya katılamayan Amerikalı televizyon yapımcısı Antony Beilinsohn, Pitt'in zor bir dönemden geçtiğini ve anlayış gösterdiklerini söyledi. Beilinsohn, ''Basının bu konuya ilgi göstermesinden rahatsız olmuş olabilir. Ancak, eğer bana 'hayal kırıklığına uğradınız mı ' diye sorarsanız 'evet' derim. Ama, 'bunu bekliyor muydunuz ' derseniz de 'kesinlikle' yanıtını veririm'' dedi. 
     Japon radyolarından birinde DJ olan Kurt Common ise toplantıya katıldığını dile getirerek, ''Sanatçı, diğer gazetecilerin özel hayatı konusunda daha direkt ve rahatsız edici sorular sormasından ürkmüş olabilir. Çünkü Japon gazeteciler özel hayat konusunda çok naziktir'' açıklamasında bulundu. 
     Brad Pitt ile Jennifer Aniston, boşanma kararı verdiklerini geçen hafta cuma günü yayınladıkları bir basın açıklamasıyla duyurmuştu. Dünyaca ünlü çift, 4.5 yıl önce evlenmişti. 
     
</TEXT>
</DOC>
