<DOC>
<DOCNO> 349506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas26.html </URL>
<DATE> 2005/06/06/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İnsanlarda artık su altında balık gibi nefes alabilecek... 
</HEADLINE>
<TEXT>

     İsrailli bir mucidin, insanların su altında balık gibi nefes almasını sağlayacak bir sistem icat ettiği bildirildi. 
     İnternetteki livescience.com’da yer alan habere göre, Alan Izhar-Bodner adlı İsrailli, sudaki havayı çözerek su altında insanların kullanımına ve balık gibi solumasına imkan veren bir düzenek geliştirdi. 
     Sistemin bir sıvıdaki gazın çözünme miktarının sıvı üzerindeki basınç ile orantılı olduğunu öngören "Henry Yasası"na dayandığı ifade edildi. 
     Bu yasaya göre, sıvı üzerindeki basınç artırıldıkça sıvıda bulunan gazlar daha fazla miktarda çözünmekte ve sıvı üzerindeki basıncın azaltılmasıyla bu çözünen gaz ortaya çıkmakta. 
     Bu sistemin tam olarak, gazoz şişesinde basınç altındaki sıvı içinde çözünen karbondioksit gazının şişenin açılmasıyla basıncının düşmesiyle gaz salıvermesine benzer şekilde işlediği belirtildi. 
     Bodner’in geliştirdiği sistemin, düzeneğe aldığı az miktardaki deniz suyunun basıncını bir santrifüj yardımıyla azaltarak salıverilen gazın toplanması mantığına dayandığı kaydedildi. 
     İcadın patentinde yer alan tanıtımda ise sistemin solunabilir hava ürettiği ifade edildi. 
     Haberde, insanoğlunun yüzmeye başladığı ilk günden bu yana su altında nasıl nefes alabileceği üzerinde düşündüğü kaydedilerek, bu düşün, ilk bilim-kurgu yazarı Jules Verne’nin "Denizler Altında 20 bin Fersah" isimli kitabında da işlendiği belirtildi. 
     
</TEXT>
</DOC>
