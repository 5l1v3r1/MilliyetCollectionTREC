<DOC>
<DOCNO> 314734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur06.html </URL>
<DATE> 2005/02/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Havalar ısınıyor 
</HEADLINE>
<TEXT>

     Hava sıcaklığı, yarından itibaren batı bölgelerinden başlayarak Türkiye genelinde hissedilir şekilde artacak. Devlet Meteoroloji İşleri Genel Müdürlüğü'nün tahminlerine göre, soğuk hava kendini sıcak ancak yağışlı havalara bırakacak. 3 gün içinde özellikle İstanbul ve çevresinde, hava sıcaklığı 15 dereceye kadar çıkabilecek. Soğuk hava ve kar yağışı, yarın orta ve doğu Karadeniz kıyıları ile Doğu ve Güneydoğu Anadolu'nun doğusunda etkili olduktan sonra yurdu terk edecek. 
     Batı bölgeleri yarın öğle saatlerinden itibaren yeni yağışlı havanın etkisine girecek. Yağışlar kıyı Ege ve batı Akdeniz'de yağmur ve sağanak şeklinde başlayacak. Pazartesi günü Marmara, Ege, batı Akdeniz, İç Anadolu'nun kuzeybatısı ile batı Karadeniz'in iç kesimlerinde devam edecek. Lodos yarın kıyı Ege ve batı Akdeniz'de, Pazartesi günü yurdun iç ve batı kesimlerinde kuvvetli ve kısa süreli fırtına şeklinde esecek. Hava sıcaklığı lodosla birlikte bütün yurtta hissedilir derecede artacak. 
     Tahminlere göre, bugün İstanbul'da en düşük hava sıcaklığı eksi 3, en yüksek hava sıcaklığı 4 derece olacak. İstanbul'da yarın hava sıcaklığının en fazla 10 derece olacağı tahmin edilirken, yağış bekleniyor. Ankara'da, yarın karla karışık yağmur, pazartesi de yağmur yağması bekleniyor. Bugün sıcaklık eksi 5'e kadar düşerken, en yüksek sıcaklık 3 derece olacak. İzmir'de de, yarın havanın yağışlı olacağı belirtildi. 
     
</TEXT>
</DOC>
