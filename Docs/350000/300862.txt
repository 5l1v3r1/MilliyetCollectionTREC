<DOC>
<DOCNO> 300862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun26.html </URL>
<DATE> 2004/12/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Eroğlu KKTC varılacak bir anlaşmada en iyi zemindir... 
</HEADLINE>
<TEXT>

     KKTC'de anamuhalefetteki Ulusal Birlik Partisi UBP Genel Başkanı Derviş Eroğlu, ''devleti yok sayarak varılacak bir anlaşmanın uzun ömürlü olmayacağını'' ifade ederek, ''KKTC'nin varılacak bir anlaşmada en iyi zemin olduğunu'' söyledi UBP'nin 15. olağan kurultayı bugün yapıldı. Kurultayda tek aday olan Derviş Eroğlu yeniden genel başkanlığa seçildi. 
     Lefkoşa Atatürk Spor Salonu'nda yapılan kurultaya AK Parti Genel Başkan Yardımcısı Necati Çetinkaya ile AK Parti Afyon Milletvekili Ahmet Koca da katıldı. 
     Eroğlu, kurultayda yaptığı konuşmada, ''20 Şubat'ta yapılacak seçimin hem UBP, hem KKTC, hem de Türkiye için çok önemli olduğunu'' belirterek, ''Sandıklara gitmek çok önemli bir görev, sandıktan güçlü iktidar olarak çıkacağız'' dedi. 
     Kıbrıs Türkünün Kıbrıs'ta alternatifsiz ve Ruma muhtaç olmadığını kaydeden Eroğlu, Kıbrıs'ta iki devlet olduğunu, anlaşmada iki devlet gerçeğinden hareket edilmesi gerektiğini vurguladı. 
     ''Kıbrıs sorununun çözümü için anavatan hükümetleriyle sürekli işbirliği içinde olduklarını'' anlatan Eroğlu, ''AK Parti hükümetiyle de işbirliği içinde olacaklarını'' dile getirdi. 
     Konuşmasında ağırlıklı olarak Cumhuriyetçi Türk Partisi CTP - Demokrat Parti DP koalisyon hükümetini ve Başbakan Mehmet Ali Talat'ı eleştiren Eroğlu, ''İktidar olmak için yola çıktık, ya olacağız ya olacağız'' dedi. 
     Halka birlik ve beraberlik çağrısı da yapan Eroğlu, UBP'nin bir neferi olduğunu, seçim öncesi partiyi başsız bırakamayacağını kaydederek, ''Ben gideceğim zamanı bilirim. Ama öyle uzun süre beklemeyeceksiniz'' diye konuştu. 
     
</TEXT>
</DOC>
