<DOC>
<DOCNO> 338429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy02.html </URL>
<DATE> 2005/04/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bakan Pepe "Trabzonspor Fenerbahçe'nin işini bitirecek" 
</HEADLINE>
<TEXT>

     Çevre ve Orman Bakanı Osman Pepe, Bulgaristan'ın Avrupa Birliği AB müzakerelerinde en zor geçirdiği bölümlerin, çevreyle ilgili bölümler olduğunu bildirerek, ''Türkiye'nin AB müzakerelerinde en zor geçireceği bölümler de çevreyle alakalı olacak'' dedi. 
     Balkan Göçmenleri Kültür ve Dayanışma Derneği'nin BAL-GÖÇ 20. kuruluş yıldönümü nedeniyle düzenlenen dayanışma gecesine katılan Pepe, Bulgaristan Doğal Afet Bakanı Filiz Türkmenova ve yardımcısı Fatma İlyas'ın katılmasıyla gecenin daha da anlamlı hale geldiğini belirterek, Bulgaristan'ın 2007'de AB üyesi olacağını hatırlattı. 
     Bakan yardımcısı Fatma İlyas'la görüşmeler yaptıklarını ve Bulgaristan'ın AB sürecinde edindiği deneyimler hakkında bilgi sahibi olduklarını kaydeden Pepe, ''Bu görüşmeler, Türkiye'nin 2 Ekim'de başlayacak AB müzakereleri öncesi, çok önemli oldu. Her 2 ülkenin de AB müzakerelerinde en zor geçirdiği bölümler, çevreyle alakalı olan bölümlerdir'' dedi. 
     Osman Pepe, Bulgaristan'da Haziran ayında yapılacak genel seçimlerde Hak ve Özgürlükler Partisi'nin değerli milletvekilleri ve bakanlarının hakkettikleri yere ulaşacağına inandığını ifade ederek, ''Atatürk'ün Yurtta Sulh, Cihanda Sulh ilkesinin, bütün dünya ilişkilerinde geçerli olduğunu görüyoruz'' diye konuştu. 
     Bulgar Bakan Filiz Türkmenova ise BAL-GÖÇ Derneği'nin 20 yıllık faaliyet hayatında, Bulgaristan göçmenleri için hiç de küçümsenmeyecek çalışmalarda bulunduğunu belirterek, ''Bu çalışmaların en önemlisi, Bulgaristan'da kalan akrabalarıyla ilişkileri koruyabilmeleridir. AB'den sonra sınırlar bir şekle dönüşecek. Böylece 2 ülke de dünya platformunda hak ettiği yere ulaşacak'' dedi. 
     BAL-GÖÇ Derneği Genel Başkanı Doç. Dr. Emin Balkan da derneğin 17 Ocak 1985'te Mümin Gençoğlu tarafından kurulduğunu hatırlatarak, ''Balkan Türkleri, sadece Türk oldukları için Balkanlar'da güçlüklere ve zorluklara maruz kaldılar'' dedi. 
     Derneğin, Birleşmiş Milletler nezdinde sosyal ve ekonomik konularda özel danışmanlık statüsüne kavuştuğunu bildiren Balkan, ''Dış Türkler Konfederasyonu'' kuracaklarını açıkladı. 
     
     TRABZONLULAR BAHAR ŞÖLENİ... 
     Çevre ve Orman Bakanı Pepe, daha sonra Atatürk Spor Salonu'nda yapılan Geleneksel Trabzonlular Bahar Şöleni'ne katıldı. 
     Pepe, gecede, Birinci Süper Ligi'nde yarın İstanbul'da Fenerbahçe ile Trabzonspor arasında yapılacak futbol maçına değinerek, ''Bu kalabalığı coşturacak bir söz söyleyeceğim Fenerbahçe'nin işini bitireceğiz. Spor, barış içinde yapıldığı zaman güzeldir ve herkes bir takım tutar. Ben de yarın Trabzonspor'un Fenerbahçe'yi geçeceğine ve bu sene şampiyon olacağımıza gönülden inanıyorum'' diye konuştu. 
     
</TEXT>
</DOC>
