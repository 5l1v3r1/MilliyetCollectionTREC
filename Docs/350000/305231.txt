<DOC>
<DOCNO> 305231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur35.html </URL>
<DATE> 2005/01/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Öldürülen profesörün eşi Eşim kesinlikle yanlışlıkla öldürüldü 
</HEADLINE>
<TEXT>

     Silahlı saldırı sonucu öldürülen Karadeniz Teknik Üniversitesi KTÜ Kimya Bölümü Öğretim Üyesi Prof. Dr. Saadettin Güner'in eşi Melek Güner, ''Eşim, kesinlikle yanlışlıkla öldürüldü'' dedi. 
     Güner, AA muhabirine yaptığı açıklamada, eşinin öldürülmesinin tesadüf olduğunu savunarak, ''Otomobil, mekan benzerlikleri ile tesadüfler tamamen birleşti, üzerimize kurşunlar yağdı'' dedi. 
     Baştan beri eşinin yanlışlıkla öldürüldüğünü söylediğini vurgulayan Güner, ''Eşim kesinlikle yanlışlıkla öldürüldü. Başka türlü şeylerle anılması, beni çok rahatsız ediyor'' diye konuştu. 
     Öte yandan Prof. Dr. Güner'in mezarını ziyaret eden KTÜ Rektörü Prof. Dr. İbrahim Özen ise Saadettin Güner'in çok değerli bir bilim adamı olduğunu belirterek, ''Böyle bir cinayet için kendi adıma hiçbir neden bulamıyorum'' dedi. 
     Prof. Dr. Saadettin Güner'in mezarını, öğretim üyesi arkadaşları ve öğrencileri de ziyaret etti. 
     KTÜ Öğretim Üyesi Prof. Dr. Sadettin Güner ile oğlu Selçukhan Güner, Trabzon'un Boztepe Mahallesi'nde 7 Ocak 2005'de otomobiliyle seyir halindeyken açılan çapraz ateş sonucu ölmüş, eşi ve 2 çocuğu olaydan yara almadan kurtulmuştu. 
     Olayın meydana geldiği yerin yakınında bir gün sonra benzer şekilde silahlı saldırıya uğrayan Engin Bayramoğlu ölmüş, araçta bulunan biri çocuk 2 kişi yaralanmıştı. 
     Art arda işlenen cinayetlerde mağdurların araçlarının birbirine benzemesi, Prof. Dr. Sadettin Güner ile oğlu Selçukhan Güner'in yanlışlıkla vurulduğu iddiasını gündeme getirmişti. 
     
</TEXT>
</DOC>
