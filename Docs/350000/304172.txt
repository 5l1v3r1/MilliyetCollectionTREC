<DOC>
<DOCNO> 304172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas09.html </URL>
<DATE> 2005/01/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Piyango talihlisi evini terketti 
</HEADLINE>
<TEXT>

     DHA 

      KAHRAMANMARAŞ'ın Afşin İlçesi Tanır Beldesi'nde emekli işçi 55 yaşındaki İsmail Polat'ın, Milli Piyango'nun yılbaşı çekilişinde 3786127 numaralı çeyrek biletiyle 15 milyon YTL 15 trilyon lira büyük ikramiyenin dört ortağından biri olduğu ortaya çıktı. Ailesini de yanına alarak ortadan kaybolan Polat, payına düşen 3 milyon 750 bin YTL 3 trilyon 750 milyar lira ikramiyeyi banka müdürüne vekalet vererek tahsil etti. Polat, bu paranın bir bölümüyle yatırım fonu alırken, büyük kısmıyla bankada bir ay vadeli hesap açtı. 
     Türkiye İş Bankası Kahramanmaraş Şube Müdürü Ali Erdoğmuş'a verdiği vekaletname ile 3 milyon 750 bin YTL'lik ikramiyesini Milli Piyango Genel Müdürlüğü'nden önceki gün tahsil ettiren emekli işçinin Afşin İlçesi'ne bağlı 650 nüfuslu Tanır Beldesi'nde oturan 8 çocuk babası İsmail Polat olduğu anlaşıldı. 
     Afşin- Elbistan Termik Satnrali'nde yıllarca çalıştıktan sonra emekli olan İsmail Polat, ikramiyesinin 250 bin YTL 250 milyar lira bölümüyle yatırım fonu satın aldı, kalan kısmını da Türkiye İş Bankası Kahramanmaraş Şubesi'nde 1 aylık vadeli hesaba yatırdı. 
     
     KASABADA HEYECAN 
     Talihlinin kimliğinin belli olmasının arıdndan, oturduğu Tanır Beldesi'nde büyük heyecan yaşandı. Komşuları ve yakın akrabaları İsmail Polat'ın eşi ve çocuklarıyla birlikte ortadan kaybolduğunu söyledi. Yakınları, İsmail Polat'ın 1 Ocak günü evden ayrıldığını, 3 Ocak günü de ailesinin kasabayı terk ettiğini öne sürdü. 
     Ankara'ya giderek ikramiyeyi çeken Banka Müdürü Erdoğmuş da talihlinin işçi emeklisi olduğunu doğruladı. 8 çocuk babası olan İsmail Polat 1 ocak günü, eşi ve tek bekar çocuğu lise öğrencisi Halit de 3 ocak günü kasabadan ayrıldı. Lise 1'inci sınıf öğrencisi Halit Polat'ın okuduğu Tanır Lisesi yetkilileri de, öğrencinin 3 ocakg ünü rahatsız olduğunu söyleyerek izin alıp okuldan ayrıldığını ve bir daha ortalıkta görünmediğini söyledi. 
     
     DAMADI DOĞRULADI 
     Polat'ın damadı ve Tanır Belediyesi'nde çaycı olarak çalışan 34 yaşındaki Hüseyin Turan, büyük ikramiyenin kayınpederi İsmail Polat'a çıktığını doğruladı. 
     DHA muhabirinin telefonla ulaştığı Hüseyin Turan, kayınpederi ile aralarının bozuk olduğunu iddia ederek, "Kayınbabama büyük ikramiyenin çıktığını ben de sonradan öğrendim. Bize haber vermedi. İkramiye çıktığını dün akşam duyup sabah evine gittiğimizde kimse yoktu. Hepsi Antalya'daki uzman çavuş olan oğlu Gökhan Polat'ın yanına gitmiş. Bize haber vermemesi nedeniyle biraz canımız sıkıldı. Aslında aramız karşılıklı olarak iyi değildi. Nereden bilecektim büyük ikramiyenin ona çıkacağını Bilsem aramızın açık olmasına izin vermezdim'' dedi. 
     Hüseyin Turan, kayınpederinin yaklaşık 1 yıl önce taşeron işçi olarak çalıştığı Afşin-Elbistan Termik Santrali'nden emekli olduğunu, uzman çavuş oğlu Gökhan'ın Antalya'da, diğer uzman çavuş olan oğlu Hakan'ın da Malatya'da görev yaptığını, en küçük oğlunun lise öğrencisi olduğunu, 5 kızının da evli olduğunu söyledi. 
     
     KUZENİ YILBAŞINDAN BERİ YOK 
     İsmail Polat'ın amcasının oğlu Ramazan Polat, büyük ikramiyenin kuzenine çıktığını duyduğunu ancak, yılbaşından bu yana kendisini görmediğini söyledi. İsmail Polat'ın her gün sabah kahveye gelerek birlikte oturduklarını anlatan Ramazan Polat, "İsmail'i yılbaşından sonra hiç görmedim. Kahveye gelmedi. Büyük ikramiye çıkmış. Karısı ve çocuklarını da yanına alıp Uzman Çavuş oğlunun yanına gitmiş. Antalya'ya mı yoksa Malatya'ya mı gitti bilmiyorum'' dedi. 
     
</TEXT>
</DOC>
