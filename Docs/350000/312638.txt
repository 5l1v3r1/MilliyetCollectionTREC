<DOC>
<DOCNO> 312638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun16.html </URL>
<DATE> 2005/02/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Berlin'de sınır dışı edilmeyi bekleyen Türk, açlık grevine başladı... 
</HEADLINE>
<TEXT>

     Almanya'nın başkenti Berlin'de sınır dışı edilmeyi bekleyen bir Türk, açlık grevine başladı. 
     Berlin polisi tarafından yapılan açıklamada, Köpenick semtinde sınır dışı edilmek üzere gözaltı hapsinde tutulan 25 yaşındaki Türkün yemek yemeyi reddettiği bildirildi. 
     Göçmenler Platformu adlı kuruluş tarafından yapılan, ''sınır dışı edilecek kişilere iyi bakılmadığı'' yolundaki açıklamayı reddeden polis, açlık grevi yapan Türkün ziyaretçileriyle görüşmesine izin verilmediği iddiasının da doğru olmadığını belirtti. 
     Açlık grevi başlatan kişiye, ziyaretçi odasının doluluğundan ve ziyaretçilerinin çokluğundan dolayı özel bir oda tahsis edildiği, ancak bu kişinin, ''ziyaretçileriyle bir cam bölmenin arkasından konuşmak istemediği'' gerekçesiyle ziyaretçi kabul etmek istemediğini söylediği kaydedildi. 
     Daha sonra hücresine konulan bu kişinin, öfkeyle hücrenin kapısına ve duvarlarına vurduğu ve kendini yaraladığı, bu olayın da belgelendiği ifade edildi. 
     Açlık grevi yapan Türkün, daha sonra ziyaretçi kabul ederek yaklaşık 1 saat süreyle yakınlarıyla görüştüğü bildirildi. 
     Polis tarafından yapılan açıklamada, ayrıca sınır dışı edilmek üzere hücrelerde tutulan kişilerin her türlü şikayette bulunma hakları olduğu belirtildi. 
     Bu kişiler için geniş çaplı sağlık hizmetlerinin de sunulduğu ifade edilen açıklamada, Göçmenler Platformu tarafından ortaya atılan, 2 kadının çektikleri sıkıntılar sonucu ölü bebek dünyaya getirdiği iddialarının da doğru olmadığı, bugüne kadar hücrelerde tutulan hiçbir kadının doğum yapmadığı ifade edildi. 
     Açıklamada, duşların ve tuvaletlerin her gün temizlendiği, yemeklerde de genel olarak domuz eti bulunmadığı kaydedildi. 
     
</TEXT>
</DOC>
