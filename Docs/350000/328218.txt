<DOC>
<DOCNO> 328218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo22.html </URL>
<DATE> 2005/03/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fenerbahçe'nin istediği olmadı, dörtlü final Ukrayna'da 
</HEADLINE>
<TEXT>

     FIBA Avrupa Yönetim Kurulu, bugün yaptığı toplantıda FIBA Avrupa Ligi Dörtlü Finali'nin Ukrayna'nın başkenti Kiev'de yapılmasına karar verdi. 
     Basketbol Federasyonu'nun veb sitesinde yapılan açıklamaya göre, Dörtlü Final'de mücadele edecek olan Fenerbahçe'nin de aday olduğu organizasyon, 27-28 Nisan tarihlerinde gerçekleştirilecek. 
     FIBA Avrupa Ligi'nde ilk 4'e kalma başarısını gösteren Fenerbahçe, BC Kiev Ukrayna , St. Petersburg Rusya ve BC Khimki Rusya takımlarının katılımlarıyla gerçekleşecek olan Dörtlü Final organizasyonuna, Kiev Spor Sarayı evsahipliği yapacak. 
     İlk gün maçlarında iki Rus temsilcisi St. Petersburg ve BC Khimki karşı karşıya gelirken, Fenerbahçe ev sahibi BC Kiev ile oynayacak. Dörtlü Final'in ikinci gününde ise ilk gün maçlarının galipleri kupaya sahip olabilmek için mücadele edecek. İlk günün mağlupları ise 3.'lük maçı yapacak. 
     
     KARAR SİYASİ ÇALIŞMALARIN SONUCU 

     Basketbol Federasyonu Genel Koordinatörü Ali Özsoy, FIBA Avrupa Ligi'nde dörtlü final organizasyonunun Ukrayna'ya verilmesinin, yapılan siyasi çalışmaların bir sonucu olduğunu iddia etti. 
     Özsoy, Basketbol Federasyonu'nun resmi internet sitesinden yaptığı açıklamada, dörtlü finalde Türkiye'yi temsil edecek Fenerbahçe'nin de ev sahipliğine aday olduğu organizasyonu İstanbul'a almak için Federasyon olarak ellerinden geleni yaptıklarını ifade ederek, ''Dörtlü finalde mücadele edecek 4 takım da organizasyona talipti. Son anda iki Rus takımından Khimki, St. Petersburg lehine çekildiğini açıkladı. Ancak sonucu belirleyen, Ukrayna'nın devlet başkanı katında yürüttüğü siyasi çalışmalar oldu'' dedi. 
     Özsoy, İstanbul'un geçen sezon FIBA Bayanlar Avrupa Kupası dörtlü finaline, İzmir'in de FIBA Avrupa Ligi Güney Konferansı dörtlü finaline ev sahipliği yapmış olmasının, bu organizasyonu alabilmeleri için dezavantaj oluşturduğunu belirtirken, Fenerbahçe'nin, Kiev'deki dörtlü finalde kupanın en güçlü adayı olacağına ve Türkiye'yi en iyi şekilde temsil edeceğine inandığını vurguladı. 
     Bu arada, organizasyonun Kiev'e verildiği kararını açıklayan FIBA Avrupa Direktörü Nar Zanolin ise Türkiye'nin, bu organizasyonu alamadığı için üzülmemesi gerektiğini kaydetti. 
     Türk basketbolunun bugün için çok iyi bir noktada bulunduğunu, nasıl bir yükseliş trendine sahip bulunduğunu iyi bildiklerini dile getiren Zanolin, ''Türkiye, bundan sonra da birçok uluslararası organizasyona, her zaman olduğu gibi mükemmel şekilde ev sahipliği yapacaktır. Türkiye Basketbol Federasyonu, gerek imza attığı başarılı organizasyonlar, gerekse geliştirdiği projeler ve basketbola yaptığı hizmetlerle, basketbol dünyamız için gurur kaynağı olmaya devam ediyor'' dedi. 
     

     
</TEXT>
</DOC>
