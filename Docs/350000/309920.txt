<DOC>
<DOCNO> 309920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy06.html </URL>
<DATE> 2005/01/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Rehn Müzakerelerin 3 Ekim'de başlayacağına eminim 
</HEADLINE>
<TEXT>

     Mustafa Seven AA 

AB Komisyonu'nun Genişlemeden Sorumlu Üyesi Olli Rehn, Türkiye ile üyelik müzakerelerinin 3 Ekim'de başlayacağına emin olduğunu söyledi. 
     Rehn bu arada, tarama sürecini müzakerelere paralel başlatabileceklerini vurguladı. 
     Rehn, Dünya Ekonomik Forumu çerçevesinde geldiği Davos'ta, Anadolu Ajansı muhabirinin sorularını yanıtladı. 
     Türkiye'nin son 2-3 yıl içinde, AB'ye uyum açısından çok başarılı reformlar gerçekleştirdiğinin altını çizen Rehn, özellikle siyasal ve sosyal alanda, insan hakları başta olmak üzere hukuk alanında önemli reformlar yaptığını vurguladı. 
     Halen yasal ve siyasal alanda uygulama açısından atılması gereken bazı adımların bulunmasına rağmen, bu konuda Türkiye'nin gayretli göründüğünü belirten Rehn, yasal ve siyasal kriterlerin yerine getirilmesinin ardından, müzakere sürecinin önündeki önemli bir engelin de kalkmış olacağını ifade etti. 
     Müzakerelerin gerek tarihinde başlaması gerekse hızlı şekilde sürdürülmesinin Türkiye'ye bağlı olduğunu anlatan Rehn, ''Türkiye reformları ne kadar hızlı şekilde kabul eder ve uygulamaya geçirirse, müzakereler de aynı hızla başlar ve devam eder'' şeklinde görüş bildirdi. 
     
     TARAMA SÜRECİ 
     Rehn, Türkiye'ye dönük tarama sürecine ilişkin soru üzerine, ''tarama süreci mutlaka müzakereler öncesi yapılacak'' diye bir şartın olmadığını ifade ederken, ''tarama sürecini müzakerelere paralel başlatabiliriz'' dedi. 
     Tarama sürecinde kolay ve zor kısımlar bulunduğunu hatırlatan Rehn, Türkiye'nin, tarama süreciyle ilgili önemli bir konu olan Gümrük Birliği'ni zaten gerçekleştirmiş olduğunu kaydetti. 
     
     KIBRIS KONUSU 
     Rehn ayrıca, Kıbrıs sorunun çözümünde sadece Türk tarafının değil, Rum tarafının da gerekli adımları atması gerektiğini belirtti. 
     
     KÜLTÜREL DİYALOĞUN ÖNEMİ 
     Türkiye ile AB arasındaki kültürel diyaloğun daha da güçlendirilmesinin önemine dikkati çeken Rehn, böylece her iki kesimin birbirini daha iyi tanıması ve ilişkilerin güçlenmesine katkıda bulunacağını bildirdi. 
     Rehn açıklamaları sırasında, Türkiye'den yazar Orhan Pamuk'un kitaplarını çok beğendiğini kaydetti. 
     
</TEXT>
</DOC>
