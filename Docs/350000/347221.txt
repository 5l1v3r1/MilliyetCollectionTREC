<DOC>
<DOCNO> 347221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo22.html </URL>
<DATE> 2005/05/30/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yanal Kariyerime Yunanistan'da devam edebilirim... 
</HEADLINE>
<TEXT>

     Milli Takımlar Teknik Direktörü Ersun Yanal, Türk Milli Takımı'nın Dünya Kupası elemelerini kazanacağına ve 2002 Dünya Kupası'nda gösterdiği başarıyı yeniden yakalayacağına inandığını söyledi. 
     Atina'da yayımlanan Ethnos gazetesine demeç veren Yanal, İstanbul'da 4 Haziran'da yapılacak olan Türkiye-Yunanistan karşılaşması ve Türk Milli Takımı'nın yapılanması konularına değindi. 
     İstanbul'da BJK İnönü Stadı'nda yapılacak karşılaşmada her iki takımın da galip gelmek istediğini belirten Yanal, ''Bunun sadece bir oyun olduğunu unutmayalım. Benim bakış açıma göre bu bir eleme karşılaşması ve biz de 3 puanın peşindeyiz. Öte yandan takımıma güvendiğimi vurgulamak isterim. Elemeleri kazanıp, bundan 3 yıl önceki Dünya Kupası'nda gösterdiğimiz başarıyı tekrar yakalayacağımıza inanıyorum'' dedi. 
     Yunanistan Milli Takımı'nın Avrupa Şampiyonu olması hakkında değerlendirmede de bulunan Yanal, ''Yunanistan'ın tüm karşılaşmalarını Portekiz'de yakından izledim. Yunan takımının başarısı kesinlikle şans eseri değil. Ekibinizin mükemmel bir takım oyunu var, bu da belirleyici bir özellik. Takım ruhu ile birlikte, çok iyi bir teknik yönlendirme ve başarıya ulaşma tutkusu bu sonucu getirdi'' şeklinde konuştu. 
     Yanal, 2002 Dünya Kupası sonrası Türk Milli Takımı'nda yapılan değişiklikler hakkında ise, ''2002 Dünya Kupası başarısı aynı nesil oyuncuların ortaya koyduğu bir üründü. Şu an takımın yenilenmesine ilişkin bir geçiş dönemindeyiz. Bu, bir nesilden diğerine geçiş. Benim planıma göre 5 ila 7 yıl sürecek. Aynı sorunu Yunanistan da er ya da geç yaşayacak'' ifadesini kullandı. 
     Yunan gazetesinde, ''Hakan Şükür'ün takıma çağrılmamasının yapılan değişiklikler çerçevesinde olup olmadığı'' sorusunu da yanıtlayan Yanal, ''Hakan Şükür Türk futboluna çok şeyler kazandırmış büyük bir oyuncu. Ancak takımda uygulamaya çalıştığım sisteme uymadığını düşünüyorum. Yeni nesil futbolculardan bahsettiğimizi de unutmayalım. Hakan 33 yaşında. Üstelik Hakan'ın takımda olmasıyla daha iyi oyun çıkartılacağının garantisini kim bana verebilir Şimdi Hakan'ı destekleyen gazeteciler, Dünya Kupası'nda aynı oyuncuyu paralamışlardı'' dedi. 
     Yanal, ''Medyanın eleştirilerine maruz kalmasının milli takım teknik direktörü olmaktan pişman olmasına yol açıp-açmadığına'' ilişkin soruya, ''Türk Milli Takımı'ndaki görevim benim için büyük şeref. Attığım bu adımdan biran olsun pişmanlık duymadım'' yanıtını verdi. 
     ''Kariyerine bir Yunan takımında devam etmeyi düşünüp, düşünmediği'' sorusunu da yanıtlayan Yanal, ''Neden olmasın. Klişeleri aşmamız gerekiyor. Panathinaikoslu İbrahim Kutluay her fırsatta Yunanistan'da olmaktan ne kadar memnun olduğunu söylüyor. İhtiyatlı davranışlar karşılıklı önyargılardan kaynaklanıyor. Bunlar günümüzde iyi düşünceler değil'' diye konuştu. 

     
</TEXT>
</DOC>
