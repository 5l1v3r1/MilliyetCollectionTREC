<DOC>
<DOCNO> 314195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo29.html </URL>
<DATE> 2005/02/10/ </DATE>
<TIME> 18.02 </TIME>
<AUTHOR>  </AUTHOR>
<HEADLINE>
Gaziantepspor Sakaryaspor maçı hazırlıkları sürdürüyor 
</HEADLINE>
<TEXT>

     Gaziantepspor, Sakaryaspor maçı hazırlıklarını, bugün yaptığı tek çalışmayla sürdürdü. 
     Celal Doğan Tesisleri'nde, teknik direktör Nurullah Sağlam yönetiminde yapılan antrenmanda, teknik ve taktik ağırlıklı çalışma yapıldı. 
     Nurullah Sağlam, Sakaryaspor maçına çok sıkı hazırlandıklarını ve futbolcuları bu maça en iyi biçimde motive etmeye çalıştığını söyledi. 
     Sağlam, alt sıralardan kurtulmak için puana ihtiyacı olan Sakaryaspor'un sahaya mutlak galibiyet için çıkacağını, maçın her iki takım açısından da çok zorlu geçeceğini bildirdi. 
     Kulüp futbol şubesi sorumlusu İbrahim Kızıl ise yaptığı açıklamada, Sakaryaspor maçından galibiyetle ayrılmak istediklerini kaydetti. 
     Farklı skorlu Galatasaray yenilgisiyle morallerinin bozulduğunu ve bu yenilgiyi Sakaryaspor maçında alacakları galibiyetle unutturacaklarını savunan Kızıl, ''Futbolcularımızın hırslı oluşları bizi umutlandırıyor. Ligde ilerleyen haftalarda daha zorlu maçlar bizi bekliyor. Artık puan kaybına tahammülümüz kalmadı. Galatasaray maçından puan getirmeyi hedefliyorduk ancak geçen hafta bir talihsizlik oldu. Futbolcularımız, Sakaryaspor maçını kazanarak bunu telafi edecekler'' diye konuştu. 
     
</TEXT>
</DOC>
