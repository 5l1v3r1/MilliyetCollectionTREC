<DOC>
<DOCNO> 327474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo03.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a, CAS ilacı 
</HEADLINE>
<TEXT>


Galatasaray'a CAS Mahkemesi'nden müjdeli haber geldi. Sarı-Kırmızılılar, Fabio Pinto için İnternacional'in açtığı 3.5 milyon dolarlık davadan sadece 200 bin dolarla kurtuldu 

HALİL ÖZER 


Yabancı transferinde yaşadığı sıkıntılar nedeniyle FIFA'da davaları bulunan Galatasaray, bir dosyayı daha kapatmayı başardı. Sarı - Kırmızılılar, Fatih Terim döneminde geri gönderilen Brezilyalı Fabio Pinto'nun davasından ucuz kurtuldu. CAS Mahkemesi, Brezilya Kulübü İnternational'in istediği 3.5 milyon doları geri çevirip, Galatasaray'ın 200 bin dolar ödemesini kararlaştırdı. 
Konuyla ilgili açılan bir önceki davada FIFA, Galatasaray'ın 100 bin dolar ödemesini istemişti. Ancak İnternacional Kulübü bu karardan memnun kalmamış ve bir kez daha CAS Mahkemesi'nin kapısını çalmıştı. Galatasaray, işlerin giderek zorlaşması nedeniyle umutsuzluğa kapılmasına karşın, bu tür davaları çözen iki ünlü avukatla anlaştı. 
Galatasaray, avukatlarıyla birlikte kusursuz bir savunma hazırlayarak, davanın gidişini bir anda kendi lehine çevirdi. 
CAS Mahkemesi, son kararını Galatasaray'ın aleyhine vermesine karşın, Brezilyalılar'ın istediği 3.5 milyon doları çok buldu. Emsal davaların da incelenmesinin ardından Galatasaray'ın 200 bin dolar ödemesi kararlaştırıldı. 

Sabri'nin mesajı 

Galatasaray'da Ribery'nin transferinin ardından forma şansı azalan Sabri, Ümit Milli Takım'ın Arnavutluk'u yendiği maçta alkış aldı. Genç futbolcu, 90 dakika sahada kalırken, Mehmet Topuz'un attığı ilk golün ortasını yaptı. Bir şutu da direkten dönen Sabri, Hagi'ye her zaman "Hazır" olduğunun mesajını gönderdi. Hagi'nin genç oyuncudan faydalanabilmek için takım kurgusunda bazı değişiklikler yapması bekleniyor. 

Hakan Şükür'e Hagi övgüsü 

Sarı - Kırmızılılar'ın Teknik Direktörü Hagi, Hakan Şükür'ün takım içindeki en büyük yardımcılarından birisi olduğunu açıkladı. Rumen hoca, 34 yaşındaki tecrübeli futbolcunun çalışma hırsıyla gençlere taş çıkardığını belirterek, "Herkesten çok koşup, h l heyecanını koruyor. Onunla çalışmak şans. Hakan gibi futbolcu bulmak çok zor" yorumunu yaptı. 

Şampiyonluk deva olur 

Volkan KARSAN 

Cuma öğleden sonra Paris'e havalanan 1591 sayılı Air France uçağında Anelka ile birlikte yolcuyuz. 
Aynı kaderi paylaşıyoruz ünlü golcüyle. Birlikte çekiyoruz iki saati aşkın rötar çilesini. Uçakta aynı spreyle dezenfekte ediliyoruz. Rastlantının başka bir ilginç yanı var aslında. Bu müslüman Fransız golcünün gönlünde Sarı - Lacivert renkler, bizim çantamızda ise bir başka müslüman Fransız futbolcunun Sarı-Kırmızı forması var. Ankaraspor'a atılan iki golün asistinin terini taşıyan 28 numaralı F. Ribery'nin forması. Ve de Hakan'dan Tomas'a on küsür imzalı. Turgay Vardar marifetiyle gerçekleşmiş. Sultani'den bir devredaşımıza, Yalçın Mecoğlu için imzalanmış, götürüyoruz. İki büyük sağlık badiresinden sonra hayata daha sıkı sarılma morali olsun diye. Tabii ona en güzel hediye 100. yıl şampiyonluğu, tüm sağlığı bozulan Galatasaraylılar'a olacağı gibi. 


</TEXT>
</DOC>
