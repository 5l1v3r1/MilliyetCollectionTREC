<DOC>
<DOCNO> 332137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun31.html </URL>
<DATE> 2005/04/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çin ile Hindistan arasında stratejik ortaklık kuruluyor 
</HEADLINE>
<TEXT>

     Çin ile Hindistan, Himalayalar sınırıyla ilgili uzun süredir var olan anlaşmazlığın çözülmesini ve ikili ticari-ekonomik işbirliğinin geliştirilmesini öngören bir dizi anlaşmayla birlikte, aralarında stratejik ortaklık kurulması konusunda anlaşma imzaladı. 
     Yayımlanan açıklamayla duyurulan, iki ülke arasında stratejik ortaklık kurulmasını öngören anlaşma, Yeni Delhi'de bulunan Çin Başbakanı Wen Jiabao ve Hindistan Başbakanı Manmohan Singh tarafından imzalandı. 
     Wen ile Singh arasındaki yoğun görüşmelerin ardından tarafların, ikili ilişkilerin geliştirilmesine ilişkin taahhütlerini ilan ettikleri ve Çin ile Hindistan'ın ilişkilerinin küresel ve stratejik bir özellik oluşturduğunu belirttikleri kaydedildi. 
     Açıklamada, iki ülke liderlerinin, barış ve refah için Hindistan-Çin stratejik ve işbirliği ortaklığının kurulması konusunda anlaştığı kaydedildi. 
     Hindistan Başbakanı Singh, yaptığı açıklamada, anlaşmanın iki ülke arasında diplomatik ve ekonomik ilişkileri geliştireceğini, iki ülkeye küresel sorunlara ve tehditlere ortak yaklaşımlarında katkı sağlayacağını bildirdi. 
     Yayımlanan açıklamada, stratejik ortaklığa ilişkin fazla ayrıntı bulunmazken, bunun, ikisi dünya nüfusunun üçte birini oluşturan komşu ülkeler olan Çin ile Hindistan'ın ilişkilerinde on yıllardır var olan karşılıklı güvensizlik ve şüpheden uzaklaşılan önemli bir değişikliğin işareti olduğu vurgulanıyor. 
     Wen ile Singh'in imzaladığı, işbirliğine ilişkin bir dizi anlaşmanın, sivil havacılık, maliye, eğitim, bilim, teknoloji, turizm ve kültürel değişim gibi alanları kapsadığı belirtildi. 
     
     ''İKİ ÜLKE DÜNYA DÜZENİNİ YENİDEN ŞEKİLLENDİREBİLİR'' 
     Bu arada Çin Başbakanı Wen, sabah erken saatlerdeki karşılama töreninden sonra yaptığı konuşmada, gezisinin önemli olduğunu belirterek, ''Ülkelerimiz arasında dostça işbirliği ilişkilerinin geliştirilmesi için çalışıyoruz. Ülkelerimiz arasında dostluk köprüsü kurmak istiyoruz'' dedi. 
     Singh de konuşmasında, ''Hindistan ile Çin'in birlikte dünya düzenini yeniden şekillendirebileceğini'' kaydetti. 
     İki ülke arasında onlarca yıldır var olan sınır anlaşmazlığının çözümünü öngören 11 maddeli yol haritasının, dün Hindistan Ulusal Güvenlik Danışmanı M.K Narayanan ve Çin heyetinin başkanı Dışişleri Bakan Yardımcısı Dai Bingguo tarafından sonuçlandırıldığı bildirildi. 
     Çin ile Hindistan'ın 4 bin kilometre olan dağlık sınırının bir bölümü hala ayrılmadı ve iki ülke sınır anlaşmazlığı yüzünden 1962 yılında savaştı. 
     Yol haritasında iki ülkenin, tarihi unsurları, coğrafi özellikleri, bölgede yaşayanları, güvenliği ve sınır belirlendiği sırada bölgenin kontrolünün Çin'de mi, Hindistan'da mı olduğunu dikkate alacağı belirtiliyor. 
     Öte yandan Wen ile Singh'in, iki ülkenin serbest ticaret bölgesi oluşturma planlarını da ele aldığı ve liderlerin bu konuyu araştırmak üzere uzmanlar heyeti kurulması konusunda anlaştığı kaydediliyor. 
     Toplam nüfusları 2 milyarı bulan iki ülkenin, bu planı uygulaması durumunda, dünyanın en büyük serbest ticaret bölgesine sahip olacağı belirtiliyor. 
     
</TEXT>
</DOC>
