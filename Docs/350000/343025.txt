<DOC>
<DOCNO> 343025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo24.html </URL>
<DATE> 2005/05/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gençlerbirliği Şampiyon olacak takım bizi ilgilendirmiyor... 
</HEADLINE>
<TEXT>

     Gençlerbirliği Basın Sözcüsü Muammer Akyüz, "İyi futbol ve galibiyet için sahaya çıkarız. Bizim dışımızda şampiyon olacak takım bizi ilgilendirmiyor" dedi. 
     Muammer Akyüz, yaptığı yazılı açıklamada, sezona lig, Avrupa ve Türkiye Kupası hedefiyle başladıklarını, ancak bu hedeflerden hepsine erken veda etmek zorunda kaldıklarını belirterek, "Çalışmalarımızı gelecek sezona yoğunlaştırdık. Bu sezonki hedefimiz ligi beşinci sırada tamamlamak. En azından bunu gerçekleştirmek istiyoruz" diye konuştu. 
     İstanbul’da dün akşam kazanılan 2-1’lik Galatasaray maçında futbolcuların ortaya koyduğu performansın kimse tarafından yanlış değerlendirilmemesi gerektiğini ifade eden Akyüz, şöyle konuştu 
     "Gençlerbirliği her zaman İstanbul takımlarına karşı başarılı olmuştur. Gençlerbirliği’ni dikkate almadan şampiyonluk hesabı yapılmaz. Biz daha iyi futbol ve galibiyet için sahaya çıkarız. Bizim dışımızda şampiyon olacak takım bizi ilgilendirmez." 
     
</TEXT>
</DOC>
