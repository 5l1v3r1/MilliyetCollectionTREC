<DOC>
<DOCNO> 327808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko34.html </URL>
<DATE> 2005/03/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sabancı'dan İngiltere'ye su ihracatı... 
</HEADLINE>
<TEXT>

     Sabancı Grubu şirketlerinden GıdaSA, Saka markalı doğal kaynak suyunu İngiltere'de de satışa sunacak. 
     GıdaSA'dan yapılan açıklamada, geçen yıl Kasım ayında Türk tüketicisiyle buluşturulan Saka'nın, İngiltere'de 0.33, 0.5 ve 1.5 litrelik pet şişe ambalajlarıyla satılacağı bildirildi. 
     Açıklamaya göre, GıdaSA, İngiltere pazarına yönelik çalışmalarını kardeş şirketi Exsa ile birlikte yürütüyor. Saka markasıyla İngiltere pazarına iddialı girecek olan GıdaSA, damak tadına önem veren, sağlıklı ve doğal suyu tercih eden İngilizleri hedefliyor. 
     GıdaSA, Saka Su'yun İngiltere'deki dağıtımı ile ilgili olarak Navson firması ile anlaştı. 
     GıdaSA İçecek Genel Müdürü Adnan Erem, Sabancı Grubu'nun gıda sektöründeki büyüme stratejisini Saka markası ile su pazarına taşıdıklarını vurgulayarak, Saka'nın 3 ay gibi kısa sürede iç pazarda yakaladığı başarıyı, uluslararası pazarlara da taşımayı hedeflediklerini belirtti. 
     Erem, ayrıca, Saka doğallığını ve lezzetini yurt dışında yaşayan Türk nüfusu ile buluşturmanın heyecanını yaşadıklarını kaydetti. 
     Bu arada, ilk olarak 19 litrelik damacana ambalajında Türkiye pazarına sunulan Saka Su'nun, pet şişe ambalajlarıyla da raflardaki yerini almaya başladığı duyuruldu. 
     
</TEXT>
</DOC>
