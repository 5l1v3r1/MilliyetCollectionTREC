<DOC>
<DOCNO> 346193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/eko05.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Ürdün'deki Coca Cola'yı aldı 
</HEADLINE>
<TEXT>


EKONOMİ SERVİSİ 

Efes Sınai Yatırım Holding'in Hollanda'da kurulu yüzde 100 bağlı ortaklığı olan Efes Invest Holland B.V., yönetim kurulunun onayına tabi olmak üzere, Ürdün'deki Coca Cola faaliyetlerini münhasıran yürüten The Coca Cola Bottling Company of Jordan'ın CCBCJ yüzde 90'ını satın almak üzere bir protokol imzaladı. 
Efes Sınai Yatırım Holding'ten İMKB'ye yapılan açıklamada, Kazakistan, Kırgızistan, Azerbaycan ve Türkmenistan'da Coca Cola markalı ürünlerin üretim, satış ve dağıtımını gerçekleştirmekte olan Efes Invest Holland B.V.'nin halen Orta Asya bölgesindeki en büyük gazlı içecek üreticisi olduğu belirtildi. 
Efes Holding'ten yapılan açıklamada, Ürdün'deki şirketle ilgili söz konusu satın alım gerçekleştiğinde, faaliyetler içerisine 5.5 milyon tüketiciye hizmet vermek amacıyla Amman'da yıllık 15 milyon ünite kasa üretim kapasitesine sahip bir Coca Cola tesisinin ilave olacağı vurgulandı. 
Halen The Coca Cola Company'nin CCBCJ'ye dolaylı bir ortaklığı bulunuyor. 


</TEXT>
</DOC>
