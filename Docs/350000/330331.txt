<DOC>
<DOCNO> 330331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun14.html </URL>
<DATE> 2005/04/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Christian Science Monitor Bu Türk milliyetçiliği, AB ile bağdaşmaz 
</HEADLINE>
<TEXT>

     Türkiye'de son dönemde yükselen milliyetçilik dalgasının, AB ile bağdaşmayacağı yorumu yapıldı. 
     
     "VATANSEVER PATLAMA" 
     ABD'de yayınlanan Christian Science Monitor gazetesi, Türkiye'de yükselen milliyetçilik dalgasını değerlendirdi. Mersin'de yaşanan bayrak yakma girişimi sonrasında ortaya çıkan "vatansever patlama"nın, Türkiye'nin AB üyeliği ile bağlantılı ve onu olumsuz etkileyebilecek rahatsız edici bir milliyetçilik yükselişinin işareti olduğu iddia edildi. 
     Yazıda, son dönemde, Anayasa Mahkemesi'nin yabancılara toprak satışını iptal ettiği ve Adolf Hitler'in "Kavgam" kitabının, Türkiye'ye dış güçlerin saldırısını konu alan pek çok komplo teorisi kitabıyla birlikte en çok satanlar listesine girdiği vurgulandı. Bu gelişmelerle aynı dönemde, Türkiye'nin AB çabasını riske atmamak için sivil ilişkilerin dışında kalan ordunun, yeniden sesini duyurmaya başladığına dikkat çekildi. 
     Pek çok Türk'ün, AB görüşmelerinin çıkmaza gireceğine inandığı belirtilen yazıda, "AB'ye katılmak için Türkiye'nin, bölünmüş Kıbrıs adası, Osmanlı Türkleri'nin 1915'te soykırım yaptığına ilişkin Ermeni iddiaları ve azınlıklar konusunda AB'nin baskısına razı olmak konularından tek taraflı tavizler vermek zorunda olduğu yönünde büyüyen kaygılar var" denildi. 
     Yükselen milliyetçilik dalgasının, Türk hükümetinin reform ilerleyişini durduran iç sorunlarıyla aynı döneme denk geldiğine dikkat çekilen yazıda, Ankara'daki adı açıklanmayan bir AB diplomatının, Türk hükümetinin şu ana kadar, dirilen milliyetçiliğe karşılık vermekte yavaş kaldığını söylediği belirtildi. 
     Diplomatın, "Hükümetin, daha önce gördüğümüz, reform zihniyetli, Avrupa yönlü liderliğinin eksikliği soru işaretleri yaratıyor. 
     Ankara'da ve sanırım Brüksel'de de, Türk milliyetçiliğinin bu türünün AB ile bağdaşmayacağı anlayışı var " sözlerine de dikkat çekildi. 
     
</TEXT>
</DOC>
