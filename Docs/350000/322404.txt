<DOC>
<DOCNO> 322404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/yasam/yas04.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bu eksikti 
</HEADLINE>
<TEXT>


Global ısınma, dev göktaşı çarpması derken İngiliz bilim adamları Dünya için yeni ve daha ciddi bir tehlikenin sinyalini verdi Kıyameti, süper volkanlar da koparabilir 


DIŞ HABERLER SERVİSİ 

İngiliz bilim adamları süper volkanların küresel bir felakete yol açma olasılığının, Dünya'ya dev bir meteor çarpması olasılığından 5 ila 10 kat fazla olduğunu belirtti. 
İngiltere'nin başkenti Londra'da bulunan Jeoloji Topluluğu, yeryüzündeki süper volkanların her 100 bin yılda bir faaliyete geçtiğini ortaya çıkardı.İngiliz BBC1 televizyonu için hazırlanan 'süper volkan' adlı 2 bölümlük belgeselde, ABD'nin Wyoming eyaletinde bulunan Yellowstone Milli Parkı'ndaki süper volkanın patlaması halinde yaratacağı küresel etkiler anlatıldı. 
Kraterinin uzunluğu 85, genişliği ise 45 kilometre olan Yellowstone süper volkanının patladığı anda, atmosfere 2 milyar ton sülfürik asit yayacağı tahmin ediliyor. Açığa çıkan sülfürik asit, dünya sıcaklığında 10 ila 20 derecelik bir artışa neden olacak. Açığa çıkan milyarlarca tonluk kül ise, atmosferi kaplayarak, güneş ışınlarının yeryüzüne ulaşmasını engelleyecek, bu nedenle de bitki ve hayvan çeşitleri bir süre sonra yok olmaya başlayacak. Bilim adamları, atmosfere yayılacak küllerin İngiltere büyüklüğündeki bir alanı 4 metre yüksekliğinde kaplayacak miktarda olacağını tahmin ediyor. 



</TEXT>
</DOC>
