<DOC>
<DOCNO> 315775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy16.html </URL>
<DATE> 2005/02/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erkan Mumcu'nun istifasının perde arkası... 
</HEADLINE>
<TEXT>

     Hasan ÖZBEK DHA 

Isparta milletvekili Erkan Mumcu'nun AKP'den ve bakanlıktan istifa etmesi gündeme bomba gibi düşerken, Mumcu'yu siyasete kazandıran yakın akrabası Tekin Bayram istifayla ilgili ilginç açıklamalar yaptı. 
     
     MESUT YILMAZ ONA BIRAKACAKTI 

     Mumcu'yu siyasete kazandıran ve son seçimlerde ters düştüğü Yalvaç'ın ANAP'lı eski Belediye Başkanı Tekin Bayram, istifayı beklediğini ve doğru bir karar verildiğini ifade etti. 
     Mumcu'nun AKP içerisinde olamayacağını 2.5 yıl önce söylediğini ifade eden Bayram, şöyle konuştu 
     "Erkan, o partinin içerisinde olamazdı. Yapısı farklıydı. Mesut Yılmaz, 26 Ağustos 2002 Pazartesi günü kendisine genel başkanlığı bırakmayı düşündüğünü ve yerini ona bırakacağını söylemiş. Mumcu da gelip bunu bana anlattı, 'Yılmaz'a güvenmiyorum' dedi. Yazılı verirse güvenmesini söyledim. Mesut Yılmaz, 28 Ağustos'ta yazılı da vermeyi kabul etti. Erkan yine de kabul etmedi. Etseydi, 14 Eylül günü sayın Yılmaz, Brüksel'den şok bir açıklama yapacak ve partiyi Mumcu'ya bırakacaktı. Türkiye'deki seçim şartları da çok farklı olacak ve ANAP bugün çok ayrı yerlerde bulunacaktı. Çünkü Mesut Yılmaz, partinin barajın altında kalacağını biliyordu.'' 
     
     DÜŞÜNMELİ VE SABIRLI OLMALI 

     Mumcu'nun parti değiştirmekle hata yaptığını ifade eden Tekin Bayram, konuşmasını şöyle sürdürdü 
     "Erkan, siyasi hayata ANAP'ta başladı. Kendisi bir emek vermedi. Yalvaç halkının verdiği emekle kendini siyasetin içinde buldu. Emeği olmadığı için partisine sahip çıkmada zorluk çekti. Her zaman en üst noktada olmak istedi. Her zaman iktidar olmak istedi. 
     Gittiği yerde sığıntı olacağını çok önceden kendisine söylemiştim. Bu olay bence beklenen bir gelişmeydi. Çünkü yeni gittiği ailede kullanıldığı müddetçe geçerli olduğunu, ona ihtiyacın bittiği zaman bir hükmünün olmayacağını anladı. Şimdi bu senaryo yaşanıyor. İstifanın arkasında AKP ile uyuşmazlık var. Bakanlıktan alınacağını hissetmiş olabilir''. 
     Bayram, Mumcu'nun bundan sonra düşünmesi ve sabırlı olması gerektiğini, Türkiye'de merkez sağda büyük bir boşluğun söz konusu olduğunu söyledi. 
     ISPARTALILAR ŞAŞKIN 
     AKP Isparta İl Başkanı Abdullah Gülcemal, Mumcu'nun istifasını sürpriz olarak nitelendirdi. Kararı televizyondan öğrendiklerini belirten Gülcemal, daha önce istifaya yönelik bir sinyal almadıklarını ifade etti. 
     Gülcemal, "Hayırlısı olsun. Sayın bakanın bu zamana kadar yaptığı hizmetlerden dolayı kendisine teşekkür ediyoruz. Kendisinin verdiği karara saygı duyuyoruz. Bundan sonraki siyasi yaşamında başarılar diliyoruz'' dedi. 
     Isparta Ticaret ve Sanayi Odası Yönetim Kurulu Başkanı Eyüp Avcular da, "Sürpriz ve şok bir istifa oldu. Beklemiyorduk. Bugüne kadar Isparta'ya sayısız hizmetleri oldu. En doğru kararı kendisi verir, yanındayız. Kararın hayırlı olmasını diliyorum'' diye konuştu. 

     
</TEXT>
</DOC>
