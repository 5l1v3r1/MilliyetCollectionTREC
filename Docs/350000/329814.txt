<DOC>
<DOCNO> 329814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spo12.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi 
</HEADLINE>
<TEXT>


İngiltere Premier Ligi'nde akıllara durgunluk verecek bir olay yaşandı. Newcastle'ın iki yıldızı Kion Dyer ve Lee Bowyer, Aston Villa'ya 3-0 kaybettikleri maçta birbirlerine girince kırmızı kartla oyundan atıldılar 


Saint James Park Stadı'nda dün Newcastle United ile Aston Villa arasında sıradan bir İngiltere Premier Ligi maçı oynandı ama sahadan futbol tarihine geçecek ilginçlikte bir olay yaşandı. Karşılaşma 3-0 konuk ekibin üstünlüğüyle devam ederken, ev sahibi ekibin oyuncularında farklı mağlup olmanın verdiği gerginlik hakimdi. 84. dakikada pozisyon yüzünden tartışan iki takım arkadaşı Dyer ve Bowyer yumruk yumruğa birbirine girdi. Bu iki oyuncuyu ayırmak için ilk müdahele eden rakip takım A.Villa'dan Barry oldu. Daha sonra Newcastle'lı futbolcular ortalığı yatıştırdı ama hakem Ben Knight, Dyer ile Bowyer'ı kırmızı kartla dışarı attı. Newcastle Teknik Direktörü Greame Souness kariyeri boyunca ilk defa böyle bir olaya şahit olduğunu açıklayıp, "Gördüklerime inanamadım" derken, iki oyuncu maç sonrası düzenledikleri basın toplantısıyla herkesten özür dilediler. 
Lider Chelsea deplasmanda Southampton'ı 3-1 yenerek, şampiyonluğa bir adım daha yaklaştı. Lampard ve Gudjohnsen'in 2 gollerine Phillips karşılık verdi. Evinde Norwich'i 4-1'lik skorla deviren Arsenal, Manchester United'ın sahasında Blackburn ile 0-0 berabere kalmasıyla ikinci sıraya yükseldi. Blackburn'de temsilcimiz Tugay Kerimoğlu yedek oturdu. 


</TEXT>
</DOC>
