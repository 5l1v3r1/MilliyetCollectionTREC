<DOC>
<DOCNO> 313758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun47.html </URL>
<DATE> 2005/02/09/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Saddam rejimi üyelerinin yargılanmasına birkaç hafta içinde başlanacak 
</HEADLINE>
<TEXT>

     Saddam Hüseyin rejiminin üyelerinin yargılanmasına birkaç hafta içinde başlanacağı bildirildi. 
     Yargı süreciyle ilgili Batılı bir yetkili, Bağdat'a gazetecilere yaptığı açıklamada, sorgu yargıcının, yeminli ifadeler, görgü tanıklarının anlattıkları ve diğer belgeleri içeren dosyaları, yargılamayı yapacak 5 hakimden oluşan kurula yakında vereceğini söyledi. 
     Adının açıklanmasını istemeyen yetkili, Saddam'ın 11 kurmayından hangisinin ilk önce Irak Özel Mahkemesi'nde hakim önüne çıkacağı konusunda bilgi vermedi. 
     Yetkili, ilk dosyaların yargıçlara birkaç hafta içinde verilmesinin beklendiğini, ancak kesin takvim veremeyeceğini söyledi. 
     Saddam ile birçok eski Baas Partisi yetkilisi, bir yıldan fazla bir süredir tutuklu bulunuyor. 
     Mahkeme salonuna video kameralar ve gazetecilerin alınmasına izin verileceği belirtiliyor. 
     
</TEXT>
</DOC>
