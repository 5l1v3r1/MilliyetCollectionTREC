<DOC>
<DOCNO> 311034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy19.html </URL>
<DATE> 2005/01/31/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İşte Gül - Feith görüşmesinin perde arkası... 
</HEADLINE>
<TEXT>

     ABD Savunma Bakanlığı Müsteşarı Douglas Feith'in Dışişleri Bakanı ve Başbakan Yardımcısı Abdullah Gül'e, Türkiye ile ABD'nin nükleer silahların yayılmasının önlenmesi konusunda ortak çalışması yönündeki temennisini ilettiği bildirildi. 
     Diplomatik kaynaklardan edinilen bilgiye göre, Feith ile Gül arasında yaklaşık 1 saat süren görüşmede, başta Irak olmak üzere Afganistan ve diğer bölgesel konular ele alındı. 
     Feith'in, Türkiye'nin Afganistan'daki çalışmaları ve Uluslararası Güvenlik Destek Gücü'nün ISAF komutasını devralacak olmasından duyduğu memnuniyeti dile getirdiği öğrenildi. 
     Nükleer silahların yayılmasının önlenmesi konusuna ABD olarak büyük önem verdiklerini ifade eden Feith, bu konuda Türkiye ile ortak çalışmalar yapılarak, ortak çabalarda bulunulabileceğini aktardı. 
     Dışişleri Bakanı Gül'ünse görüşmede, terör örgütü PKK'nın Irak'taki mevcudiyetine ilişkin Türkiye'nin rahatsızlığı ve ABD'nin terör örgütüyle mücadele konusunda Türkiye'ye verdiği sözleri hatırlattığı belirtildi. 
     ABD Savunma Bakanlığı Müsteşarı Feith'in, ABD'nin Irak politikasının Türkiye'nin endişelerini dikkate alacak şekilde olacağını söylediği öğrenildi. 
     Dışişleri Bakanı ve Başbakan Yardımcısı Gül'ün ayrıca, ABD'nin Irak halkının ''aklına ve gönlüne hitap etmesi gerektiğinin'' üzerinde durduğu kaydedildi. 
     
</TEXT>
</DOC>
