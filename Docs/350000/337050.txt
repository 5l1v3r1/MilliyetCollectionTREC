<DOC>
<DOCNO> 337050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy31.html </URL>
<DATE> 2005/04/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Zülfikar, Başkan'ın kellesini götürdü 
</HEADLINE>
<TEXT>

     Osman Nuri BOYACI DENİZLİ, DHA 

DENİZLİ'nin Bekilli İlçesi'nde başkanı olduğu kooperatifin ürettiği şaraba Zülfikar' adını koyan ve Alevi vatandaşların tepkilerine yol açan sözler sarfeden AKP İlçe Başkanı Mustafa Kırlı il yönetimince görevden alındı. AKP Denizli İl Başkanı Şahin Tin, "Arkadaşımız bir hata yaptı. Biz de gereğini yaptık. İlçe başkanlığına yeni bir arkadaşımız getirilecek veya seçilecektir'' dedi. 
     Partilerinin insanlar arasında Alevi - Sünni ayırımı yapmadığını, her kesime, her inanışa aynı uzaklıkta olduklarını belirten AKP Denizli İl Başkanı Şahin Tin, insanların kutsal değerleriyle oynamanın yanlış olduğunu söyledi. Duyarlı konuların ticari malzeme yapılmak bir yana, polemik konusu bile edilemeyeceğini vurgulayan Tin, "Arkadaşımızın yaptığı hatadan dolayı Alevi yurttaşlarımız incinip kırıldıysa, özür diliyoruz'' diye konuştu. 
     Bekilli Gömce Tarımsal Kalkınma Kooperatifi Başkanı ve AKP İlçe Başkanı Mustafa Kırlı ise yanlış anlaşıldığını tekrarladı. Kırlı, "Amacım kimseyi incitmek ve rencide etmek değildi. Sadece Bekillili üreticinin para etmeyen üzümünün değerlenmesini istedim. İyi niyetimiz yanlış anlaşıldı'' dedi. 
     İl yönetiminin istifasını istediğini, ancak kendisinin göreve seçimle geldiğini söyleyen Kırlı, sözlerini şöyle sürdürdü 
     "Beni genel merkez görevden alabilir. Ancak il teşkilatına da karşı gelmem. Şimdilik bekliyorum. Olayları akışına bıraktım. Benim yola çıkışım kesinlikle bir polemik veya Alevi arkadaşlarımıza hakaret etmek değildi. Ticaret ayrı, politika ayrı, inanışlar ayrıdır. Üyelerimizden İzzet Ceylan, İstanbul'da Bektaşi babası bir işadamının bize 40 bin YTL'lik 40 milyar lira şişeleme tesisi desteği vereceğini ve Zülfikar Hazreti Ali'nin kılıcı isminin konulmasının önemli olduğunu söyledi. Biz de bunun için Zülfikar isminin patentini aldık.'' Kırlı, ürettikleri şaraba neden Zülfikar' adını verdikleri ile ilgili soruyu yanıtlarken, Alevi inancındaki insanları kastederek, "Bu tip, bu yapıdaki kişiler Müslümanlığı zayıf yaşadığı için şarap müptelası insanlar. Hıristiyanlar bu şaraba helal dediği için bunlar da bir nevi onu diyorlar'' diye karşılık vermişti. 
     Kırlı'nın bu sözleri tepki almış, Alevi- Bektaşi Federasyonu ve Hacı Bektaş Veli Kültür ve Tanıtma Derneği yetkilileri Kırlı'nın sözlerine tepki göstermiş ve görevden alınmasını istemişti. 
     
</TEXT>
</DOC>
