<DOC>
<DOCNO> 344397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas01.html </URL>
<DATE> 2005/05/20/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Hem sağlıklı beslenecekler hemde mp3 çalar kazanacaklar... 
</HEADLINE>
<TEXT>

     İskoçya’nın Glasgow kentinde, hamburger ve patates kızartmasından vazgeçip kantinden alacakları sağlıklı yiyeceklerle beslenen öğrenciler, iPod adı verilen mp3 çalar ve Microsoft’un Xbox oyun konsolundan kazanma fırsatına sahip olacak. 
     Glasgow Belediye Meclisi’nin açıklamasında, kentteki yaklaşık 30 bin lise öğrencisine dağıtılacak kartlara, öğrenciler kantinden alışveriş yaptığında puan eklenecek. Yiyecekler ne kadar sağlıklıysa eklenecek puan da o kadar fazla olacak. 
     Öğretim yılı sona erdiğinde öğrencilere topladıkları puana göre hediyeler verilecek. Hediyeler arasında en değerlisi olan 20 GB hafızalı iPod mp3 çaları kazanmak için 4 bin puan toplamak gerekiyor. 
     Bu hediyeyi elde etmek için bir öğrencinin 100 kez, çorba, sebze, yoğurt ve sütlü içecekten oluşan öğle yemeğini sipariş etmesi gerekiyor. 
     Xbox oyun konsolunu 3 bin puan karşılığında kazanacak öğrencilere, 1500 puan karşılığında Amazon.com internet sitesinden 15 avroluk 
     alışveriş çeki, 850 puan karşılığında 2 adet sinema bileti verilecek. 
     Glasgow’deki 3 lisede geçen yıl denenen ve başarılı bulunan bu sistemin bu yıl 29 lisede uygulanacağı belirtildi. 
     Belediye Meclisi üyeleri, bu sistemin amacının çocukları çevredeki fast-food lokantalarından uzaklaştırmak olduğunu söylediler. 
     
</TEXT>
</DOC>
