<DOC>
<DOCNO> 300013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur38.html </URL>
<DATE> 2004/12/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Mersin'de lise öğrencileri polisi taşladı 
</HEADLINE>
<TEXT>

     Mersin'de bir grup öğrenci polisi taşladı. İki öğrenci gözaltına alındı. 
     Tevfik Sırrı Gür Stadı'nda yapılan Liselerarası Futbol İl Birinciliği final maçında Tevfik Sırrı Gür Lisesi, rakibi Hasan Akel Lisesi'ni 2-0 yendi. 
     Hasan Akel Lisesi öğrencileri maç bitmeden önce tribünleri boşaltarak stadın önüne geldi. Güvenlik güçleri, önlem alarak toplanan öğrencileri uzaklaştırdı. Polis tarafından uzaklaştırılan öğrenciler, diğer taraftan dolaşarak maçın dağılımı bekledi. 
     Tevfik Sırrı Gür Lisesi öğrencilerinin dağılmasıyla birlikte, taş ve şişeler fırlatan bir grup öğrenci, kendilerini engellemek isteyen polisleri de taşladı. 
     Bunun üzerine emniyet güçleri öğrencileri bir süre İsmet İnönü Bulvarı üzerinde kovaladı. İki öğrenciyi gözaltına alan polis, ayrıca kendilerini görüntüleyen Sun TV kameramanı Kemal Han'ı da polis otosuna bindirdi. 
     Olayda yaralanan olmazken, kameraman Kemal Han'ın serbest bırakıldığı öğrenildi. 
     Güvenlik güçlerinin müdahalesiyle büyümeden engellenen olay sonrasında öğrencilerin dağılımı kontrollü olarak yapıldı. 
     Bu arada final maçında Hasan Akel Lisesi'ni 2-0 yenen Tevfik Sırrı Gür Lisesi, 11-15 Ocak 2005 tarihinde Aksaray'da yapılacak olan grup müsabakalarına katılmaya hak kazandı. 
     
</TEXT>
</DOC>
