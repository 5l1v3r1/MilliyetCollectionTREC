<DOC>
<DOCNO> 330485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur06.html </URL>
<DATE> 2005/04/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Gaziosmanpa'da patlama .. 
</HEADLINE>
<TEXT>

     İstanbul Gaziosmanpaşa'da saat 09.30 sıralarında bir patlama gerçekleşti. Alınan ilk bilgilere göre, Sultançiftliği'ndeki patlamada, 2'si ağır 7 öğrenci yaralandı. 
     Patlamanın ardından olay yeri yakınındaki Özel Bahat Hospital'e, Bayram Aras, Ramazan Alhan, Hasan Özer, Fırat Tutaş, Nesim Kurt, Emrah Gültekin ve Mücahit Sümer yaralı olarak ulaştırıldı. 
     
     OLAY NASIL OLDU 

     İstanbul Emniyet Müdürü Celalettin Cerrah, çocukların Gaziosmanpaşa'da toprağa gömülü halde buldukları ve patlamaya neden olan çuval içindeki 14 parça askeri malzemenin incelendiğini bildirdi. 
     Cerrah, patlamanın gerçekleştiği Sultançiftliği İsmetpaşa Mahallesi Ordu Caddesi 62. Sokak'ta incelemelerde bulundu. 
     İncelemelerinin ardından basın mensuplarının olaya ilişkin sorularını cevaplandıran Cerrah, Fevzi Kutlu Kalkancı İlköğretim Okulu'ndan 6 öğrencinin, okula 300 metre mesafede boş bir arazide toprağa gömülü halde bir çuval bulduklarını ve çuvalın içinde de 14 parça askeri malzeme olduğunu söyledi. 
     Çocukların bu çuvalı, içinde sarı bir pirinç parçası gördükleri için satmak amacıyla hurdacıya götürdüklerini, ancak hurdacının bunları almadığını anlatan Cerrah, çuvalın daha sonra patlamanın olduğu yere getirildiğini kaydetti. 
     Çocuklardan birinin sarı pirinç parçayı metalden ayırmak için yere vurması sonucu patlamanın meydana geldiğini ifade eden Cerrah, olayın, çocukların merakından dolayı oluştuğunu bildirdi. 
     Çuvaldaki askeri malzemelerin ne olduğu konusunun henüz kesinleşmediğini, bu konudaki çalışmaların sürdüğünü kaydeden Celalettin Cerrah, malzemelerin seri numaralarının da incelendiğini söyledi. 
     
     KALBİNE BOMBA PARÇASI GELMİŞ 

     Özel Bahat Hospital Başhekimi Dr. Aybars Alemdaroğlu, Gaziosmanpaşa'daki patlamadan sonra hastanelerine getirilen çocuklardan Bayram Aras'ın kalbine bomba parçası isabet ettiğini, Fırat Tutaş'ın da midesinin delindiğini bildirdi. 
     Dr. Alemdaroğlu, basın mensuplarına yaptığı açıklamada, patlamanın ardından hastanelerine 7 çocuğun yaralı olarak getirildiğini, bunlardan birinin gözünde yaralanma bulunduğunu, birinin de ayağının parçalanmış olduğunu ifade etti. 
     Ağır yaralı olan bu 2 çocuğun, başka hastaneye nakledildiğini anlatan Dr. Alemdaroğlu, hastanelerinde tedavileri sürdürülen Bayram Aras'ın kalbine bomba parçası isabet etmiş olması, Fırat Tutaş'ın da midesinin delinmesi nedeniyle ameliyat edildiklerini anlattı. 
     Diğer 3 çocuğun sağlık durumlarının iyi olduğunu ifade eden Dr. Alemdaroğlu, bu çocukların tedavilerinin yatarak sürdürüldüğünü kaydetti. 
     Bu arada, yaralanan çocuklardan Nesim Kurt, halı sahanın yanında bulunduğu sırada gelen ''Mücahit'' adlı arkadaşının, elindeki demir parçasını yere vurunca patlama olduğunu anlattı. 
     Görgü tanıklarından Hayrettin Yıldırım da, patlama sesini duyunca olay yerine gittiğini ve yaralı çocukları hastaneye götürdüğünü söyledi. 
     
</TEXT>
</DOC>
