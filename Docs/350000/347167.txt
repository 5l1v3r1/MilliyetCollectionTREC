<DOC>
<DOCNO> 347167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko37.html </URL>
<DATE> 2005/05/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Çin'den AB ve ABD sınırlamalarına karşı önlem... 
</HEADLINE>
<TEXT>

     Pekin yönetimi, Avrupa Birliği ve ABD’nin Çin’den ithal edilen tekstil ürünlerine sınırlama getirmesi üzerine harekete geçti. 
     Çin Maliye Bakanlığı tarafından yapılan açıklamada, 1 Haziran’dan itibaren 81 kategorideki tekstil ürününden alınan ihracat vergisinin iptal edildiği duyuruldu. 
     Çinli yetkililer, bu kararın AB ve ABD’nin sınırlamaları karşısında zor duruma düşen Çinli işletmelerin yükünü hafifletmeyi amaçladığını ifade ettiler. 
     
     ÇİNLİ BAKANDAN ELEŞTİRİ 

     Öte yandan Çin Ticaret Bakanı Bo Şilay, AB ve ABD’nin Çin’in tekstil ürünlerine karşı uyguladığı kısıtlamaları eleştirerek, bunun "Dünya Ticaret Örgütü’nün DTÖ kurallarına uymadığını ve haksız olduğunu" söyledi. 
     Bo, Devlet Konseyi Basın Ofisi tarafından Pekin’de düzenlenen basın toplantısında, Çin’in geçen hafta tekstil ürünlerine uygulanan ihraç vergisini artırdığını hatırlattı. 
     Çinli Bakan, daha önce bir saat sürmesi planlanan, ancak iki saat süren toplantıda, Çin’in bu konudaki yasal haklarını koruyacağını belirtirken, alınacak karşı önlemler konusunda ayrıntılı bilgi vermedi. 
     AB ve ABD’nin aldığı önlemlerin istatistikler ve iç pazar tarafından desteklenmediğini savunan Bo, Washington ve Brüksel’in iç pazarlarının Çin’in tekstil ürünlerinden olumsuz etkilendiğini kanıtlayamadıklarını ileri sürdü. 
     Bo, AB ve ABD’nin söz konusu uygulamalarının çoğu yoksul 19 milyon kişinin istihdam edildiği Çin’in tekstil sektörünü olumsuz etkilediğini ifade etti. 
     Bakan Bo, ABD’nin önlemlerinin Çin’in 2 milyar dolarlık tekstil ihracatını ve 160 bin kişinin iş imkanını, AB’nin önlemlerinin de 300 milyon dolarlık ihracatı etkilediğini kaydetti. 
     
     İHRACAT VERGİSİNE İPTAL TEHDİDİ... 

     Bu arada Çin Maliye Bakanlığı tarafından yapılan açıklamada, Batı ülkelerinin Çin ürünlerine yönelik engellemeleri sürdürmeleri durumunda, 81 ürün için aldıkları ihracat vergisini iptal edebilecekleri belirtildi. 
     Bunun AB ve ABD’nin aldığı kararlara bir cevap olduğunu kaydeden Bakan Bo, böylece Çinli üreticileri çifte baskı ile karşı karşıya bırakmak istemediklerine işaret etti. 
     AB ve ABD’nin Çin ürünlerine kota uygulama konusunda 3-4 ay gibi kısa bir dönemin verilerine bakarak, acele karar aldıkları görüşünü dile getiren Bo, "Bu kararlar temelsizdir ve bilimsel değildir" diye konuştu. 
     Bo, AB ve ABD ile tekstil ihracatı konusundaki anlaşmazlıkları çözmek için masaya oturmaya hazır olduklarını ve bunu istediklerini ifade etti. 
     Bo, Çin para birimi yuanın değerinin revalüe edilmesiyle ilgili olarak da Çin hükümetinin bu konuda karar alırken birinci olarak ülkenin ihtiyaçlarını, olanaklarını ve ekonomik gelişmesini, ikinci olarak da küresel ekonomi ve finansın istikrarını göz önünde bulunduracağını kaydetti. 
     
     ABD TİCARET BAKANININ ZİİYARETİ... 

     Öte yandan, ABD Ticaret Bakanı Carlos Gutierrez, haziran ayı başında Çin’e gelecek. İki taraf arasında tekstilin yanı sıra Çin para biriminin revalüasyonu ve bilgisayar yazılımı ve müzik CD’lerinin taklit edilmesi gibi çözüm bekleyen konular bulunuyor. 
     
</TEXT>
</DOC>
