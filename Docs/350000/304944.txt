<DOC>
<DOCNO> 304944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas01.html </URL>
<DATE> 2005/01/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bir oturuşta 25 porsiyon kebap yedi... 
</HEADLINE>
<TEXT>

     Sivas'ta düzenlenen 'sıra gecesine katılan Şanlıurfalı Mehmet Aslan, bir oturuşta 25 porsiyon karışık kebap ile 10 litre ayranı, izleyenlerin şaşkın bakışları arasında tüketti. 
     Kentte faaliyet gösteren bir işyerinin düzenlediği geceye katılan Aslan, bir tepsi içerisinde kendisine ikram edilen 25 porsiyon karışık kebabı, yaklaşık 1.5 saat içerisinde bitirdi. 
     Müşterilerin şaşkınlıkla izlediği programda, müziğe eşlik eden Aslan, yemek boyunca 10 litre de ayran içti. 
     Aslan, AA muhabirine yaptığı açıklamada, yaklaşık 1 yıl önce 52 porsiyon döner yiyerek, Guinness Rekorlar Kitabı'na girdiğini belirterek, bu konuda kendisine rakip tanımadığını bildirdi. 
     Bir davette de 5 kilo çiğ et yediğini açıklayan Aslan, 122 kilo olduğunu ve bugüne kadar ciddi bir sağlık problemi yaşamadığını ifade etti. 
     Normal yaşamında günlük 10-15 ekmek yediğini, yaklaşık 50 bardak çay içtiğini ve mutfakta ne bulursa tükettiğini belirten Aslan, buna rağmen emekli maaşıyla geçindiğini söyledi. 
     Çeşitli programlar için zaman zaman yurt dışına çıktığını ve buralarda yemek konusunda kendisine rakip aradığını ifade eden Aslan, şu ana kadar yarışacak kimseyi bulamadığını açıkladı. 
     Kendisini yemeğe davet eden arkadaşlarının 15 lahmacundan fazla yememesini şart koştuğunu ancak bazen bu rakamı aştığını söyleyen Aslan, çok yemesinin 'Allah vergisi' olduğunu kaydetti. 
     
</TEXT>
</DOC>
