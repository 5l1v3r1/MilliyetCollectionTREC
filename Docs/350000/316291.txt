<DOC>
<DOCNO> 316291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/siyaset/asiy.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şeriatçılara af'fa Sezer'den yanıt 
</HEADLINE>
<TEXT>


Sezer, Başkan Şirin'in, "Eski Bakan Bozkurt, hükümranlığını 79 yıl boyunca sürdürdü. Şimdi yeni dönem başlıyor" sözlerine yanıt verdi 

ANKARA Milliyet 


Cumhurbaşkanı Ahmet Necdet Sezer, "laikliğin yasalarla korunmasına gerek kalmadığına" ilişkin Yargıtay Ceza Genel Kurulu YCGK kararıyla, YCGK Başkanı Osman Şirin'in laik hukuk sisteminin mimarı Mahmut Esat Bozkurt'un 79 yıllık döneminin son bulduğu yönündeki sözlerine yanıt verdi. Medeni Yasa'nın kabul edilişinin yıldönümü nedeniyle yayımladığı mesajda ilk Adalet Bakanı Bozkurt'un din ve laiklikle ilgili sözlerine yer veren Sezer, Atatürk devrimlerinin de her türlü tartışmanın üstünde olduğunu kaydetti. 
YCGK'nin TCK 312'ye aykırılıktan Milli Gazete Yazarı Selahattin Aydar hakkında verdiği beraat kararının tarihi gerekçesi büyük tartışma yaratmıştı. Kararda etkin rol oynayan Şirin'in, bir panelde söylediği, "Bozkurt, bütün saygınlığıyla 79 yıl boyunca hükümranlığını sürdürdü. Geçmiş dönemi sonlandırıyoruz. Şimdi yeni dönem başlıyor" sözleri de yeni bir tartışma başlatmıştı. Mesajında Medeni Yasa'nın laik hukuk sistemine geçişteki etkisine işaret eden Sezer de, yasanın gerekçe bölümünde laik hukuk sisteminin zorunluluğunun anlatıldığını anımsattı. Böylece, YCGK kararına ilişkin eleştirisini aktaran Sezer, şunları kaydetti "Bugün cumhuriyetin kuruluş felsefesiyle örtüşmeyen açılımlar tartışılabiliyorsa, bunun Atatürk devrimlerinin sağladığı özgürlükçü ortam sayesinde yapılabildiği unutulmamalıdır. Atatürk ilke ve devrimlerinin her türlü tartışmanın üzerinde olduğu kuşkusuzdur." 

Yasalar dine dayanamaz, çünkü... 

Bozkurt'un Medeni Yasa'nın gerekçe bölümündeki laiklikle ilgili görüşlerini de alan Sezer, böylece Şirin'e de örtülü biçimde yanıt verdi. Sezer, genel gerekçeden şu alıntıyı yaptı "Yasaları dine dayalı devletler, kısa zaman sonra ülkenin ve ulusun gereksinme ve isteklerini karşılayamaz. Çünkü dinler değişmez kurallar kapsar. Yaşam yürür gereksinimler hızla değişir, din yasaları, kesinlikle ilerleyen yaşamın önünde biçimden ve ölü sözcüklerden fazla bir değer, bir anlam taşıyamaz. Değişmemek dinler için zorunluluktur. Bu yönden dinlerin yalnızca bir vicdan işi olarak kalması, eski uygarlıkla yeni uygarlığın en önemli ayırt edici özelliklerinden biridir. Esaslarını dinden alan yasalar, uygulandıkları toplumları indikleri ilkel dönemlere bağlar." Sezer, Yeni Medeni Yasa'ya da özetle konulan gerekçenin, Atatürk'ün ulusu için öngördüğü laik yaşam biçimini yansıttığını kaydetti. 


</TEXT>
</DOC>
