<DOC>
<DOCNO> 328818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yazar/civaoglu.html </URL>
<DATE> 2005/03/31/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Antalya marka 
</HEADLINE>
<TEXT>


İşte bir "ne nedir" dizisi... 
-R.T. Erdoğan nedir 
-AKP nedir 
-2005 Türkiye'si nedir 
Antalya nedir 
'İlk üçü tamam da, Antalya da nereden çıktı' diye düşünebilirsiniz. 
Çünkü... Milliyet'in etkinlikleri bağlamında Antalya'dayız. 
Konumuz, "Antalya Markası ne olmalı " 
Yani... 
"Antalya nedir " 

Marka damga 
Ve kapitalizm önce ürünü yarattı. 
Tarımda, sanayide bir şeyi üretmek yeterliydi. 
O ürünün haberini yapmak dahi reklamdı. Ürünü yaratan üretim aracının fiziki değeri, fiyatıydı. 
Sonra pazara ürün yığılması, bir başka kavramı devreye koydu. Bir ürünü diğerinden ayıracak etiketlerle anılmaya başladı ürün. Artık nesne, yani, ürünün fiziki varlığı değil, imajı da üretilir oldu. 
Bu imajı pazarlayanlar da "Verilen bir formatta üretim yapmak, ikinci sınıf kuruluşların işidir. Üretimi taşeronlara bırakalım. Biz imaj yaratalım ve satalım" diyorlardı. 
Bunların fonksiyonları ürün almak ve markalamaktı. Pazarlama odaklı bir ekonomik faaliyettir bu. Reklam ise, bu anlamın dünyaya iletilmesi için yollardan biri. İmaj markadır, markanın da anlamı vardır. Bu anlamın özü ya da ruhu, satılır. Tüketici, bir fiziki mal kadar, onunla duygusal yakınlığı da hisseder. O nedenle, reklamcılar giderek "ticari kültürün filozof kralları" olmuştur. 
................ 
Burada durup bir soluk alalım. Antalya'nın tanımını yapmaya çalışalım. Antalya, doğal fiziki varlığı ve büyüleyici güzellikleriyle bir ürün... 
Peki bu ürünün satılması için "imajı" ve "markası" ne olmalı 
İşte sorun bu. 
Gerçi bu kente ve yöreye yılda 6 milyondan fazla turist akıyor... Demek ki, alıcısı var. Onların vizyonunda bir imajı ve markası "epeyce kafa karışıklığı olsa da" var. 
Ama... 
Yeterli mi 
Cevap "evet" olsaydı, biz burada "Antalya markasını" tartışma gereğini duymazdık. 
Demek ki... Bir eksiklik, aksaklık, kafa karışıklığı saptanmış. 
Antalya işte bu sorunu çözmeli. 
Aksi halde denizi mavi ve temiz... Yeşili bol. Balığı ve kebabı lezzetli. Ama sadece bunlarla diğer yörelerden birine çok da fark atmaz. 

Ya Antalya 
Bir süre önce İstanbul marka konferansında BJ. Cunningham, "Türkiye nasıl imajla tanıtılmalı" sorusuna, "Büyülü bir macera olarak" cevabını vermişti. 
Antalya da kendine bir imaj ve marka seçmeli. Sadece doğa, mavi ve yeşil yeterli değil. 
Antalya'ya, Dubai gibi bir görüntü vermeye kalkışmak ise yazık olur. 
Zaten... Orijinali varken taklidi bir kişilik ve marka nasıl yaratır 
Ama, Antalya'nın uygarlık tarihindeki yeri çok farklı. 
Kültür boyutu ortaya çıkarılarak ve oluşturularak bir fark ortaya konabilir. Örneğin, Nice'in tepelerinde Saint Paul de Vence köyü, empresyonist izlenimci ressamların mek n tuttuğu bir yöreydi. Oradaki lokantalarda, kahvelerde, otellerde ünlü empresyonist ressamların tabloları vardır. Köyde ve yöresinde bine yakın ressam atölyesi bulunur. Orada heykeller yontulur. 
Kentin eteklerinde ve Cannes gibi komşu kentlerde başta film ve TV olmak üzere küresel boyutta festivaller düzenlenir. 
Antalya, incelmiş zevkleri olan bir belediye başkanına sahip. 
Bu, kenti müzik, resim, heykel, festivaller için kesişme noktası yapabilir. 
Bu kültür yoğunluğu, kendi gastronomi, otelcilik, su sporları, shoping çevresini de yaratabilir. Çok farklı bir insan dokusu oluşabilir. 
Aksi halde büyük bir tatil köyü ve Avrupa standartlarına göre ikinci sınıf güneş ve deniz pazarı olarak kalır. 
Antalya buna layık değil. 



</TEXT>
</DOC>
