<DOC>
<DOCNO> 324188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas16.html </URL>
<DATE> 2005/03/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Taze balık almanın püf noktaları... 
</HEADLINE>
<TEXT>

     Ondokuzmayıs Üniversitesi OMÜ Mühendislik Fakültesi Gıda Mühendisliği Bölümü Öğretim Üyesi Yrd. Doç. Dr. Sadettin Turhan, bazı balıkçıların balığın taze görünmesi için solungaçlarını kırmızı mürekkeple boyadıklarını, bu nedenle taze balık almak isterken kırmızı solungaçların yanıltıcı olabileceğini söyledi. 
     Turan, balıkların avlanmalarından hemen sonra hızla değişime uğradıklarını ve tazeliklerini kaybettiklerini belirterek, balıkların taze tüketilmesi gerektiğini kaydetti. 
     Balık alırken tazeliğini kontrol etmek için dikkat edilmesi gereken bazı noktalar olduğuna dikkat çeken Turhan, taze balıkların gözlerinin şeffaf ve parlak olduğunu, balık bayatladıkça gözlerin donuklaşarak parlaklığını yitirdiğini ve çevresinde kanamalar görüldüğünü belirtti. 
     Turhan, balığın tazeliğinin bir diğer göstergesinin de derisi olduğunu ifade ederek, ''Taze balıkların derileri gergin ve parlaktır, ancak tezgahtaki balıkların üzerine sürekli su serpildiği için parlak görünmeleri sağlanıyor. Bu nedenle yalnızca parlaklıkla yetinmemek lazım'' dedi. 
     Pulsuz balıkların bayatlamaya başladığında derilerinin parlaklığını yitirdiğini belirten Turhan, balık bayatladıkça özellikle karın bölgesinde buruşmalar meydana geldiğini kaydetti. 
     
     SOLUNGAÇLAR YANILTICI OLABİLİR 

     Taze balığın solungaçlarının pembe kırmızı renkte ve solungaç kapaklarının kapalı olduğunu söyleyen Turhan, balığın bayatladıkça önce gri beyaza, daha sonra da kahverengi ve siyah renge dönüştüğünü ve kapaklarının da açılmaya başladığını ifade etti. 
     Turhan, kırmızı solungaçların bazen yanıltıcı olabileceğini belirterek, ''Taze balık almak için dikkatli olmamız gerekir. Bazı balıkçılar balığın taze görünmesi için solungaçları kırmızı mürekkep ile boyuyor, bu nedenle kırmızı solungaçlar yanıltıcı olabilir. Çoğu kişi solungaçlardan aşağı doğru akan kırmızı boyayı ise kan zannediyor'' diye konuştu. 
     Turhan, balığın tazeliğinden emin olmak için elle kontrol edilmesini tavsiye ederek, şunları söyledi 
     ''Balığın taze olduğunu anlamak için parmağınızla üzerine bastırın, eğer meydana gelen çukurluk anında düzeliyorsa balık taze, parmak izi kalıyorsa balık bayat demektir. Ayrıca balığı başından tutup kaldırdığınızda kuyruğu aynen tavadaki gibi dimdik kalkıyorsa taze olduğunun, aşağı doğru sarkıyorsa bayat olduğunun göstergesidir.'' Balığın tazeliğini anlamak için kokusuna da dikkat edilmesi gerektiğini söyleyen Turhan, taze balıklarda deniz yosunu kokusu olduğunu belirtti. 
     
</TEXT>
</DOC>
