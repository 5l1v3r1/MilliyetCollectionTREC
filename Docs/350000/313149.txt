<DOC>
<DOCNO> 313149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy04.html </URL>
<DATE> 2005/02/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Erbakan bu kez kurtaramadı 
</HEADLINE>
<TEXT>

     Milli Gençlik Vakfı'nın 900 bürosu ile 127 yurdu Hazine'ye devredilecek. Siyaset sahnesinin yarım asırlık aktörü Necmettin Erbakan, kapatılan partilerinin hiçbirinde Hazine'ye "mal kaptırmamıştı". 
     Milli Gençlik Vakfı'nın kapatılmasına yönelik Ankara 25'inci Asliye Hukuk Mahkemesi tarafından verilen karar, 
     aralık ayında Yargıtay 18'inci Hukuk Dairesi tarafından onanmıştı. Yerel Mahkeme, MGV'nin tedbirli bulunan tüm mallarının da Hazine'ye devrine karar vermişti. Yargılama sürecinde, Milli Gençlik Vakfı avukatlarının, mal varlıkları üzerinde bulunan tedbir kararı, tüm itirazlara rağmen kaldırılmadı. Kararın kesinleştiği tarih olan aralık ayında da malların üzerinde tedbir bulunuyordu. Bu nedenle, vakfa ait tüm mallar olduğu gibi Hazine'ye devredilecek. Türkiye genelinde, MGV'nin 900 bürosu, 125 yurdu, 2 çocuk yuvası bulunuyor. Maliye Bakanlığı Milli Emlak Daire Başkanlığı Hukuk Komisyonu, önümüzdeki günlerde, yasal sürecin işlemesi için düğmeye basacak. Komisyon, yargı kararları doğrultusunda, vakfın taşınmazlarına yönelik icra işlemi başlatacak. 
     
     "PARTİLERİ MAL KAPTIRMADI" 
     Milli Gençlik Vakfı'nın mallarının devri, Türk siyasetinin yarım asırlık aktörü Necmettin Erbakan için de bir ilk anlamına geliyor. Erbakan, kapatılan iki partisi, Fazilet ve Refah'ın kapatılma sürecinde Hazine'ye "mal kaptırmamıştı". Erbakan'ın başkanlığındaki Refah Partisi, Yargıtay Cumhuriyet Başsavcılığı'nın başvurusu sonucunda 16 Ocak 1998 tarihinde Anayasa Mahkemesi tarafından kapatıldı. 
     Bu dönemde, partinin sadece Hazine yardımına tedbir kondu. 
     Diğer malların ise "partiye kayıtlı olmadığı" gerekçesiyle devri gerçekleştirilemedi. Refah'ın geleneğinde açılan Fazilet Partisi de Anayasa Mahkemesi tarafnıdan 22 Mayıs 2001 yılında Yargıtay Cumhuriyet Başsavcılığı'nın başvurusu 
     üzerine kapatıldı. Hazine, bu partide de devralacak herhangi bir mal bulamadı, parti kasasında kayıtlı bulunan paraya el konuldu. 
     
     ŞANSI MGV'DE RAST GİTMEDİ 
     Ancak, Erbakan'ın şansı Milli Gençlik Vakfı konusunda rast gitmedi. Vakıflar Genel Müdürlüğü'nün, MGV'ye açtığı dava kapsamında, yerel mahkeme, hemen MGV'nin mal varlıklarına tedbir koydu. 
     Böylece Erbakan siyasetinde ilk defa bir oluşumun mallarının Hazine'ye devri gündeme gelmiş oldu. 
     
     12 EYLÜL'DEN SONRA KURULDU 
     Milli Gençlik Vakfı 12 Eylül'den sonra kuruldu. 
     Başkanlığını İlyas Töngüş'ün yaptığı Milli Gençlik Vakfı'nı, Necmettin Erbakan'la Nakşibendi Tarikatı Lideri Prof. Dr. 
     Esat Coşan çekişmesinin doğurduğu biliniyor. Nakşibendi şeyhi Mehmet Zahit Kotku'nun ölümü üzerine, yerine geçen damadı Prof. Dr. Esat Coşan, Hak Yol Vakfı'nı kurdu. 
     Avustralya'da yaşamını yitiren Coşan'la anlaşmazlığa düşen Erbakan, siyasi yasağının kalkmasından sonra Refah Partisi'ni, daha sonra partinin gençlik kolları işlevini görecek olan Milli Gençlik Vakfı'nı kurdurdu. 
     
     350 BİN ÜYESİ OLDUĞU İDDİA EDİLİYOR 
     Vakfın üye sayısının 350 bin olduğu iddia ediliyor. 70 bin üniversite öğrencisiyle bağlantısı olduğu belirtilen Vakfın hemen hemen bütün illerde teşkilatı, 900 bürosu, 125 yurdu, 15 bin yurt öğrencisi bulunduğu belirtiliyor. Vakfın 2 çocuk yuvası olduğu da kaydedilirken yayınları arasında 
     aylık Kıvılcım dergisi bulunuyor. 
     
</TEXT>
</DOC>
