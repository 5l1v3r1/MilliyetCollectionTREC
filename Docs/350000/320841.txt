<DOC>
<DOCNO> 320841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur53.html </URL>
<DATE> 2005/03/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
"Sahte rakının uzmanı" yakalandı 
</HEADLINE>
<TEXT>

     İzmir'de temmuz ayında çalınan TEKEL hologramlarıyla ilgili aranan İbrahim Hafızoğlu, düzenlenen operasyonla yakalandı. 
     Alınan bilgiye göre, Kaçakçılık ve Organize Suçlar Şube Müdürlüğü Mali Büro Amirliği ekipleri, Konak İlçesi'nde gerçekleştirdiği operasyonda, sahte rakı olayıyla ilgili hakkında gıyabi tutuklama kararı bulunan İbrahim Hafızoğlu'nu yakaladı. 
     ''Sahte rakının uzmanı'' olarak tanınan Hafızoğlu, ekipler tarafından gözaltına alınarak, Kaçakçılık ve Organize Suçlar Şube Müdürlüğü'ne götürüldü. 
     Hafızoğlu'nun, işlemlerinin ardından İzmir Cumhuriyet Başsavcılığı'na sevk edileceği bildirildi. 
     Temmuz ayında Halkapınar'daki TEKEL'e ait fabrikadan binlerce metrelik hologramın çalınmasının, ağustos ayında İzmir'de gerçekleştirilen operasyonda ortaya çıkmasının ardından, çok yönlü tahkikat başlatılmıştı. Düzenlenen operasyonlarda gözaltına alınan U.Ç'nin iddialarına göre ''Organizasyonun lideri'' olduğu suçlamasıyla, ''Bursalı İbrahim'' diye tanınan ve 'sahte rakı imalinin ustası'' isimlendirilen İbrahim Hafızoğlu'nun yakalanması için Türkiye'deki polis ve jandarma birimlerine bilgileri dağıtılmıştı. 
     Hafızoğlu'nun, Ekim ayında Menemen İlçesi'nde düzenlenen bir operasyonda elde edilen 300 şişe sahte rakı olayının da organizasyonunda yer aldığının belirlenmesi üzerine, mahkemece hakkında gıyabi tutuklama kararı çıkarılmıştı. 
     
     İZMİR'DE DENETİMLER 

     Öte yandan Tarım İl Müdürlüğü, Sağlık İl Müdürlüğü ve Emniyet Müdürlüğü Mali Büro Amirliği ekipleri, ortak çalışarak, İzmir'in çeşitli bölgelerindeki restoran, lokanta, bar ve kulüplerde denetim yapmaya başladı. 
     Oluşturulan 4 ayrı karma ekip işyerlerine giderek, rakı örnekleri toplamaya başladı. Örneklerin laboratuvarda inceleneceği bildirildi. 
     
</TEXT>
</DOC>
