<DOC>
<DOCNO> 333333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko39.html </URL>
<DATE> 2005/04/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dünyanın en hızlı büyüyen ağacı Yalova'da... 
</HEADLINE>
<TEXT>

     Dünyanın en hızlı büyüyen ağacı olarak bilinen ''Paulownia'', Yalova'da açılan ''3. Uluslararası Süs Bitkileri Fuarı''nda ilgi odağı oldu. 
     Anavatanı Çin ve Japonya olan, boyu bir yılda 3 santimetreden 3 metreye ulaşan ağaç, fuarda Selvi Fidancılık A.Ş. tarafından sergileniyor. 
     Şirket yetkilileri, çok hızlı büyümesi, güzel kokulu çiçekleri, dekoratif geniş yaprakları, düzgün gövde yapısı, oksijen üretimi ve erozyonu önleme kabiliyeti olan Paulownia ağacının peyzaj düzenlemelerinde, parklarda, fabrika alanlarında ve çiftliklerde tercih edildiğini bildirdiler. 
     Sulak yerlerde kolaylıkla büyüyen Paulownia'nın Yalova'nın iklim koşullarına uyum gösterdiği için bölgede de bolca üretildiğini anlatan yetkililer, normal bir ağacın 30 yıldaki büyüme hızına sadece 3 yılda ulaşan Paulownia'nın, pürüzsüz, budaksız olması ve çabuk büyümesi nedeniyle özellikle mobilyacılık sektöründe kullanıldığına işaret ettiler. Yetkililer, mobilya sektörünün yanı sıra deniz taşıtları, arı kovanı ve kaliteli kağıt yapımında da kullanılan ağacın çürümeye ve deformasyona dayanıklı olan gövdesinden ısı yalıtım malzemesi olarak da faydalanıldığını kaydettiler. 
     Yetkililer, yetişkin bir Paulownia'nın boyunun 15-20 metreye kadar ulaştığını ve yaklaşık 70 yıl yaşayabildiğini, mobilya, deniz taşıtları, arı kovanı ve kaliteli kağıt yapımında da kullanılan ağacın çürümeye ve deformasyona dayanıklı olan gövdesinden ısı yalıtım malzemesi olarak da faydalanıldığını kaydettiler. 
     Bu arada, fuarda 5 YTL'den satışa sunulan ağacın büyük ilgi gördüğü, fuarın ilk gününde çok sayıda Paulownia'nın satıldığı belirtildi. 
     
</TEXT>
</DOC>
