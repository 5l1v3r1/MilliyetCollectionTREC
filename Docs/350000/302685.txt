<DOC>
<DOCNO> 302685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/ekonomi/eko04.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıkış sürüyor, ilk direnç 25.300'lerde 
</HEADLINE>
<TEXT>


Borsa yabancı yatırımcıların alımlarıyla güçlendi. Halen Takasbank'ta bulunan İMKB 100 Endeksi'ne dahil hisselerin yüzde 54'ü yabancı saklamasında bulunuyor 

Zeynep Candan Aktaş 

Kısa haftada yabancı yatırımcıların olmaması nedeniyle dar hacimle çıkışını sürdüren endeks 25.106 puanı test ettikten sonra 24.971 puandan TL bazında yeni rekor kapandı. Bu kapanışla İMKB 100 Endeksi'nde haftalık değer artışı 1.82 puan olurken yıllık değer artışı yüzde 38.93'e ulaştı. Endeks yılın en düşük seviyesi olan 15.803 puanda oluşan dipten başlayan kısa vadeli çıkış kanalında hareket ediyor. Yılın ilk haftasında endeksin çıkış eğilimini sürdürmesi beklenebilir. İlk destekler 24.600 ve 24.000'de iken dirençler 25.300 ve 25.900 seviyelerinde bulunuyor. 
2004'e göz atıldığında, yılın kuşkusuz en önemli olayı 17 Aralık'ta AB'den alınan müzakere tarihi idi. 3 Ekim 2005'te başlayacak olan müzakereler hem AB nezdinde hem de iç siyaset ve kamuoyunda oldukça sert tartışmalarla geçecek gibi görünüyor. 24 Nisan'da Kıbrıs'ta yapılan referandum da gündemi oldukça uzun bir süre meşgul etti. 
Türk tarafının 'evet', Rum tarafının 'hayır' cevabından sonra Kıbrıs konusunda gerekli adımı attığına inanan Türk tarafı AB görüşmelerinde bir kez daha Kıbrıs konusunda sıkıştırıldı. Görünen o ki Kıbrıs konusu bir çok kez daha Türk tarafının önüne çıkarılacak. Ekonomi konusunda petrol fiyatlarının rekor seviyelere ulaşması 55 dolar , FED'in yıl içinde yaptığı faiz artırımları ve euro dolar paritesinin yeni rekorlara 1.3646 ulaşması dış kaynaklı gelişmeler olmasına rağmen piyasalarda dalgalanmalara neden oldu. 
Türkiye ekonomisi açısından sürekli büyüyen cari açık konusu en önemli problemlerden biri olarak görünüyor. Ekonomideki büyümeye rağmen istihdam artışı yaratılamıyor. Enflasyondaki düşüş eğiliminin devam etmesi ve hedeflerin tutturulması, YTL'ye geçiş, ihracatta rekorlar kırılması faizlerde düşüş eğilimi ise yılın olumlu gelişmeleri arasında sayılabilir. Umarım, yeni yıl herkese dileğini gerçekleştirme olanağı sunar. İyi yıllar. 


</TEXT>
</DOC>
