<DOC>
<DOCNO> 343277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun45.html </URL>
<DATE> 2005/05/17/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
AB Onur Air dosyasını inceleyecek... 
</HEADLINE>
<TEXT>

     AB Komisyonu, bazı üye ülkelerde uçuşları askıya alınan Onur Air şirketinin dosyasının incelenmesi için uzmanlar ekibinin toplanacağını bildirdi. 
     AB Komisyonu’nun ulaştırmadan sorumlu üyesi Jacques Barrot’un sözcüsü Stefaan De Rynck, üye ülkelerin uzmanlarının bir araya geleceği toplantının tarihinin henüz belirlenmediğini duyurdu. 
     Sözcü Rynck, söz konusu toplantı çerçevesinde, herhangi bir havayolu şirketinin uçuşlarını yasaklayan ülkelerin, bu tavırlarını izah etme fırsatı bulacaklarını belirtti. 
     Komisyon, bu tür yasaklama kararlarında yetkinin ulusal makamlarda olduğunu hatırlattı. 
     Uçuşlarını Belçika ve Danimarka gibi ülkelere yönlendiren Onur Air şirketi konusunda ortak tavır belirlenmesinin mümkün gözükmediğini ifade eden AB kaynakları, bazı üye ülkelerin söz konusu şirket uçaklarını kontrol ettiklerini ve hiçbir anormallik görülmediğini bildirdiklerini belirtiyorlar. 
     
</TEXT>
</DOC>
