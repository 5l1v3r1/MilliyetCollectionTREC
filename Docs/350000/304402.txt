<DOC>
<DOCNO> 304402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo29.html </URL>
<DATE> 2005/01/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İlhan Cavcav Teşvik primi verilebilir, buna karşı değilim... 
</HEADLINE>
<TEXT>

     Birinci Süper Lig Kulüpler Birliği Başkanı ve Gençlerbirliği Kulübü Başkanı İlhan Cavcav, Türkiye'de teşvik primlerinin olmadığını söylememenin hata olduğunu belirterek, ''Teşvik primi verilebilir, buna karşı değilim'' dedi. 
     Futbol Federasyonu ile Kulüpler Birliği Vakfı'nın yaptığı toplantının ardından gazetecilerin sorularını yanıtlayan İlhan Cavcav, Fenerbahçe'nin İstanbulspor'a 600 milyar lira gönderdiği biçimindeki iddiaların toplantıda özellikle gündeme gelmediğini ifade ederek, ''Fenerbahçe camiası büyük bir camiadır. Bu gibi olayların çıkmasını üzüntüyle karşılıyorum ve böyle bir olayın olduğuna da ihtimal vermiyorum. Aziz Yıldırım, Petkov ile ilgili ödedikleri paradan bahsetti'' diye konuştu. 
     Bir gazetecinin, ''Ortada makbuzlar var'' demesi üzerine Cavcav, ''Araştırma olur ve ortaya çıkarsa ona birşey diyemem. Böyle birşey olduğuna ihtimal vermiyorum. Çünkü koskaca Fenerbahçe camiasının böyle bir şeye tenezzül edeceği kanaatinde değilim'' diye konuştu. 
     
     ''TEŞVİK PRİMİ VERİLEBİLİR'' 
     ''Türkiye'de teşvik primi olmadığına inanıyor musunuz '' biçimindeki soru üzerine Cavcav, şunları söyledi 
     ''Türkiye'de zamanında teşvik primlerinin olmadığını söylememek hata. Bu her zaman olmuş olan olaylar. Ama ben her zaman şunu iddia ederim. Bir takım, bir takımın futbolcularına teşvik primini 'yenin' diye veriyor. 'Yenil' diye veriyorsa o zaman düşünmek lazım. Bana göre teşvik primi verilebilir. Bu bir motivasyondur, karşı değilim. 25 senedir bu işin içindeyim.'' Bunun üzerine bir gazetecinin, ''Gençlerbirliği'nde kabul ediyor musunuz '' biçimindeki sorusu karşısında Cavcav, şöyle konuştu 
     ''Ben şu anda hiçbir şekilde bu işlerin pazarlık sahibi olmadım. Böyle birşey de duymadım. Siz gençsiniz daha. Bunlar yöneticilerin arasında olan işler değildir. Futbolcular arasında olan işlerdir. Dolaylı olarak yöneticiler de vardır işin içinde ama 'yenil' diye bir prim verilmesi söz konusu değil, olamaz da. Yen diye veriliyor. Ben böyle bir olay içinde olsam Evladım şu maçı verin şu kadar para alacağız desem futbolcu 3 maç sonra başkanım biz de bu maçı vereceğiz dediği zaman ne diyeceğim sporcuya. Ülkenin, futbol federasyonu ve kulüplerimizin sükünete ihtiyacı olduğu bir dönemde, çok değerli basın olarak böyle füzüli ilerle uğraşmayın lütfen.'' 
     
</TEXT>
</DOC>
