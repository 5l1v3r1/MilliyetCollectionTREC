<DOC>
<DOCNO> 303222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/guncel/axgun02.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar polisine rüşvet teklifi 
</HEADLINE>
<TEXT>


Murat Demirel ve eşi, Bulgaristan polisinin, bulundukları tekneden şüphelenmesi üzerine yakalanmış. Polis, Demirel'in teklif ettiği 100 bin euroluk rüşveti reddetmiş 

ANKARA Milliyet, SOFYA AA 

Hakkındaki yurtdışına çıkış yasağına rağmen gittiği Bulgaristan'ın Burgaz kentinde yakalanan Yahya Murat Demirel'in bulunduğu teknede 600 kutu sakinleştirici ilaç ele geçirildi. Bulgar yetkililer, Demirel'in en geç 4 gün içinde Türkiye'ye iade edileceğini bildirdi. 
Yılbaşı gecesini İstanbul'da geçiren Demirel, eşi Ayşenur Demirel ve arkadaşı Mehmet Zafer Arıkan'la birlikte yasadışı yollarla Bulgar karasularına geçti. Gümrük polisi, cumartesi 22.30 sıralarında Burgaz Limanı'na yanaşan "Rıza Terzioğlu" adlı tekneden şüphelendi. Üzerinde kendi adına pasaport taşıyan Demirel ve yanındakiler, kısa süreli sorgunun ardından gözaltına alındı. 
Teknedeki aramada da 600 kutu antidepresan ve ağrı kesici ilaç ele geçirildi. Yetkililer, insan kaçakçılığında kullanıldığı öne sürülen teknenin dışarıdan eski bir balıkçı teknesi gibi göründüğünü, ancak son model telsiz donanımına sahip olduğunu belirtti. Gözaltının ardından Bulgar polisi, 3 şüphelinin aranıp aranmadığını sordu. Bulgarlara gönderilen yanıtta, Demirel'in uluslararası düzeyde aranmadığı, ancak hakkında 10 ayrı yurtdışına çıkış yasağı bulunduğu bildirildi. Daha sonra 3 kişi pasaportlarında vize olmadığı ve ülkeye yasadışı yollardan giriş yaptıkları gerekçesiyle tutuklandı. 

Rüşvet doğrulandı 
AA'nın haberine göre, Demirel, Bulgar polisine rüşvet teklif etti. Demirel'in, serbest kalmak karşılığında 40 bin, daha sonra da 100 bin euro rüşvet teklif ettiği, polisin teklifi kabul etmediği ifade edildi. 
Bulgaristan İçişleri Bakanlığı Genel Sekreteri Boyko Borisov da, rüşvet olayını doğruladı. Bulgar yetkili, 3 sanıktan biri hakkında rüşvet suçlamasıyla ilgili dava açılabileceğini bildirdi. 

ABD'ye gideceklerdi iddiası 
Resmi evrakının düzenlenmesinin ardından 4 gün içinde eşi ve Arıkan ile birlikte iade edileceği belirtilen Demirel'in, eşiyle Romanya üzerinden önce bir Avrupa ülkesine, ardından da ABD'ye gitmeyi planladığı öne sürüldü. 
Bulgaristan'da firma sahibi olduğu ve oturum izni olduğu öğrenilen Arıkan'ın da, kaçak yollardan ülkeye girdiği için Türkiye'ye iadesi bekleniyor. Yetkililer, teknenin kaptanı ve 3 tayfası hakkında da insan kaçakçılığı yapmak ve sınır kanununa muhalefet suçlamalarıyla dava açılacağını açıkladı. 

5 yıl hapsi istendi 

MURAT Demirel hakkında, Tasarruf Mevduatı Sigorta Fonu ile taşeron olarak işlerini yapan Paksil firmasının tebligat görevlisinin "hürriyetini tahdit ettiği" gerekçesiyle 5 yıla kadar hapis cezası istemiyle dava açıldı. İstanbul Başsavcılığı'nca hazırlanan iddianameye göre, TMSF'ye ait belgeyi Demirel'e tebliğ etmek için 8 Aralık 2004'te ikamet ettiği binaya giden Ahmet Ocak, Demirel'i bulamayınca gerekli bilgileri alarak evden ayrıldı. Ocak, 15 Aralık'ta yeniden tebligatta bulunmak için aynı binadaki Demirel'in avukatlarının bulunduğu büroya gitti, daha sonra buraya gelen Demirel, zor kullanarak ruhsatlı silahını ve kimliğini aldı. Ocak bir süre zorla tutulduktan sonra, olay yerine polis çağrıldı. Ocak'ın silahı, polisin müdahalesinin ardından kendisine teslim edildi. Demirel, İstanbul 14. Asliye Ceza Mahkemesi'nde yargılanacak. 


</TEXT>
</DOC>
