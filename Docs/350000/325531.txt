<DOC>
<DOCNO> 325531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko15.html </URL>
<DATE> 2005/03/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İmalat sanayiinde verimlilik artışı... 
</HEADLINE>
<TEXT>

     Türkiye'de 2004 yılının dördüncü çeyreğinde Ekim-Kasım-Aralık , bir önceki yılın aynı dönemine kıyasla imalat sanayiinde üretimde çalışanların sayısında yüzde 2.2, çalışılan saatte yüzde 2.8 artış kaydedildi. 
     DİE'nin, yaklaşık 3 bin işyerinden derlenen bilgilere dayalı hesaplanan, 1997 100 temel yılı imalat sanayi üretimde çalışanlar, üretimde çalışılan saat ve kısmi verimlilik endeksi 2004 yılı dördüncü dönem sonuçları açıklandı. 
     Buna göre, söz konusu dönemde üretimde çalışan kişi başına verimlilik yüzde 2.2, çalışılan saat başına verimlilik de yüzde 1.6 arttı. 
     2004 yılı dördüncü döneminde devlet sektöründe, üretimde çalışanların sayısında yüzde 9.7 azalış kaydedilirken, üretimde çalışan kişi başına kısmi verimlilikte yüzde 10.7, saat başına kısmi verimlilikte ise yüzde 8.5 artış görüldü. 
     Aynı dönemde, özel sektörde ise üretimde çalışanların sayısı yüzde 3.6, üretimde çalışan kişi başına kısmi verimlilik yüzde 1.7, üretimde çalışılan saat başına kısmi verimlilik ise yüzde 1.2 arttı. 
     Devlet sektöründe imalat sanayiinde, 2004 yılının dördüncü çeyreğinde, üretimde çalışan sayısında en fazla azalış yüzde 79.9 ile tekstil ürünleri imalatında görüldü. 
     Bunu yüzde 54.1 azalma ile derinin işlenmesi, bavul, çanta gibi ürünler imalatı, yüzde 23 azalma ile de kağıt ve kağıt ürünleri imalatı izledi. Aynı dönemde çalışan sayısının arttığı tek sektör yüzde 10 ile kok kömür, rafine edilmemiş petrol ürünleri imalatı oldu. 
     Üretimde çalışanların kişi başına kısmi verimliliğine bakıldığında ise devlet sektöründe en fazla gerileme yüzde 28.8 ile radyo, tv haberleşme cihazları imalatında görüldü. Bunu yüzde 23.6 ile tütün ürünleri imalatı, yüzde 14.7 ile de kağıt ve kağıt ürünleri imalatı izledi. 
     Aynı dönemde devlet sektöründe kısmi verimliliği artan bazı sektörler, yüzde 160.2 ile tekstil ürünleri imalatı, yüzde 70.9 ile metal eşya sanayi, yüzde 21.9 ile kağıt ve kağıt ürünleri imalatı oldu. 
     
     ÖZEL SEKTÖRDE DURUM 
     Özel sektörde ise çalışan sayısında en fazla azalış yüzde 11.6 ile giyim eşyası imalatında görülürken, bunu yüzde 7.5 azalma ile kok kömürü, rafine edilmiş petrol ürünleri imalatı izledi. 
     Özel sektörde çalışan sayısında en fazla artış yüzde 33.5 ile büro, muhasebe, bilgi işlem makinaları imalatında kaydedildi. 
     Verimlilik açısından bakıldığında da özel sektörde kişi başına kısmi verimlilik artışı en fazla yüzde 34.5 ile ağaç mantar ürünleri imalatında, en fazla gerileme ise yüzde 66.3 ile kok kömürü, rafine edilmiş petrol ürünleri imalatında kaydedildi. 
     
</TEXT>
</DOC>
