<DOC>
<DOCNO> 303879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/magazin/amag.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözyaşı garantili 
</HEADLINE>
<TEXT>


Şener Şen, 8 yıl aradan sonra 'Gönül Yarası'yla beyazperdede. Yarın gösterime girecek filmin izleyiciyi türküleriyle değilse kadrosuyla, onunla da değilse melodramıyla yakalayacağı kesin... 

Alin Taşçıyan 

İngilizce konuşulan ülkelerde 'Gönül Yarası' tarzı filmlere 'tear jerker' gözyaşı döktüren denir. Her bir öğesi izleyiciyi hüngür hüngür ağlatsın diye ince ince hesaplanmış bir film 'Gönül Yarası.' Türk sinemasının ve edebiyatının gerçekten dokunaklı olan 'sosyal içerikli' yapıtlarıyla Yeşilçam'ın ağdalı melodram geleneğini, bugün geçerli ticari film ve dizi estetiği çerçevesinde harmanlıyor. 

Psikopat kocaya dikkat 
Doğulu çocukları okutmak için kendi ailesini feda etmekten çekinmemiş, İstanbullu idealist köy öğretmeninin emekliliğinin ilk günlerinde yaşadığı bir serüveni konu alıyor film. Bu serüvende kader ve töre kurbanı Doğulu bir pavyon türkücüsünü 'psikopat' kocasının şerrinden koruyor. Yavuz Turgul, mek n olarak pavyonu, karakter olarak pavyon şarkıcısını, Yeşilçam geleneğindeki yüzeysellikle ele aldığı halde, yetiştirilme tarzından dolayı şiddete başvuran kocayı bütün dengesizliği ve içtenliğiyle yansıtmış. 

Masalsı... 
Filmin temel sorunu, hemen her planda bir başka filmi akla getirmesi. Nazım Öğretmen'in okuduğu Adalet Ağaoğlu, Kemal Tahir kitaplarından, N zım Hikmet göndermelerinden, Samatya'nın eski kozmopolit yapısını vurgulamasına kadar her şey fazlasıyla didaktik, bir o kadar da masalsı. 
Filmde önemli bir öğe de "yanık yanık okunan" türküler... "Gönül Yarası"nın izleyiciyi türküleriyle değilse kadrosuyla, onunla da değilse melodramıyla yakalayacağı kesin. 

Gala, 2 bin çocuğu kurtardı 

DENİZ ALTUNTAŞ 
Yönetmenliğini Yavuz Turgul'un yaptığı, başrollerini Şener Şen, Meltem Cumbul, Timuçin Esen ve Güven Kıraç'ın paylaştığı "Gönül Yarası" filminin galası, önceki gece Lütfi Kırdar Kongre ve Sergi Sarayı'nda yapıldı. Şen'i 8 yıl sonra sinemaseverlerle buluşturacak film 7 Ocak'ta 174 kopyayla 179 salonda vizyona girecek. Gecenin ev sahipliğini yapan Türkiye Eğitim Gönüllüleri Vakfı, galaya 10 yıl boyunca vakfın faaliyetlerine destek veren bağışçıları davet etti. Vakfın Başkanı Prof. Dr. Süha Sevük, galanın geliriyle 2 bin çocuğun eğitim desteği alacağını açıklayarak, sponsorlara ve filmin ekibine teşekkür etti. 


</TEXT>
</DOC>
