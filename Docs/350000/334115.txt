<DOC>
<DOCNO> 334115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/siy05.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödüle şekil aranıyor 
</HEADLINE>
<TEXT>


Milli Egemenlik Onur Ödülü örnekleri arasında Oscar ödülüne benzer bir erkek heykelciği var. Ancak "Elinde ne tutacağı" da tartışma konusu 

SALİHA ÇOLAK Ankara 


TBMM Başkanlığı'nın, Meclis'in 85. kuruluş yıldönümü nedeniyle milli egemenlik konusunda yurtiçi ve yurtdışında tanınmış eserler veren ya da çalışmalar yapan bir kişiye vereceği Milli Egemenlik Onur Ödülü'ne yönelik sorunlar aşılamadı. Ödülün şekline yönelik tartışmalar sürerken, örnekler arasında Oscar ödülünü anımsatan bir erkek heykelciğinin öne çıktığı belirtiliyor. 
Cumhurbaşkanı Sezer'in yanı sıra önde gelen siyasetçilerin de birer birer adaylıktan çekilmesinin ardından aday gösterilen isimleri tek tek arayarak onayını alan Kültür Sanat ve Yayın Kurulu, 144 kişilik liste hazırladı. Kurulun, adaylarla ilgili ilk değerlendirmeyi yapmak üzere toplantıya çağrılması bekleniyor. Ancak verilecek paranın miktarıyla, plaket ve heykelciğin şeklinin belirlenmesi gerekiyor. Bu nedenle kurul toplantıya çağrılamadığı için 21 Nisan'daki ödül töreni, 26 Nisan'a ertelendi. 
Kuruldaki değerlendirmenin ardından, ödülün kime ve ne şekilde verileceği konusunda son sözü Meclis Başkanlık Divanı söyleyecek. 
Kurula sunulacak örnekler arasında, Oscar ödülünü anımsatan bir erkek heykelciğinin öne çıktığı belirtiliyor. Bu durumda Meclis, her yıl 23 Nisan'da verilecek ödül nedeniyle Oscar benzeri bir erkek heykelciğiyle temsil edilecek. Heykelciğin şeklinin yanı sıra elinde ne tutacağı konusunda da tartışma yaşanıyor. 

Gülen çekildi 
'700 okul, 1000 yurt, 1000 kreş, 500 dershane ve çok sayıda eğitim kurumu yaptırması' nedeniyle 2 kişinin aday gösterdiği Nur cemaaatinin önde gelen isimlerinden Fethullah Gülen de, avukatı aracılığıyla adaylıktan çekildiğini bildirdi. 



</TEXT>
</DOC>
