<DOC>
<DOCNO> 302181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko30.html </URL>
<DATE> 2004/12/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Maliye'den yıl sonu vergi uyarısı... 
</HEADLINE>
<TEXT>

     Maliye Bakanlığı Gelirler Genel Müdürlüğü, mükellefleri bu yıldan kalan vergi borçlarını en geç yarın öğlene kadar bankalar ya da vergi dairelerine yatırmaları konusunda uyardı. 
     Gelirler Genel Müdürlüğü, hem yıl sonu hem de Yeni Türk Lirası'na geçiş nedeniyle bankalar ve vergi dairelerinde yarın öğleden sonra yapılacak işlemler sırasında sorunlarla karşılaşılabileceğine dikkat çekti. 
     Bu nedenle vergi mükelleflerinin bu akşam veya en geç yarın öğlene kadar vergi ile ilgili mükellefiyetlerini yerine getirmesini isteyen Gelirler Genel Müdürlüğü, aksi halde vatandaşların vergisini ödeyememe gibi bir durumla karşılaşabileceğini belirtti. 
     Genel Müdürlük, vergi ödemelerini YTL ve yıl sonu işlemleri nedeniyle yarın yapamayacak mükelleflerin, cezalı vergi ödemek durumunda kalacağını da hatırlattı. 
     
</TEXT>
</DOC>
