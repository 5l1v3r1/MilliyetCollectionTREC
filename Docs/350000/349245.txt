<DOC>
<DOCNO> 349245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo09.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefes nefese 
</HEADLINE>
<TEXT>


Avrupa Elemeleri'nde 2006 Dünya Kupası için müthiş bir mücadeleye yaşanıyor. Henüz herhangi bir takımın Almanya vizesi alamadığı gruplarda heyecan doruk noktaya ulaştı 


Almanya'da yapılacak 2006 Dünya Kupası'na katılabilmek için Avrupa Elemeleri'nde nefes kesen bir çekişme yaşanıyor. 2002 Dünya Kupası'na katılma hakkını Çek Cumhuriyeti'ne kaptıran Hollanda aynı kabusu bir kez daha görmemek için uğraş veriyor. Sahasında Romanya'yı Robben ve Kuijt'in golleriyle 2-0 deviren Portakallar, 1. grupta liderliğini sürdürdü. Hollanda'yı ısrarla takip eden Çekler, Andorra karşısında 8-1'lik skorla adeta idman yaptı. 3. grupta son Avrupa Şampiyonası'nın finalisti Portekiz evindeki müthiş performansını devam ettiriyor. Portekiz, takipçisi Slovakya'yı 2-0'lık skorla geçip, Almanya yolunda büyük avantaj yakaladı. 

4. grup çok karışık 
Müthiş bir savaşa sahne olan 4. grupta 4 takımın da 2006 şansı sürüyor. Dublin'de İrlanda Cumhuriyeti ile İsrail 2-2 berabere kaldı. 2-0 yenik duruma düştükten sonra 2-2 eşitliği yakalayan konuk ekip, zoru başardı. İsrail basını, takımlarının bu performansını yere göğe sığdıramayıp, "Dublin'de mucize" başlığını kullandı. 5. grupta İtalya, Norveç deplasmanından çıkardığı golsüz beraberlikle Almanya'ya iyice yaklaştı. Carew 90 dakika forma giydi. İskoçya'da yeni teknik direktörü Walter Smith yönetimindeki ilk maçında Moldova'yı 2-0 mağlup ederek, finaller için az da olsa Play - Off şansını devam ettirdi. 

İspanya üçlük attı 
Tek maçla geçilen 6. grupta Polonya, Bakü'de Azerbaycan'ı kolay geçti. Trabzon'un transfer gündemindeki Zurawski'nin son golü attığı karşılaşmada Szymkowiak ise 90 dakika görev alıp, başarılı oyunuyla beğeni topladı. Elemelerde gol yemeyen tek takım olan Sırbistan, Belçika ile 0-0 berabere kalmasına rağmen 7. grupta zirvedeki yerini korudu. Litvanya'ya ilk yenilgisini tattıran İspanya'yı Luque güldürdü. Real Betisli yıldız, Dünya Kupası'na gidip, gidememelerinin kendi ellerinde olduğunu söyledi. Elemelerin en göze batan takımlarından Tomaslı Hırvatistan zorlu Bulgaristan deplasmanını 3-1'lik skorla geçip, üst üste 3. galibiyetini aldı. İsveç da Malta'yı 6-0'la topa tuttu. 21 karşılaşmada atılan 62 gol ise futbolseverlere zevkli anlar yaşattı. 

Bir devir sona erdi 

Avrupa futbolunun en istikrarlı hocası Guy Roux, Fransa'nın Auxerre takımındaki 44 yıllık teknik direktörlük kariyerine dün son verdiğini açıkladı 


Ve Avrupa futbolunun en uzun süreli takım çalıştıran teknik adamlarından Guy Roux görevini bıraktığını açıkladı. 66 yaşındaki Roux, 1961 yılında Auxerre'de oyuncu - antrenör olarak başladığı çalıştırıcılık kariyerine son verdi. 44 yıl boyunca Auxerre dışında bir takımda görev almayan Roux, takımı ile Fransa Kupası'nı kazandıktan bir gün sonra bu kararı aldı. Fransız Televizyonu TF1'e konuşan deneyimli çalıştırıcı, "Artık bırakmamın zamanı geldi. Ancak bu bir son değil, sadece aktivitemi değiştiriyorum. Kararımın sağlık durumumla bir ilgisi bulunmuyor. Auxerre için başarılı geçen bir sezondan sonra görevdem ayrılmam en doğrusu" dedi. 

Cantona, Boli, Cisse... 
Dünya futboluna Eric Cantona, Basile Boli, Bernard Diomode, Lamouchi, Blanc ile son olarak da Cisse gibi yıldızları armağan eden Roux özellikle gençlere önem veren yapısı ve disiplinden taviz vermeyen tarzıyla tanınıyor. Mavi - Beyazlı ekibi 1996'de Fransa Ligi şampiyonluğuna ulaştıran başarılı teknik adam, 4 kez de Fransa Kupası'nı aldı. Auxerre'de Roux'nun yerine geçmesi en kuvvetli aday olarak ise Sedan ve Caen'ın eski teknik direktörü Patrick Remy gösteriliyor. 

Edwin Van der Sar Manchester United'da 

Geçen sezon kaleci hatalarından başı çok ağrıyan Manchester United, Edwin van der Sar'ı renklerine bağladı. 1999'da Schmeichel'ın ayrılmasının ardından Bosnich, Taibi, Barthez gibi ünlü kalecilerden verim alamayan Kırmızı-Beyazlılar, Hollandalı kaleci ile 2 yıllık anlaşma yaptı. 2001'de 5 milyon pounda Juventus'tan Fulham'a geçen 34 yaşındaki kaleci, Premier Lig'de 153 maç oynadı. 

Arjantin'e derin darbe 

Dünya Kupası Güney Amerika Grup Elemeleri'nde 8 maçtır yenilgi yüzü görmeyen Arjantin'e mağlubiyeti Ekvador tattırdı. Daha önce sahasında Brezilya'yı devirerek büyük sükse yapan Ekvador, grupta lider durumda bulunan Tangocular'ı da 2-0'lık skorla yıktı. Ev sahibinin gollerini maçın ikinci yarısında Lara ile Delgado kaydetti. Arjantin, Ekvador'u yenmesi durumunda 2006 Dünya Kupası'na katılma hakkını elde edecek ilk takım olacaktı. Mavi - Beyazlılar gözünü şimdi çarşamba günü ezeli rakibi Brezilya ile oynayacağı dev maça dikti. Diğer sonuçlar şöyle Şili - Bolivya 3-1, Venezuela - Uruguay 1-1. 

Chelsea uslanmıyor 

Chelsea kural tanımamaya devam ediyor. Daha önce Arsenal'den Ashley Cole ile izinsiz transfer görüşmesi yaptıkları gerekçesiyle 900 bin Euro para cezasına çarptırılan Mavi - Beyazlılar şimdi de Tottenham kulübüyle karşı karşıya geldi. Chelsea'nin izin almadan Tottenham'ın Danimarkalı Spor Direktörü Arnesen'e teklif yapması Ada'yı karıştırdı. Tottenham, bu görüşmenin ortaya çıkması üzerine Arnesen'in tüm yetkilerini dondurdu. 

Hırvatlar ucuz kurtuldu 

Bulgaristan'ın 3-1 yendikleri Dünya Kupası Eleme maçından dönen Hırvat taraftarları taşıyan otobüs Sırbistan'da saldırıya uğradı. Sırplar, konvoy halinde Sofya'dan Zagreb'e dönen Hırvat taraftarları taşıyan otobüs ve arabalara Belgrad'dan geçerken taş ile molotof kokteyli attı. Olayda bir Hırvat hafif yaralanırken, tüm araçların camları kırıldı. . Sırp yetkililer olayla ilgili olduğu tespit edilen 24 kişinin tutuklandığını açıkladı. 


</TEXT>
</DOC>
