<DOC>
<DOCNO> 307900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur39.html </URL>
<DATE> 2005/01/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Boğa 3 kişiyi yaralayınca bir gün az yaşadı... 
</HEADLINE>
<TEXT>

     Şanlıurfa'da sahibinin elinden kaçan kurbanlık boğa önce ortalığı birbirine kattı, daha sonra 3 kişiyi yaralayarak kaçtı. Boğa, yakalanınca, sahibinin izniyle bayramı beklemeden kesildi. 
     AA muhabirinin aldığı bilgiye göre, Müslüm Er, öğlen saatlerinde hayvan pazarından satın aldığı kurbanlık boğayı, bir kamyonete yükleyerek Bıçakçılar Mahallesi'ndeki evine getirdi. 
     Kamyonetten indirilen boğa, bir anda sahibinin elinden kaçarak tarihi Balıklıgöl Yerleşkesi'ne girdi. Burada bazı işyerlerinin tezgahlarını dağıtan boğa, daha sonra çevredekilerin müdahalesiyle bir ağaca bağlanarak etkisiz hale getirildi. 
     Polis ekiplerinin çevrede güvenlik önlemi almasının ardından olay yerine gelen belediye zabıta ekipleri, yeterli donanımları olmadığı için yaklaşık 2 saat boyunca kurbanlık boğaya müdahale edemedi. 
     Daha sonra bayıltıcı iğne temin eden zabıta ekipleri, 2 kez vurmalarına rağmen boğayı etkisiz hale getiremedi. Bu sırada ipini kopararak çevrede bulunan vatandaşlara saldıran boğa, 3 kişinin yaralanmasına neden oldu. Çevredekilerin zaptedemediği boğa, daha sonra Bıçakçılar Mahallesi'nde bir evin açık olan kapısından içeri girdi. 
     Burada bir süre sonra sakinleşen boğa, sahibinin getirttiği bir kasap tarafından evin önünde kesildi. 
     
</TEXT>
</DOC>
