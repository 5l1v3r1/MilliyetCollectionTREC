<DOC>
<DOCNO> 304899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo08.html </URL>
<DATE> 2005/01/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
A. Sebatspor'da, kampta denenen Tunuslu futbolcular beğenildi 
</HEADLINE>
<TEXT>

     Ligin ikinci yarısına Side'de kamp yaparak hazırlanan Akçaabat Sebatspor'da, antrenmanlarda denenen Tunuslu futbolcular beğenildi. 
     Kırmızı-beyazlı takımla 4 gündür antrenmanlara katılan 25 yaşındaki stoper Emir ve 26 yaşındaki orta alan oyuncusu Beşir'in performanslarının olumlu bulunduğu ve Tunus kulübü Esperance ile anlaşma sağlanması durumunda bu futbolcularla sözleşme imzalanabileceği bildirildi. 
     Brezilyalı Alexander'in kampta bir süre daha deneceği belirtilirken, Pascal Nouma'nın transferinin ise gerçekleşmeyeceği ifade edildi. Bu futbolcunun İngiltere Premier Ligi'nde bir takımla anlaşmak üzere olduğu öğrenildi. 
     Hazırlıklarını günde 2 antrenman yaparak sürdüren kırmızı-beyazlı takımda, sakatlığı süren Sedat'ın yanısıra, grip olan Abdurahman da bugünkü çalışmaya çıkmadı. 
     Öte yandan Akçaabat Sebatspor, 13 Ocak Perşembe günü İkinci Lig A Kategorisi takımlarından Karşıyaka ile bir hazırlık karşılaşması yapacak. 
     
</TEXT>
</DOC>
