<DOC>
<DOCNO> 331921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun05.html </URL>
<DATE> 2005/04/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ortadoğu'da ateşkese büyük darbe... Filistinliler polisle çatıştı 
</HEADLINE>
<TEXT>

     İsrail'de bazı önde gelen hahamların, binlerce Yahudiye bugün Batı Duvarı'nda toplanarak, Haremmüşşerif'e yürüme çağrısı yapmasının ardından, Haremmüşerif'i ''korumak'' için buraya girmeye çalışan genç Filistinlilerle İsrail polisi arasında çatışma çıktığı bildirildi. 
     Bölgedeki AFP muhabiri, polisin Filistinli grubu dağıtmak için ses bombası kullandığını belirtti. 
     Polis sözcüsü de atılan taşlar sonucu bir polisin yaralandığını kaydetti. 
     Öte yandan, dün gençlerin öldürülmesinin ardından başlayan, Filistinli militanların Gazze Şeridi'nin güneyindeki yerleşim birimlerine düzenlediği havan topu saldırılarının bu sabah da devam ettiği bildirildi. 
     Askeri kaynaklar, bu sabah düzenlenen saldırılarda, Gazze'de bulunan Neve Dekalim yerleşim birimindeki 3 evde maddi hasar meydana geldiğini belirtti. 
     
     AŞIRI SAĞCI YAHUDİLER ANAYOLU KAPATTI 

     İsrail'in Gazze Şeridi'nden çekilme planını protesto eden aşırı sağcı Yahudilerin, Tel Aviv'deki Ayalon anayolunu kapattıkları bildirildi. 
     Polis yetkilisi David Tsur, ordu radyosuna yaptığı açıklamada, anayol üzerinde oturma eylemi yapan ve lastik yakan protestocuların, emniyet güçlerinin engellemesiyle kısa sürede dağıtıldıklarını söyledi. 
     Tsur, bu tür bir eylemi beklediklerini, trafiğin açıldığını ve birkaç kişinin gözaltına alındığını belirtti. 
     İsrail'de bazı önde gelen hahamlar, Başbakan Ariel Şaron'un Gazze ve Batı Şeria'dan geri çekilme planını protesto amacıyla binlerce Yahudiye bugün Batı Duvarı'nda toplanarak, Haremmüşşerif'e yürüme çağrısı yapmıştı. 
     Kudüs Emniyet Müdürlüğü'nün yasaklamasına rağmen bazı aşırı sağcılar buluşma noktasında toplanmış, polis birkaç kişiyi gözaltına almıştı. 
     
     HAMAS'TAN ATEŞKESİ SONA ERDİRME TEHDİDİ 

     Bu arada, AFP'yi telefonla arayan Hamas örgütü sözcüsü saldırıyı üstlendi. 
     İsrail askerleri, bugün Refah mülteci kampı ve İsrail sınırı yakınındaki tampon bölgede 3 Filistinli genci öldürmüştü. 
     İslami Cihad'a bağlı Kudüs Tugayları, olayın ardından ''ateşkesi artık tanımadıklarını'' açıklamışlardı. 
     İslami Cihad örgütü ise İsrail ile ateşkese uymayacakları yönündeki açıklamaları reddederek, ''ateşkese bağlı'' olduklarını bildirmişti. 
     İsrail askeri kaynakları, üç Filistinli gencin uyarı ateşine karşın sınıra yaklaştıklarını ve bu nedenle üzerlerine ateş edildiğini belirtmişlerdi. 
     Ajansların haberlerine göre, Filistinli görgü tanıkları, oynadıkları topun sınırdaki parmaklıklara çarpması üzerine kaçmaya başlayan gençlerin üzerine ateş edildiğini savundular. 
     
     Aşırı sağcı Yahudiler Haremüşşerif'e yürümek için toplanıyor... 

     İsrailli aşırı sağcı Yahudilerin, Haremüşşerif'e yürümek üzere toplanmaya başladıkları bildirildi. 
     İsrail'de bazı önde gelen hahamların, Başbakan Ariel Şaron'un Gazze ve Batı Şeria'dan geri çekilme planını protesto amacıyla binlerce Yahudiye Haremmüşşerif'e yürüme çağrısı yapması üzerine bazı İsraillilerin, Kudüs Emniyet Müdürlüğü'nün yasak getirmesine rağmen, buluşma noktası olan Batı Duvarı'nda bir araya geldiği belirtildi. 
     Yahudilerin ''Tapınak Dağı'', Müslümanların da Haremüşşerif olarak adlandırdıkları kutsal mekana organize bir yürüyüş olacağına dair bir belirtiye henüz rastlanmazken, İsrail ordu radyosu, aşırı sağcı Revava'nın 3 liderinin Batı Duvarı'nda gözaltına alındığını duyurdu. 
     Öte yandan, aşırı sağcı Yahudilerin Haremüşşerif'e yürüme planına karşı çıkan Hamas örgütü, ateşkesi sona erdirme tehdidinde bulundu. 
     Hamas yetkilisi Nizar Rayyan, ''Eğer Siyonistler El Aksa'yı kirletirse üçüncü başkaldırının tohumlarını ekmiş olurlar'' dedi. 
     Bazı hahamlar, temmuz ayında başlayacak Musevi yerleşmelerinin boşaltılması uygulamasını protesto amacıyla yerleşimlerden 10 bin dolayında Yahudiyi nisan ayında Haremüşşerif'e getirmeyi planladıklarını duyurmuştu. 
     Filistinliler buna tepki gösterirken, Filistin Başbakanı Ahmed Kurey, Haremüşşerif'e yönelik bir harekete karşı İsrail'i uyarmıştı. 
     
</TEXT>
</DOC>
