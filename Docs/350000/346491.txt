<DOC>
<DOCNO> 346491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur26.html </URL>
<DATE> 2005/05/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Işıkara Yeni bir deprem haritası hazırlanıyor 
</HEADLINE>
<TEXT>

     Afete Hazırlık ve Eğitim Derneği AHDER Başkanı Prof. Dr. Ahmet Mete Işıkara, "Yeni bir deprem haritası hazırlanıyor, bütün Türkiye’de deprem kuşağı değişebilecek yerler var" dedi. 
     Işıkara, AHDER ve Trio Güvenlik Şirketi tarafından çocuklara yönelik olarak Konya Ticaret Odası’nda düzenlenen "Tabi Afetlerde İnsan Hayatının Korunması" konulu konferansa katıldı. 
     Koruma kültürünü yaygınlaştırmak için Milli Eğitim Müdürlüğü ve AHDER işbirliğiyle eğitim kampanyaları oluşturulabileceğini ifade eden Işıkara, "Üzülerek söylüyorum, Deprem Dede çizgi filmlerim, depremle ilgili eğitici programlarım var ama onları hep sabaha karşı gösteriyorlar" dedi. 
     Konya’nın çeşitli deprem kuşaklarında yer aldığını, merkezin de şimdilik 4. derecede göründüğünü belirterek, "Ancak yeni bir deprem haritası hazırlanıyor, bütün Türkiye’de deprem kuşağı değişebilecek yerler var" dedi. 
     Türkiye’nin, yaşadığı depremlerden ders almayan bir ülke olduğunu ifade eden Işıkara, şöyle konuştu 
     "Çocuklarımız deprem olacak mı sorusunu bırakmalı deprem olacak gerçeğini kabul etmelidir. Bu nedenle depreme hazırlıklı bir toplum olmaya çalışmalıyız. Adapazarı’nda depremden ağır hasar almış binaları boyayıp öğrencilere kiralıyorlar." Işıkara, depreme karşı işyerlerinde de afet risk yönetim planı hazırlanması gerektiğini vurguladı. 
     Geçmiş depremlerden ders çıkarılması gerektiğini vurgulayan Işıkara, özellikle yerel seçimlerden önce fazladan kat çıkmaların çok yaygınlaştığını belirtti. Işıkara, "Biz o zaman ek kat yapmıyoruz, kendimize pahalı mezarlar, tabutlar yapıyoruz. Zümrüt Apartmanı kendi kendine yıkıldı. Bu bize, Konya’da akıl almaz kötü bir yapılaşma olduğunu gösteriyor" dedi. 
     
     "OKUL VE HASTANELER, KENDİLERİNE YENİ BİNA YAPSIN" 
     Türkiye’deki bazı yapı hatalarına da değinen Işıkara, normal apartman katlarının projelerinde değişiklikler yapılarak hastane ya da okul olarak kullanılmasının yanlış olduğunu, bina hangi amaçla yapılmışsa, o amaçla kullanılması gerektiğini bildirdi. 
     Deprem riski yüksek yerlerde, yapılış amacına uygun kullanılmayan bu tip binaların büyük hasarlara ve can kayıplarına neden olduğuna dikkati çeken Işıkara, "Bu hastaneler, felaket yaşandığında fonksiyonsuz hale gelmektedir. Özel okul ve hastaneler, kendilerine deprem şartnamesine göre yeni binalar yapsınlar" diye konuştu. 
     
</TEXT>
</DOC>
