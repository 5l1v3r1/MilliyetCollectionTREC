<DOC>
<DOCNO> 311449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur25.html </URL>
<DATE> 2005/02/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Abdi İpekçi mezarı başında anıldı 
</HEADLINE>
<TEXT>

     Milliyet Gazetesi Genel Yayın Yönetmeni ve Başyazarı Abdi İpekçi, öldürülüşünün 26. yıldönümünde, Zincirlikuyu Mezarlığı'ndaki kabri başında düzenlenen törenle anıldı. 
     İpekçi'nin kabri başında bir dakikalık saygı duruşunda bulunulmasının ardından konuşan Türkiye Gazeteciler Cemiyeti TGC Başkanı Orhan Erinç, İpekçi'yi aralarından alınışının 26. yılında bir kez daha saygı, sevgi ve teşekkürle andıklarını dile getirerek, teşekkürün, İpekçi'nin mesleğe kazandırdıkları için olduğunu söyledi. 
     Erinç, İpekçi'nin öldürülüşüne iki açıdan baktıklarını ifade ederek, şunları kaydetti 
     ''Birincisi, Abdi Bey'in suikaste kurban gidişinin ardından 26 yıl geçti. Zaten ilgisiz olduğunu başından bu yana gördüğümüz devletin alakası da tamamen bitti. Artık 'zaman aşımı' diye bir hukuki gerçekle karşı karşıyayız. Ama bu zaman aşımının sağlanması bizim içimizde ukde olarak sürüyor. Çünkü Abdi Bey'in öldürülmesi olayının ne kesin sonuçlarını, ne de arkasındaki genellikle karanlık olarak tanımladığımız kişilerin kimler olduğunu maalesef öğrenmiş değiliz. Bu nedenle meslektaşları ve yakınları olarak devletin bu yaklaşımına olan tepkimiz sürüyor.'' Olaya baktıkları ikinci konunun ise İpekçi'nin gazeteciliği olduğunu dile getiren Erinç, Abdi İpekçi'yi pek çok arkadaşı gibi kendisinin de aradığını söyledi. 
     Erinç, arama nedenlerini anlatırken, 1 Nisan'da yürürlüğe girecek Yeni Ceza Kanunu'nu örnek gösterdi. 
     Söz konusu yasada, ifade özgürlüğünü genişletmek adına 26 maddede değişiklik yapıldığını hatırlatan Erinç, şöyle devam etti 
     ''Bu değişiklikleri olumlu saymamız mümkün değil. Çünkü bizim geleneksel olarak 'fikir suçu' dediğimiz suçların hem kapsamları genişletildi, hem de tanımları muğlak hale getirildi. Ancak basında bu konuda bir ses yok. Acaba Abdi Bey olsaydı böyle mi olurdu Bu sorunun cevabını hepimiz düşünmeliyiz.'' 
     
     ''HİÇBİR ŞEY DEĞİŞMEDİ'' 

     Abdi İpekçi'nin eşi Sibel İpekçi de gazetecilerin sorusu üzerine ''Hiçbir şey değişmedi, 26 yıldır hala neden, niçin sorusunu soruyoruz'' dedi. 
     İpekçi'nin kızı Nükhet İzet de ''bu yıl babasının hayat hikayesinin değiştirildiği ve mahvedildiği bir süreci yaşadıklarını'' belirtti. İzet, ''bunun ne olduğunun'' sorulması üzerine de, babası hakkında gazetelerde çıkan yazılara dikkati çekti. İzet, ''Her şey ortada. Babamın hayat hikayesi gerçeğinin dışına çıkartıldı'' diye konuştu. 
     Anma törenine, İpekçi'nin yakınlarının yanı sıra aralarında Derya Sazak, Doğan Heper, Hasan Pulur, Necmi Tanyolaç ve Nail Güreli'nin de bulunduğu gazeteciler katıldılar. 
     
     TGS MESAJ YAYINLADI 

     Türkiye Gazeteciler Sendikası TGS İstanbul Şubesi Yönetim Kurulu, öldürülüşünün 26. yıldönümünde gazeteci-yazar Abdi İpekçi'yi saygı ve minnetle andıklarını bildirdi. 
     TGS İstanbul Şubesi'nden yapılan yazılı açıklamada, İpekçi'nin bir dönem TGS'nin Genel Başkanlık görevini de yaptığı hatırlatılarak, şöyle denildi 
     ''Abdi İpekçi, gazetecilik başarısının yanı sıra meslek örgütlerindeki yöneticiliği sırasında, meslektaşlarının bilgi ve deneyimlerinin geliştirilmesi, ekonomik ve sosyal haklarının iyileştirilmesi ve gazeteciler arasında mesleki dayanışmanın arttırılmasına büyük katkılar sağladı. 1958-1960 yılları arasında, o günkü adıyla İstanbul Gazeteciler Sendikası'nın başkanlığını yapan Abdi İpekçi, bu görevi sırasında işten atılan gazetecilerin yasal haklarının savunucusu oldu. Sendikanın işsizlik, doğum ve ölüm yardımında bulunmasını sağladı. Kendi çabasıyla bulduğu 2 ayrı fondan bazı gazetecilerin Amerika ve Fransa'daki gazetelerde staj yapmalarını sağladı. Bugün gazetecilerin tek yasal güvencesi olmaya devam eden 212 sayılı Yasa'nın çıkmasında da İpekçi'nin emeği geçti. Eski Genel Başkanımız Abdi İpekçi'yi bir kez daha saygı ve minnetle anıyoruz.'' Açıklamada ayrıca, Abdi İpekçi'yi öldüren ''tetikçi''nin ilişkiler ağının bilinmesine rağmen cinayetin hala aydınlatılmamış olmasının acıları daha da büyüttüğü belirtilerek, ''Bundan sonra aydınlatılabileceğine dair umutlar ise giderek tükeniyor'' denildi. 
     
</TEXT>
</DOC>
