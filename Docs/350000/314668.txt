<DOC>
<DOCNO> 314668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun23.html </URL>
<DATE> 2005/02/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Merkel AB Türkiye ilişkilerini imtiyazlı ortaklık kapsamında sürdürmeli 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, AB'nin Türkiye ile ilişkilerini üyelik dışında ''imtiyazlı ortaklık'' kapsamında sürdürmesini istediklerini söyledi. 
     Merkel, 41. Münih Güvenlik Konferansı'nda yaptığı konuşmada, Avrupa'nın ortak bir dış ve savunma politikası geliştirmesi gerektiğini belirterek, ''Bu da siyasi ilişkilerin derinleştirilmesiyle mümkün. Ancak bu konuda AB'nin Türkiye ile ilişkilerini üyelik dışında imtiyazlı ortaklık kapsamında sürdürmesini istiyoruz. Türkiye'nin Kopenhag kriterlerini yerine getireceğine inanmadığımız için değil, Türkiye'nin üyeliği AB'nin sınırlarını zorlayacağı için. Ancak Türkiye'nin AB'nin güvenlik yapılarına dahil olması söz konusu olabilir'' dedi. 
     Merkel, Türkiye'nin güvenilir bir NATO üyesi olması nedeniyle AB üyesi olup olmaması gerektiği şeklindeki bir soruya karşılık da, ''NATO'yla AB arasında fark var. AB bir iç pazar ve siyasi bir birlik. Türkiye gibi büyük bir ülkenin üyeliği zor olacaktır. Çevremizdeki tüm ülkeleri, gerekli şartları yerine getirdiği takdirde üye olarak alamayız. AB, birçok ülke için cazip. Kuzey Afrika ülkeleri de ilgilerini belli ettiler'' diye konuştu. Bu nedenle Avrupa'nın sınırlarının nerede sona erdiğinin de belirlenmesi gerektiğini ifade eden Merkel, ''Türkiye'nin AB üyeliğine genelde hep jeostratejik açıdan bakıldı, ancak iç sorunlara hiç bakılmadı. Türkiye'nin jeostratejik önemi imtiyazlı ortaklıkla da ön plana çıkartılabilir. Biz AB'nin sürekli genişlemesi yerine siyasi birliğinin derinleştirilmesinden yanayız'' ifadesini kullandı. 
     Merkel'in konuşmasından sonra söz alan Hür Demokrat Parti FDP Genel Başkanı Guido Westerwelle ise, 10 ila 15 yıla kadar siyasi gelişmelerin ne yönde olacağını bilemediklerini, bu nedenle Türkiye konusunda şimdiden bir karar vermeyi uygun bulmadıklarını söyledi. 
     Şimdiki Alman hükümetinin aldığı kararların gelecekteki hükümetler için de bağlayıcı olacağını tekrarlayan Westerwelle, ''Biz, Türkiye şartları yerine getirse de hiçbir şart altında üye olamaz ya da Türkiye'nin üyeliği kesin demiyoruz. Böyle bir şey hem Türkiye'ye, hem de AB'ye yönelik baskıları ortadan kaldırır. Bu nedenle görüşmeler ucu açık şekilde sürdürülmeli'' diye konuştu. 
     
     NATO GENEL SEKRETERİ'NİN KONUŞMASI 

     Münih Güvenlik Konferansı'na katılan NATO Genel Sekreteri Jaap de Hoop Scheffer de konuşmasında, NATO içinde son 4 yıl içinde yapılan yeniliklerin geçen 40 yıl içindeki yeniliklerden daha fazla olduğunu, ancak ittifak içindeki transformasyon sürecinin henüz tamamlanmadığını söyledi. 
     NATO'nun kendi potansiyelinden yeteri kadar istifade edemediğini de ifade eden Scheffer, ancak bunun NATO'nun zayıflamasından kaynaklanmadığını, transformasyon süreciyle birlikte NATO'nun daha da gelişmekte olduğunu kaydetti. 
     
</TEXT>
</DOC>
