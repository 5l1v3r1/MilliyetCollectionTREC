<DOC>
<DOCNO> 336594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun01.html </URL>
<DATE> 2005/04/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İsrail'in eski Cumhurbaşkanlarından Weizmann, 81 yaşında öldü 
</HEADLINE>
<TEXT>

     İsrail'in eski Cumhurbaşkanlarından Ezer Weizmann, 81 yaşında, Caesarea'daki evinde öldü. 
     Geçen şubat ayında grip teşhisi ile Hayfa'daki Rambam Hastanesi'ne yatırılan Weizmann'ın, daha sonra akciğerlerinde iltihaplanma olduğu teşhis edilmişti. 
     Uzun bir süre solunum makinesine bağlı olarak tedavi gören Weizmann'a antibiyotik tedavisi uygulanmıştı. Birkaç gün önce ise ''durumunun ciddiyetini koruduğunun'' belirtilmesine karşın, biraz düzelme göstermesi nedeniyle, hastaneden evine nakledilmişti. 
     A.A muhabirinin edindiği bilgiye göre, Weizmann, bu akşam yeniden kötüleşti ve akşam saat 20.00 sıralarında, Caesarea'daki evinde hayatını kaybetti. 
     İsrail'in 7. Cumhurbaşkanı olan Weizmann, aynı zamanda İsrail Hava Kuvvetleri'nin kurucu ve komutanlarındandı. 
     1924 Tel Aviv doğumlu Weizmann, uzun süreli askerlik kariyerine, 2. Dünya Savaşı sırasında, Kraliyet Hava Kuvvetleri'nde, savaş uçağı pilotu olarak başlamış ve savaş sonrası Filistin'e dönmüştü. 
     1969 yılında Tümgeneral rütbesi ile emekliye ayrılan Weizmann, politikaya atıldı ve 5 hükümette, Savunma Bakanlığı dahil çeşitli bakanlık görevlerinde bulundu. 
     1992'de, aktif politikadan çekildi ve bir yıl sonra, İsrail'in 7. Cumhurbaşkanı seçildi. 1998'de ikinci kez Cumhurbaşkanı olan Weizmann, 2000 yılında Cumhurbaşkanlığı'ndan istifa etmişti. 
     Weizmann, barış sürecinin raydan çıkmasına karşı, hükümetleri eleştirmesiyle de biliniyor. Weizmann, kendine has kişisel diplomasi yeteneği, sempatikliği ve kişisel ilişkileriyle, İsrail ile Filistin Yönetimi ve Mısır arasında iletişim kanallarını açan bir Cumhurbaşkanı olarak tanınıyor. 
     Weizmann'ın ne zaman toprağa verileceğine ilişkin henüz bir açıklama yapılmadı. 
     
     "O BİR EFSANE İDİ" 

     İsrail'in eski Cumhurbaşkanlarından Ezer Weizmann'ın ölümünün ardından, İsrail Cumhurbaşkanlığı, Cumhurbaşkanı Moşe Katsav'ın, Weizmann'ın ölümünden büyük üzüntü ve acı duyduğunu bildiren bir açıklama yaptı. 
     Açıklamada, "Weizmann'ın hatırasını saygıyla anıyoruz" denildi. 
     İsrail Başbakan Yardımcısı Şimon Peres de Weizmann'ın harika bir Hava Kuvvetleri Komutanı ve milletince sevilen bir Cumhurbaşkanı olduğunu söyledi. 
     Peres, Kanal 2 Televizyonu'na yaptığı açıklamada, Weizmann'ın hem askeri hem sivil yaşamı sırasında cesareti ile tanındığını, İsrail'in güvenliği için cesurca çarpışırken, barış için de aynı cesaretle mücadele ettiğini kaydetti. 
     Peres, "Ezer, yaşarken bir efsane olmuştu, anılarımızda da öyle kalacak" dedi. 
     Maliye Bakanı Binyamin Netanyahu ise "İsraillilerin Weizmann'ın renkli kişiliğini özleyeceklerini" ifade etti. 
     
</TEXT>
</DOC>
