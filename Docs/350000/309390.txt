<DOC>
<DOCNO> 309390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/siyaset/siy03.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda uzun ömür dileme 'yarışı' var 
</HEADLINE>
<TEXT>


KAYSERİ - SAMSUN DHA 


Şişli Belediye Başkanı Mustafa Sarıgül, CHP Genel Başkanı Deniz Baykal'ın "Ölümüm doğal yoldan olmayabilir" sözlerini "dil sürçmesi" diye nitelendirerek "uzun ömürler" diledi. Baykal da "CHP ömrünü tamamladı" diyen eski DSP Genel Başkanı Bülent Ecevit'e "Allah'tan uzun ömürler diliyorum" karşılığını verdi. 
Kayseri'de konuşan Sarıgül, Baykal'ın son günlerde "biraz heyecanlı" konuşmalar yaptığını savundu. Sarıgül "Biz her zaman genel başkanımızın yanında olacağız. Allah kendisine uzun ömür versin. Onun birikimlerinden en üst düzeyde yararlanacağız" dedi. 
Sarıgül, "15 yıldır genel başkan... Ortada bir başarı varsa, Sarıgül ve arkadaşlarının ortaya düşmesine gerek yok" diye konuştu. 
CHP lideri Deniz Baykal da özel uçakla geldiği Samsun'da "CHP'yi yozlaşma ve çürüme tehlikesine hiçbir zaman açık tutmayacağız" dedi. 



</TEXT>
</DOC>
