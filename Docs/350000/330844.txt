<DOC>
<DOCNO> 330844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur29.html </URL>
<DATE> 2005/04/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
ABD'ye gitmeye hazırlanan kılıç-kalkan ekibinin eğitmeni, provada öldü 
</HEADLINE>
<TEXT>

     Kemal KAĞAN BURSA, DHA 

AMERİKA'daki Folkmoot Kuzey Carolina Uluslararası Folklor Festivali'nin ilkine katılıp büyük beğeni toplayınca festivalin 22'nci yıldönümü etkinliklerine de onur konuğu olarak davet edilen Yeşil Bursa Kılıç Kalkan Ekibi'nin eğitmeni 58 yaşındaki Şevket Çiftgül, dün akşam yapılan provada öldü. 
     Dönemin Bursa Valisi Zekai Gümüşdiş'in desteğiyle 1984 yılında yapılan festivale katılmak için ABD'ye giden Yeşil Bursa Kılıç Kalkan Ekibi Folklor Derneği, sergilediği güzel oyunun ardından 18-31 Temmuz 2005 tarihleri arasında 22'ncisi yapılacak festivale davet edildi. 
     Festival Başkanı Linda W. Manes ve Festival Yöneticisi Jackie R. Bolden imzasıyla gönderilen mektupta, Yeşil Bursa Kılıç Kalkan Ekibi'nin festivalin onur konuğu olacağı belirtildi. Bu davet ardından çalışmalarına aralıksız devam eden ekip, dün akşam Necatibey Kız Meslek Lisesi Konferans Salonu'nda prova için toplandı. 
     Prova sırasında figürleri gösteren 1 çocuk babası, emekli öğretmen Şevket Çiftgül, bir anda fenalaşıp, yere yığıldı. Başını salonunun zeminine vuran Çiftgül, dernek başkanı olan ağabeyi Yılmaz Çiftgül ve arkadaşlarının gözleri önünde beyin kanaması sonucu öldü. 
     Haber verilmesi üzerine gelen 112 Acil Servis ekipleri, Çiftgül'ün beyin kanaması sonucu öldüğü belirledi. Olayla ilgili soruşturmaya başlanırken, Çiftgül'ün cesedi otopsi için Adli Tıp Kurumu'na kaldırıldı. 

     
</TEXT>
</DOC>
