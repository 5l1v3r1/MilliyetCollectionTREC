<DOC>
<DOCNO> 305900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur36.html </URL>
<DATE> 2005/01/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sarıyer'deki cinayet... Vali Güler İstanbul polisi olayı çözer 
</HEADLINE>
<TEXT>

     İstanbul Valisi Muammer Güler, Sarıyer'deki cinayet olayına ilişkin araştırmanın sürdüğünü belirterek, ''İstanbul polisi olayı çözer'' dedi. 
     Vali Güler, Atatürk Olimpiyat Stadı'nın ağaçlandırılması nedeniyle düzenlenen törende, basın mensuplarının Sarıyer'deki cinayet olayıyla ilgili gelişmeler hakkındaki sorularını yanıtladı. 
     Güler, Silivri'de dün otomobilinde ölü bulunan Hamza Karadeniz'e ilişkin bir soru üzerine, ''Bu kişinin cinayete kurban giden kişilerle komşuluk ilişkisi olduğu, iş ilişkisinin de hangi boyutta olduğunu arkadaşlar inceliyorlar. Henüz netlik kazanmadı'' diye konuştu. 
     Vali Güler, ''Araştırma sürüyor. Olayla ilgili arkadaşlarımız geniş çalışma sürdürüyorlar. İstanbul polisi olayı çözer. Merak etmeyin'' dedi. 
     
     KARADENİZ'İN CENAZESİ 
     Öte yandan, Silivri'de dün otomobilde ölü bulunan ve intihar ettiği belirtilen Hamza Karadeniz'in cenazesi, yakınları tarafından Adli Tıp Kurumu'ndan alınarak, evinin bulunduğu Bağcılar Yenigün Mahallesi'ne getirildi. 
     Karadeniz'in cenazesi, buradan bir otobüsle, ailesi ve yakınlarınca, defnedilmek üzere memleketi olan Ordu'nun Kumru İlçesi'ne götürüldü. 
     Bu arada gazetecilerin sorularını yanıtlayan Karadeniz'in bazı yakınları, ''intihar etmiş olabileceğine inanmadıklarını'' söylediler. 
     Karadeniz'in yakınları, ''Hamza'nın Çınar ailesiyle işyerinden ötürü komşuluk ilişkisi bulunduğunu, iş bağlantısı konusunda bilgileri olmadığını'' bildirdiler. 
     
</TEXT>
</DOC>
