<DOC>
<DOCNO> 307685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/siyaset/siy01.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban 'aynen' Köşk'e 
</HEADLINE>
<TEXT>


Sezer'in "türbanın önünün açılmaya çalışıldığı" gerekçesiyle veto ettiği kanun tasarısı değişiklik yapılmadan TBMM'den geçirilecek 

BARKIN ŞIK Ankara 


Hükümet, Cumhurbaşkanı Ahmet Necdet Sezer'in "türbanın önünün açılmaya çalışıldığı" gerekçesiyle veto ettiği "Kamu Yönetimi Reformu Kanunu"nu değişiklik yapmadan Çankaya Köşkü'ne göndermeyi planlıyor. 
Edinilen bilgiye göre tasarı, Sezer'e veto hakkı doğurmamak için Anayasa Komisyonu'ndan ve TBMM Genel Kurulu'ndan aynen geçirilecek. 
Anayasanın 89. maddesine göre, cumhurbaşkanının, veto ettiği kanunu, TBMM'de değiştirilmeden geri gönderilmesi halinde onaylaması gerekiyor. 

Farklı bir adım 
Hükümet, değişiklik yapılmasını zorunlu gördüğü bir madde için ise farklı bir adım atacak. Sezer'in Kamu Yönetimi Reformu Kanunu'nu onaylaması ve Resmi Gazete'de yayımlanmasının ardından harekete geçecek. 
Yürürlüğe giren kanundaki, "Bir bakanlığa, birden fazla müsteşarlık bağlı olamaz" hükmünün değiştirilmesi konusunda TBMM'ye teklifte bulunacak. Böylece, Milli Savunma Bakanlığı'na bağlı ikinci müsteşarlık olan Savunma Sanayii Müsteşarlığı'nın SSM lağvedilmemesi için tek maddelik bir düzenlemeye gidecek. 
Hükümetin, Sezer'in vetosunun önüne geçebilmek için tasarıda değişikliğe gitmemesi, TBMM çalışmaları açısından zaman kazandıracak. 



</TEXT>
</DOC>
