<DOC>
<DOCNO> 348350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur45.html </URL>
<DATE> 2005/06/02/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Irak'ta yaralanan Türkmen, Konya'da tedavi ediliyor... 
</HEADLINE>
<TEXT>

     Geçen hafta Irak’ta meydana gelen patlamada yaralanan Türkmenlerden Murat İzzettin, Konya’ya getirilerek, tedavi altına alındı. 
     Irak’ın Kerkük kentinde geçen hafta meydana gelen ve 5 kişinin hayatını kaybettiği, 10 kişinin de yaralandığı patlamada yaralanan Murat İzzettin adlı Türkmen, Türkmeneli Sağlık ve Sosyal Yardımlaşma Derneği Başkanı Dr. Aydın Beyatlı’nın girişimleriyle Konya’ya getirilerek, Özel Nakipoğlu Bilgi Hastanesi’nde tedavi altına alındı. 
     İzzettin’i tedavi gördüğü hastanede ziyaret eden Beyatlı, burada yaptığı açıklamada, patlama sonrasında beline 8 santimetrelik bomba parçası isabet eden İzzettin’in, Irak Hükümeti nezdinde yaptıkları girişimler sonucunda Konya’ya getirmeyi başardıklarını kaydetti. 
     Irak’ta yaşanan olumsuzluklar nedeniyle halkın adeta Saddam Hüseyin’i arar hale geldiğini anlatan Beyatlı, "Barışı, demokrasiyi savunmak iddiasıyla gelen ABD güçlerinin, maalesef tam tersi uygulamalarla, insanlara hiç değer vermediğini görüyoruz" diye konuştu. 
     Olayda yaralanan Murat İzzettin ise 3 ABD aracı geçerken bir bombanın patladığını ve yakınları tarafından hastaneye kaldırıldığını söyledi. 
     İzzettin’in bugün ameliyat edilerek, vücudundaki metal parçanın çıkarılacağı öğrenildi. 
     
</TEXT>
</DOC>
