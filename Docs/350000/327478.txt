<DOC>
<DOCNO> 327478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo07.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sömürge miyiz 
</HEADLINE>
<TEXT>


Uyanık, Fenerbahçe, Galatasaray ve Beşiktaş'ı eleştirdi, "Bizden beklenen onları ağırlayalım, 'Sömürgenize hoşgeldiniz' diyelim, açık oynayalım, 8 tane yiyelim, herkes mutlu olsun" dedi 

ÖZEL RÖPORTAJ - Halil Özer 


Batıyorlar, ama kimseden hiçbir şey dilenmiyorlar. Sadece "Adalet" diyorlar. Medyadan eyyam istemiyorlar, "Bizi unutmayın" hatırlatmasını yapıyorlar. Üç büyüklerden anlayış bekliyorlar. Devletten eşitlik istiyorlar, "Galatasaray'a Seyrantepe'yi verin, ama biz isteyince, bize de verin" mesajını yolluyorlar. 
Samsunspor Başkanı İsmail Uyanık çok dertli. Anlattıklarına sayfalar yetmez. Kimbilir bu satırları okuyanlar belki Uyanık'ı duyar ve "Uyanır"lar. 
- Samsunspor'un gelirleri nedir Nasıl geçiniyorsunuz 
- Resmi forma satan dükkanımız bile yok. Gelirlerimizin yüzde 90'ı televizyondan. Ancak geçmişten gelen borçlar yüzünden, gelirlerimizin tamamı haciz altında. Hep pamuk eller cebe. Gelirimiz 4 milyon dolar. Buna göğüs reklamı da dahil. Ama yıllık giderimiz 7 milyon doları buluyor. Borçlarımızı sıfırlayabilsek, senede 3 ya da 4 milyon dolarla idare edebiliriz. Ayrıca Anadolu'da şehir desteğini alamayan en şanssız takım biziz. Bu şartlarda Samsunspor'un yaşaması çok zor. Bosman kuralları nedeniyle oyuncu üzerinden para kazanma şansımız yok. Ticari faaliyetlerle ayakta durmak gerekir. İki senedir hiç TV gelirimiz yok. Bütün kaynaklar tükendi. Kanımızın son damlasına kadar bu savaşın içinde olacağız. 
- Peki bu kadar sıkıntıyı neden çekiyorsunuz 
- Eğer bugün, iki yıl sonra kulübü tekrar geri götüreceğine inanmayacağım bir yönetim ya da başkan bulsam şu saatte başkanlığı bırakırdım. Bizim övündüğümüz tek şey var. 10 yıldır hiçbir pisliğe bulaşmadık. Masa oyunlarına kalkışmadık, dahil olmadık. Ne maç aldık, ne maç sattık, ne de hakem vasıtası ile haksız kazanç peşinde koştuk. Herhalde bu dik duruşumuz nedeniyle güçlü şehir takımlarına karşı ayakta durabiliyoruz. Bize belediyeden yardım yok. Ama bakın Gaziantep'e. Celal Doğan, belediye imkanlarını kullanarak para üreten bir başkan. Tecrübe kazandıkça da futbol adına doğru işler yaptı. Bir harman yaptı ve bugünkü Gaziantep'i yarattı. Biz de bu yok. Burada zaten yoksulluk var. 

"Figüran olduk" 
- Dört büyüklerle aradaki uçurum nasıl kapanabilir 
- Onlar her şekilde imtiyazlı. Bir yanda 100 milyon, diğer yanda 5 milyon dolar bütçeli takımların olduğu ligde kalite olmaz. Avrupa'ya giden takımlar da başarılı olamaz. Basın üç büyüklerin başarısına endeksli. Bugün Samsunspor şampiyon olsa havuzdan 3.5 milyon dolar alır. Fenerbahçe ne yaparsa yapsın 18 milyon dolar kazanır. Havuzda başarıya prim veren bir kriter geliştirilmesi gerekir. Samsunspor şu hesabı yapmalı. Ben şampiyon olursam 12 milyon dolar kazanabilirim. En azından bunu hayal etme hakkına sahip olabilmeli. Ona göre kadro kuracağım, sponsor bulacağım. Bu ortam bizi figüran durumuna getiriyor. 
- Teşvik primi için ne söyleyeceksiniz 
- Ekonominin çökük olduğu ülkelerde her türlü ahlaksızlık kol gezer. Bu ahlaksızlığın olmaması için de öncelikle futbolcunun karnının doyması gerekiyor. Elbette futbol ahlakı ön plandadır. Her aç kalan, ahlaksızlık yapmaz, ama tahrik olabilir. Kanunlara göre teşvik ve şike aynı suç. Ama bakıldığı zaman teşvik o kadar kötü değil. Teşvik futbolcuya, futbolun ruhuna aykırı gözükmüyor. Yani kazanmak için oynuyorlar. Bu yüzden futbolcu da olaya şike gibi bakmıyor. Şöyle bir baktığınız zaman 10 yıllık dönemde teşvik almayan kulüp yoktur. Örneğin Galatasaray ile oynayacağız. Samsunsporlu iş adamları aralarında prim toplayıp verdiler. Bizim bu parayı almamız son derece doğal. Belki o para rakip takımdan geliyor. Sen bunu bilemezsin ki. Bu konu çok kaygan bir zeminde. Ama şike, namussuz insanların yapacağı bir iştir. 
- Kulüpler neden bu kadar borç batağına düştü 
- Biz kazanılan paraları doğru kullanamadık. Aynı oyuncular 5 lira alıyorsa, para çoğalınca 55 lira verdik. Herkes para şımarığı oldu. Özellikle televizyon gelirlerinin artmasından sonra da bu iş çoğaldı. Teknik direktörlerine bir kulübün bütçesi kadar para veren kulüpler var. Biz bütün takıma bir yılda 2.5-3 milyon dolar veriyoruz. Elbette hak edene versinler. Ancak harcadıkları paranın karşılığını alamadıklarını hepimiz biliyoruz. Ülke dışında hiç yokuz. Girdiler bu kadar artmadan önce, borçlanma da bu kadar yüksek değildi. Ama üç büyükler rahat. Hepsi "Biz Türkiye'ye mal olmuş takımlarız, bizi kurtarırlar" diye düşünüyorlar. Ali Sami Yen devletin stadı. Galatasaray orada maçlarını yaptı. Sonra oldu bittiye gelip mülkiyetini aldı. Yanlış değil. Seyrantepe'yi aldılar. Devletin aynı yaklaşımı bize de göstermesi gerekiyor. Ciddi bir haksız rekabet oluyor. Biz burada 3-5 milyon dolar borç içinde boğulurken, devlet İstanbul'da 100 milyon dolarlık borçları bir şekilde formüle ediyor. 

"Avrupa'ya dönsünler" 
- Üç büyüklere düşen görev nedir peki 
- Üç büyükler Türk futbolu adına tavizmiş gibi görünen fedak rlıklar yapmalıdır. Fenerbahçe, Şampiyonlar Ligi'nin tozunu atarsa, futbolcuların piyasasının nasıl artacağını düşünebiliyor musunuz Hedefi oraya çevirmeliler. Havuzdan daha çok para kazanacaklar. Kayseri'ye 8 at, Samsun'a 14 at. Ne olacak. Avrupa'ya çıkınca, langırt diye dönüyorsun. Galatasaray'ın başarısı da geçici. O, satrançtaki çoban matı. Gereken şartlar oluşmadan iyi bir teknik direktör ve takımla alınan şampiyonluk. O nesil bitti, iş bitti. Çünkü ülkenin futbol yapısı böyle bir başarıyı hak etmiyordu. Devamı gelmedi, gelemez. Basına büyük önem düşüyor. Eyyam yapmamalı. Fenerbahçe'den puan aldık, ne eleştiriler geldi. Bir gün önce Galatasaray, Antep'e beş attı. Antep'e ne övgüler yağdı. Bizi kapalı oynadılar diye eleştiriyorlar. Zaragoza da bizim gibi oynadı Fenerbahçe'ye. O zaman akıllı oynadılar oluyor. Bizden beklenen onları ağırlayalım, "Sömürgenize hoşgeldiniz" diyelim, açık oynayalım, 8 tane yiyelim herkes memnun olacak. 

Teşvik kalkan 

"Ben zamanında hem teşvik aldım, hem de teşvik verdim. Yıllar önce Gençlerbirliği'nin galibiyeti bize bir şekilde yarıyordu. Sayın İlhan Cavcav'ı arayarak 'Şu maçı kazanın size 90 kilo kalkan göndereceğim' dedim. Kazandılar da. Ben de ertesi gün hemen kamyonla 90 kiloyu gönderdim." 

Büyükler borçlu 

"Tsunami maçı sırasında Sayın Özhan Canaydın ve Sayın Yıldırım Demirören ile oturuyorduk. O hafta da Fenerbahçe ile maçımız var. Bana 'Şu maçı kazan' dediler. Ben de 'Bu işin teşviği ne olacak Puan alırsak Beyoğlu Rejans'da portakallı ördek isterim' dedim. Kabul ettiler. Bana borçlular." 

Zor bulurlar 

"Özhan Canaydın döneminden önce Galatasaray 10 bin dolarlık çekini ödeyemiyordu. Ama Canaydın vakur duruşuyla, bezirgan ağzı ile hiç şikayet etmeden sorunları çözdü. Kendini ortaya koydu. Ama insanlar onu anlamıyor. Galatasaray, Özhan Canaydın gibi bir adamı çok zor bulur." 

Uyanık kimdir 

1960'ta Samsun'da doğdu. İstanbul Üniversitesi İktisat Fakültesi'nden mezun. İstanbulspor'da basketbol oynadı. 1983 ve 1989 arasında İstanbulspor'da yöneticilik yaptı. 1991'de Samsunspor'da göreve seçildi, 1992'de başkan oldu. 2001'e kadar görevde kaldı. Bir senelik boşluğun ardından 2002'den bu yana başkanlık yapıyor. 


</TEXT>
</DOC>
