<DOC>
<DOCNO> 318302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur11.html </URL>
<DATE> 2005/02/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tacizciye meydan dayağı 
</HEADLINE>
<TEXT>

     Taner ORAL DHA 

      KONYA'nın Selçuklu İlçesi'nde, parkın içinden geçerek evine kısa yoldan gitmek isteyen 20 yaşındaki G.S., önceden tanıdığı 25 yaşındaki Yavuz Ezgen ve Mehmet Topal'ın bıçaklı saldırısına uğradı. Genç kızın bağırması üzerine olay yerine gelenler, saldırganlardan 25 yaşındaki Yavuz Ezgen'i yakalayarak meydan dayağı attı. Diğer saldırgan ise kaçtı. 
     İddiaya göre dün akşam arkadaşlarına ziyarete giden G.S., saat 23.00 sıralarında yürüyerek Babalık Mahallesi'ndeki evine dönmek istedi. G.S., kestirme olsun diye yolu üzerindeki Belediye Parkı'ndan geçmeyi tercih etti. Bu sırada G.S'nin yanına gelen önceden tanıştığı Mehmet Topal ve Yavuz Ezgen, bıçak tehdidi ile kendisine tecavüze kalkıştı. G.S.'nin bağırarak yardım istemesi üzerine parka gelenler, Yavuz Ezgen'i yakalayarak dövdü. Mehmet Topal ise, hızla koşarak karanlıkta izini kaybettirdi. Bu sırada olay yerine gelen polis, Ezgen'i gözaltına aldı. 
     G.S., karakoldaki ifadesinde, Topal ve Ezgen'i önceden tanıdığını ama onlardan böyle bir saldırı beklemediğini belirterek, "Eğer sesimi duyup gelenler olmasaydı beni bıçaklayıp, tecavüz edebilirlerdi'' dedi. 
     Yediği dayak yüzünden başından ve vücudun çeşitli yerlerinden yaralanan Yavuz Ezgen ise suçlamayı reddererek, "Ben tecavüz etmek istemedim. Arkadaşım Mehmet Topal bıçakla tehdit edip, tecavüz etmek istedi, ben onu engellemeye çalışıyordum'' diye kendisini savundu. 
     Polis, kaçan Mehmet Topal'ı yakalamak için çalışmalara başlarken, Ezgen'in bugün sorgulamasının tamamlanmasının ardından mahkemeye sevkedileceği belirtildi. 
     
</TEXT>
</DOC>
