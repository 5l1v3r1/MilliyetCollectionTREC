<DOC>
<DOCNO> 337819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo13.html </URL>
<DATE> 2005/04/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Fenerbahçe-Galatasaray finalinin bilet fiyatları belli oldu 
</HEADLINE>
<TEXT>

     Futbol Federasyonu Başkanı Levent Bıçakcı, 11 Mayıs Çarşamba günü Fenerbahçe ile Galatasaray arasında oynanacak Türkiye Kupası finali öncesi her iki kulübün başkanlarını biraraya getirdi. 
     Atatürk Olimpiyat Stadı’nda yaklaşık yarım saat süren görüşmeden sonra Futbol Federasyonu Başkanı Levent Bıçakcı, Fenerbahçe Kulübü Başkanı Aziz Yıldırım ve Galatasaray Kulübü Başkanı Özhan Canaydın ile birlikte basın mensuplarının karşısına çıktı. 
     Levent Bıçakçı, 11 Mayıs Çarşamba günü gerçekleştirilecek Türkiye Kupası finalinin başlama saatinin 21.00 olduğunu belirtirken, "Biletler, Biletix firması tarafından satılacak ve toplu bilet satışı yapılmayacak. Önümüzdeki hafta en geç pazartesi veya salı günü satışa başlanacak. Biletlerin satış fiyatları, 100, 75 ve 40 YTL’dir" diye konuştu. 
     Stat içinde oluşturulan, Federasyon’un başlattığı centilmenlik kampanyası "Lütfen" panosunun önünde, aynı tişörtleri giyen çocuklarla birlikte medya mensuplarına açıklamayı Federasyon Başkanı Levent Bıçakçı yaptı. 
     Bıçakçı, 25 Mayıs tarihinde Avrupa Şampiyonlar Ligi finaline ev sahipliği yapacak Atatürk Olimpiyat Stadı’nın, budan önce güzel bir tesadüfle Türkiye Kupası finalinin de ev sahibi olacağını belirterek, şunları söyledi 
     "Bu nedenle burada toplandık. 11 Mayıs Çarşamba günü yapılacak Türkiye Kupası finalinin ön çalışmasını yaptık. Bilet fiyatları, taraftarların stada geliş ve gidiş yolları, karşılaşmanın saati, tribünlerin paylaşımı gibi konularda görüşmeleri gerçekleştirdik. 
     Şampiyonlar Ligi Finali’nden çok daha başarılı, yaratıcı ve Fair Play anlamında güzel bir final gerçekleştireceğimize inanıyorum." Ayrıca, Atatürk Olimpiyat Stadı’nda tribün paylaşımı sonucunda, basın ile protokol tribünün de bulunduğu bölümün Galatasaray, karşı tribünün ise Fenerbahçe’ye verildiği açıklandı. 
     Galatasaray Kulübü Başkanı Özhan Canaydın ile Fenerbahçe Kulübü Başkanı Aziz Yıldırım ise görüşmeden sonra herhangi bir açıklama yapmadı. 
     
</TEXT>
</DOC>
