<DOC>
<DOCNO> 348756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/dunya/adun.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatay'a düşen Scud'muş 
</HEADLINE>
<TEXT>


New York Times, 27 Mayıs'ta Kırıkhan'ın köylerinin üzerinde patlayan Suriye füzesinin o gün denenen ikisi 700 km menzilli 3 Scud'dan biri olduğunu yazdı 

Sema Emiroğlu - New York 


Hatay'ın Kırıkhan ilçesinde 27 Mayıs'ta bir tarlaya düşen füze parçalarının, Suriye'nin deneme amacıyla fırlattığı 3 Scud füzesinden birine ait olduğu ortaya çıktı. Olayın ardından parçaların bir Suriye uçağından fırlatılan füzeye ait olduğu sanılmıştı. Suriyeli yetkililerse Ankara'ya, "Teknik bir hata oldu. Özür dileriz" mesajı göndermişti. Ancak New York Times, dünkü sayısında manşetten verdiği haberde, "Türk çiftçilerinin üzerine yağan füze parçalarının, Suriye'nin fırlattığı bir Scud'a ait olduğunu" bildirdi. 

'Şam meydan okudu' 
New York Times gazetesi, dün manşetten yayımladığı Tel Aviv çıkışlı özel haberinde, İsrailli yetkililerin, ABD'nin olay karşısında suskun kalmasına şaşırdığı için durumu basına duyurmaya karar verdiklerini yazdı. Füzelerden birinin NATO üyesi Türkiye'nin toprakları üzerinde patlamasına ve denemelerin Lübnan seçimlerine isabet etmesine dikkati çeken İsrailli yetkililer, Suriye lideri Başar Esad'ın "ABD'ye meydan okuduğunu" savundu. Füzelerin, menzili 300 km olan bir Scud B ile, 700 km menzilli 2 Scud D olduğu bildirildi. Gazete, Türkiye'ye düşenin hangi tip Scud olduğunu yazmadı. 
Türkiye'nin Washington Büyükelçisi Faruk Loğoğlu'ndan da bir açıklama yayımlayan gazete, Loğoğlu'nun, "27 Mayıs'taki olayda herhangi bir can kaybı olmadı. Suriye Büyükelçisi'nden açıklama istendi o da askeri bir tatbikat sırasında teknik bir aksama olduğunu ve Suriye hükümetinin bundan üzüntü duyduğunu söyledi" dediğini aktardı. 
Ancak İsrailli yetkililer, Suriye'nin ilk kez başka bir ülke üzerinde füze denediğini ve bunun bir NATO ülkesi olduğunu belirttiler ve "Oysa Şam, füzelerin Türkiye üzerinde uçmasından tamamen kaçınmak için, mobil fırlatıcılarını ülkenin orta yerine kolaylıkla çekebilirdi" dediler. 
İsrailli yetkililer, ayrıca Suriye'nin 2001 yılından bu yana ilk kez Scud denemesi yaptığına dikkat çektiler ve bunun, Kuzey Kore teknolojisiyle geliştirdikleri, kimyasal başlık taşıma kapasitesine sahip füze projesinin bir parçası olduğunu iddia ettiler. Ayna kaynaklara göre, tüm füzeler, Halep'in kuzeyindeki Minak yakınlarından fırlatıldı. Bunlardan biri, Ürdün sınırı yakınlarına kadar 402 km yol katetti. Havada patlayan füze ise, Hatay üzerine fırlatıldı ve parçaları, 2 Türk köyünün üzerine yayıldı. İsrail yetkilileri, ellerinde fırlatma ve parçalanmanın video filmleri bulunduğunu da bildirdiler. 
Öte yandan Beyaz Saray Sözcüsü Scott McClellan, dün New York Times'ın haberiyle ilgili sorular üzerine, Suriye'nin bir hafta önce 3 Scud füzesini fırlatma denemesi yaptığından haberdar olduklarını açıkladı ancak bu konuda başka bir yorum yapmayacağını bildirdi. 


</TEXT>
</DOC>
