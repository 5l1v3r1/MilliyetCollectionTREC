<DOC>
<DOCNO> 332259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo11.html </URL>
<DATE> 2005/04/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Avrupa'da liderlerin ''kara'' haftası 
</HEADLINE>
<TEXT>

     Avrupa futbolunun önde gelen ülkelerinden İspanya, İtalya, Almanya ve İngiltere'de liglere bu hafta sonu yapılan maçlarla devam edildi. 
     İspanya, İtalya ve İngiltere'de haftaya lider giren takımlar puan kaybederken, Almanya'da Bayern Münih haftayı en karlı kapatan takım oldu. 
     İspanya Birinci Futbol Ligi'nde La Liga İspanyol futbolunun iki dev takımı Real Madrid ve Barcelona'nın Barnebau Stadı'ndaki mücadelesinde gülen taraf 4-2'lik galibiyetle Real Madrid oldu. İtalya'da lider AC Milan ve İngiltere'de FC Chelsea haftayı beraberlikle kapayan takımlardı. 
     La Liga'da 2. sırada bulunan Real Madrid, sahasında Barcelona'yı yenerek liderle arasındaki puan farkını 6'ya indirdi. 
     Ligin güçlü temsilcilerinden Espanyol'u deplasmanda 3-1 yenen Sevilla, ligde üçüncülüğe yerleşti. 
     Nihat Kahveci'nin takımı Real Sociedad, deplasmanda Athletic Bilbao'ya 3-0 yenilerek, haftayı puansız kapadı. 
     
     İTALYA 

     İtalya Birinci Futbol Ligi'nde Serie A lider AC Milan, sahasında ligin son sırasında bulunan Brescia ile 1-1 kalarak, haftanın en büyük sürprizine imza attı. Ligde averajla ikinci sırada bulunan Juventus ise Fiorentina deplasmanından 3-3'lük gollü beraberlikle dönerek, liderliğe yükselme ümidini haftaya bıraktı. 
     Geçen hafta Avrupa Şampiyonlar Ligi maçında AC Milan'a 2-0 yenilen Emre Belözoğlu'nun takımı Inter, deplasmanda Bologna'yı 1-0'la geçerek 3 puanın sahibi oldu. 
     Udinese ise sahasında AS Roma ile 3-3 berabere kaldı. 
     
     ALMANYA 

     Almanya Birinci Futbol Ligi'ne Bundesliga bu hafta sonu yapılan 28. hafta maçlarıyla devam edildi. 
     Bundesliga lideri Bayern Münih, en yakın takipçisinin puan kaybettiği haftada 3 puanı 2-1'lik Borussia Moenchengladbach galibiyetiyle elde etti. 
     Ligde haftaya averajla ikinci sırada giren Hamit Altıntop'un takımı Schalke 04, deplasmanda VfB Stuttgart'a 3-1 yenilerek, haftayı puansız kapadı. 
     Ligde 3. sırada bulunan VfB Stuttgart aldığı bu galibiyetle puanını 54'e çıkarırken liderle arasındaki puan farkını korudu. 
     Yıldıray Baştürk'ün takımı Hertha Berlin ise lig sonuncusu Freiburg'u 3-1 yendi. Ümit Davala'nın forma giydiği Werder Bremen, Hamburg'u 2-1'lik skorla yenmeyi bildi. 
     
     İNGİLTERE 

     Avrupa futbolunda liderlerin puan kaybettiği haftada İngiltere Premier Ligi'nde de durum farklı değildi. Premier Ligi lideri FC Chelsea, sahasında Birmingham City ile 1-1 berabere kalarak, haftayı 2 puan kaybıyla kapadı. 
     Üst üste aldığı beraberlik ve yenilgilerle liderlik ümitlerini iyice yitiren Manchester United, deplasmanda lig sonuncusu Norwich City'e 2-0 yenilerek taraftarlarını üzdü. 
     Geçen yılın namağlup şampiyonu Arsenal ise deplasmanda Middlesbrough'a konuk oldu ve maçtan 1-0 galip ayrılmayı başardı. 
     Tugay Kerimoğlu'nun forma giydiği karşılaşmada Blackburn Rovers, Southampton'ı 3-0 yendi. 

     
</TEXT>
</DOC>
