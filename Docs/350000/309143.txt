<DOC>
<DOCNO> 309143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun31.html </URL>
<DATE> 2005/01/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Talat Kıbrıs sorunu TSK'nın adada bulunuşuyla çıkmadı... 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs sorununun Türk Silahlı Kuvvetleri'nin TSK 'nin adada bulunuşuyla ortaya çıkmış bir sorun olmadığını, Kıbrıs sorunu nedeniyle TSK'nın adada bulunduğunu'' vurgulayarak, ''Kıbrıs sorununun çözümü, ancak TSK'nın adadaki varlığı konusunu yeniden gündeme getirir. Bunun dışında, bu konuyu tartışma konusu yapmak son derece sakıncalıdır'' dedi. 
     Kara Kuvvetleri Komutanı Orgeneral Büyükanıt da, Türk askerinin adada uluslararası anlaşmalar nedeniyle bulunduğuna işaret ederek, ''adada kalıcı ve adil bir anlaşma tam olarak sağlanmadıkça Türk askerinin bu varlığını Kıbrıs'ta korumaya devam edeceğini'' vurguladı. 
     Kara Kuvvetleri Komutanı Orgeneral Yaşar Büyükanıt, Başbakan Mehmet Ali Talat'ı ziyaret etti. Ziyarette, KKTC Başbakan Yardımcısı ve Dışişleri Bakanı Serdar Denktaş ile Kıbrıs Türk Barış Kuvvetleri Komutanı Korgeneral Hasan Memişoğlu da hazır bulundu. 
     Başbakan Talat, kabulde yaptığı konuşmada, ''Orgeneral Büyükanıt'ın, TSK'ya önemli hizmetlerde bulunmuş, Türkiye'nin Atatürk'ün gösterdiği uygarlaşma yolunda attığı adımlarda ortaya koyduğu büyük katkıyla bilinen bir kişilik olduğuna'' işaret ederek, ''Sizi aramızda görmek bizi mutlu ediyor'' dedi. 
     Talat, Kıbrıs sorununun içinde bulunduğu durumla bunun güvenlik boyutunun önemine değinerek, bunları birlikte değerlendireceklerini kaydetti. 
     ''Kıbrıs sorununun bu aşamasında, uluslararası platformlarda en fazla gündeme getirilen konulardan birinin, Türkiye'nin Kıbrıs'ta bulundurduğu barış kuvvetleri olduğunu ve özellikle Rum yönetiminin ısrarlı bir şekilde, Kıbrıs konusunu sadece bu konuymuş gibi gösterme çabası içinde olduğunu'' kaydeden Talat, ''Kıbrıs Türk tarafı, hükümet olarak bu çabaları dikkatli bir şekilde izliyoruz ve bu yaklaşımın dünyada prim bulmaması için de elimizden gelen tüm çabayı ortaya koyuyoruz'' dedi. 
     ''Kıbrıs sorununun TSK'nın adada bulunuşuyla ortaya çıkmış bir sorun olmadığını, Kıbrıs sorunu nedeniyle TSK'nın adada bulunduğunun'' altını çizen Talat, ''Kıbrıs sorununun çözümü ancak TSK'nın adadaki varlığı konusunu yeniden gündeme getirir. Bunun dışında, bu konuyu tartışma konusu yapmak son derece sakıncalıdır. Siyasi olarak da sakıncalıdır'' diye konuştu. 
     
     ORGENERAL BÜYÜKANIT 
     Kara Kuvvetleri Komutanı Orgeneral Yaşar Büyükanıt da, Türk askerinin adadaki varlığının önemli bir konu olduğunu belirterek, Türk askerinin adada uluslararası anlaşmalar nedeniyle bulunduğuna işaret etti. 
     Orgeneral Büyükanıt, ''Buraya Türk askerinin gelmesine sebep de, Kuzey Kıbrıs Türk Cumhuriyeti halkı değildir. Kuzey Kıbrıs'ta yaşayan Türk vatandaşlarımızın, Türk asıllı vatandaşlarımızın güvenliği nedeniyle buraya gelmiştir'' dedi. 
     Orgeneral Büyükanıt, ''adada kalıcı ve adil bir anlaşma tam olarak sağlanmadıkça Türk askerinin bu varlığını Kıbrıs'ta korumaya devam edeceğini'' vurgulayarak, ''Eğer Annan Planı Rum tarafından da korunsaydı, adadaki asker sayısını azaltan hükümler vardı, bunu reddettiklerine göre demek ki Türk askerinin adadaki varlığını sorgulayanların hukuki dayanağı da ortadan kalkmıştır'' diye konuştu. 
     Adada bulunduğu sürede, ağırlıkla, birlikleri denetleyip eğitimlerine bakacağını ifade eden Kara Kuvvetleri Komutanı, ''İnanıyoruz ki adil ve kalıcı bir çözüm olmadığı sürece, Kuzey Kıbrıs halkının güvencesi yine Türk Silahlı Kuvvetleri olarak orada yerlerinde duracaktır. O güvenceye yine sahip olacaklardır. Kalıcı bir barış sağlanması halinde ondan sonra o kapsamda nasıl hükümler gelecekse o da yürürlüğe girer'' dedi. 
     Orgeneral Büyükanıt, adada bulunmaktan son derece mutlu olduğunu belirterek, Başbakan Talat'a bir de anı tabağı takdim etti. 
     
     BÜYÜKELÇİLİĞİ ZİYARET 
     Kara Kuvvetleri Komutanı Orgeneral Büyükanıt, temasları kapsamında, Türkiye'nin Lefkoşa Büyükelçiliği'ne giderek Büyükelçi Aydan Karahan'la biraraya geldi. Orgeneral Büyükanıt, ziyaret anısına Büyükelçiye anı tabağı sundu. 
     
</TEXT>
</DOC>
