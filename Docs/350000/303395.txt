<DOC>
<DOCNO> 303395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy12.html </URL>
<DATE> 2005/01/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sarıgül, İstanbul'da ''Başbakan'' sloganlarıyla karşılandı 
</HEADLINE>
<TEXT>

     Şişli Belediye Başkanı Mustafa Sarıgül, kendisini, Yüksek Disiplin Kurulu YDK üyelerine rüşvet vermekle suçlayan CHP Genel Başkanı Deniz Baykal'a sert çıktı. Sarıgül, "Dürüstlük konusunda en son konuşması gereken Baykal'dır" dedi. 
     CHP Yüksek Disiplin Kurulu'na savunmasını vermek üzere gittiği Ankara'dan İstanbul'a dönen Sarıgül, kalabalık bir partili grup tarafından, "Başbakan Sarıgül" sloganlarıyla karşılandı. 
     Sarıgül, CHP Yüksek Disiplin Kurulu üyelerinin Genel Başkan Deniz Baykal'ın listesinden seçilen kişiler olduğunu belirterek, ''Daha önce bu Disiplin Kurulu üyeleri binin üzerinde yurttaşımızın ihracı için karar verirken bir şey yoktu, ama Sarıgül ile ilgili karar verince bu iddialar ortaya atılıyor'' dedi. 
     Sarıgül, VIP Salonu'nda düzenlediği basın toplantısında, demokrasilerde gerçek gücün halkın gücü olduğunu vurgulayarak, bu gücün karşısında kimsenin duramayacağını kaydetti. 
     CHP ile halk arasında örülen yapay duvarları kaldıracaklarını ve partiyi halk ile bütünleştireceklerini ifade eden Sarıgül, şunları söyledi 
     ''Benim isteğim ve arzum bundan sonra yapılacak seçimlerden CHP'nin iktidar olmasıdır. Benim arzum CHP'nin artık muhalefette kalması değil, ulusumuz için önemli projeler üreterek, AB görüşmelerini CHP'li bir başbakanın yapmasını sağlamaktır. Ben bunun için yollardayım. 
     Genel Merkezimizin ne sahte savları, ne de genel merkezin baronları benim bu çalışmamı asla ve asla durduramayacaktır.'' Sarıgül, ''Baykal kendisi çöktü, kendisi gibi düşünmeyen kendi seçtiği kurulları karalama kampanyasına girdi. Sayın Baykal kardeşi kardeşe vurdurmaya çalışıyor. Buna asla izin vermeyeceğim'' diye konuştu. 
     CHP'nin başı dik, onurlu, şerefli, ulusal birlikten yana olan bütün yurttaşların partisi olacağını ifade eden Sarıgül, CHP güçlendikçe laik ve çağdaş Türkiye'nin şahlanacağını söyledi. 
     
     RÜŞVET İDDİALARI 

     Daha sonra gazetecilerin sorularını yanıtlayan Sarıgül, ''CHP Yüksek Disiplin kurulu üyelerine rüşvet verdiği'' şeklindeki iddialarla ilgili olarak, şöyle konuştu 
     ''Disiplin Kurulu üyeleri sayın Baykal'ın kendi listesinden seçilen kişiler. Bu üyeler ben aday olup da benim listemden seçilmedi. Daha önce bu Disiplin Kurulu üyeleri binin üzerinde yurttaşımızın ihracı için ya da öbür türlü karar verirken bir şey yoktu. Ama Sarıgül ile ilgili karar verince bu iddialar ortaya atılıyor. Bütün ulusumuz biliyorki dürüstlük, onur, şeref konusunda en son konuşması gereken kişi sayın Baykal'dır.'' ''Olağanüstü Kurultay'da genel başkanlığa aday olacak mısınız '' şeklindeki soru üzerine de Sarıgül, ''Onu yurttaşlarımla beraber değerlendireceğim. Kurultay ile ilgili ne şekilde bir çalışma izleyeceğimizi, yol haritamızın ne olacağını önümüzdeki günlerde arkadaşlarımla konuşarak kamuoyu ile paylaşacağım'' diye konuştu. 
     Rüşvet iddialarını tekrar soran gazeteciye Sarıgül, şunları söyledi 
     ''Bir tek kimse ile ne görüştüm ne olayı toparladım. Ben disiplin kuruluna savunma vermeye dahi gitmedim. Sadece Disiplin Kurulu'nu bilgilendirmek için gittim. Çünkü benim hakkında açılmış bir dava yok, verilmiş bir karar yok. Ama partimizde birçok belediye başkanı var Ağır Ceza'da yargılanıyor ama sayın Baykal'ın arkadaşları olduğu için Baykal onlara sesini çıkartmıyor. Çünkü Baykal, CHP'yi arkadaşlarının partisi olarak görmek istiyor. Ben, CHP'yi halkın partisi yapacağım.'' Mustafa Sarıgül, basın toplantısından sonra Atatürk Havalimanı VIP önünde çeşitli pankartlar taşıyan partililere de otobüs üzerinden seslendi. 
     
</TEXT>
</DOC>
