<DOC>
<DOCNO> 349561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/aspo.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve ipler koptu 
</HEADLINE>
<TEXT>


Fenerbahçe, Kulüpler Birliği Vakfı'ndan istifa etme kararı aldı. Başkan Aziz Yıldırım'ın talimatıyla gerekçeleri hazırlayan avukatlar, bir-iki gün içinde Vakıf yönetimine istifa mektubunu yollayacak 


Ankara'da 1 Haziran'daki Futbol Federasyonu Mali Genel Kurulu'nda, Anadolu kulüplerinin, naklen yayın havuzunun adil paylaşımıyla ilgili verdikleri önergenin ilk faturası çıktı ve Fenerbahçe, Birlik'ten istifa etme kararı aldı. Başkan Aziz Yıldırım dün kulüp avukatlarını çağırarak, gerekçeli istifa mektubunu hazırlatmaya başladı. Sarı - Lacivertliler'in bugün ya da yarın istifa mektubunu Kulüpler Birliği'ne göndermesi bekleniyor. 

Önergeye tepki 
Ankara'daki Genel Kurul'da yıllık yayın gelirinin yüzde 50'sinin tüm kulüplere eşit dağıtılması, yüzde 40'ının puana, yüzde 10'unun ise naklen yayınlanan maçlara göre verilmesi önerisinde bulunulmuştu. Üç kulübün salondan çıkmasından sonra Fenerbahçe konuşmaları dinlemiş ve Murat Özaydınlı, nisan ayında getirdikleri öneriyi hatırlatarak, kulüplere tepki göstermişti. Zira Sarı - Lacivertli kulüp 1 Nisan'da yaptığı açıklamada yayın gelirlerinin puana göre düzenlenmesi gerektiğini ve Anadolu kulüplerini desteklediğini vurgulamıştı. Özaydınlı, Ankara'da "Önerimizi sahipleniyorsunuz" diye çıkışta bulunarak, istifanın ilk sinyalini vermişti. 

Şimdi ne olacak 
Kulüpler Birliği'nin resmi bir yaptırımı bulunmadığı için Futbol Federasyonu yapılanmasında bir değişiklik olmayacak. Ancak özellikle havuz pazarlıklarında birlikte hareket eden kulüplerin en önemli ayağı olan Fenerbahçe, Birlik bünyesini sarsacak. 
Aziz Yıldırım 3-4 ay önce de Kulüpler Birliği'nden ayrılacaklarını söylemişti. Federasyon kulislerinde konuşulanlara göre büyük olasılıkla Anadolu kulüpleri, Fenerbahçe'nin peşine takılacak ve havuz konusunda Futbol Federasyonu'na karşı Sarı - Lacivertliler'i sözcü seçecek. Böylece Galatasaray, Beşiktaş ve Trabzon'a karşı bir cephe açılmış olacak. 

Daum'dan yakın takip 

YUSUF DURSUN 

Fenerbahçe Teknik Direktörü Daum'un, geçtiğimiz cumartesi günü Belgrad'da oynanan ve golsüz sona eren Sırbistan-Karadağ - Belçika maçında, iki futbolcuyu takibe aldığı öğrenildi. 
Alman hocanın, Belgrad'a giderek Schalke'de forma giyen stoper Mladen Krstajic ile Ankaraspor'un kalecisi Dragoslav Jevric için not tuttuğu ve nabız yokladığı bildirildi. 
Daum'un, 31 yaşında, 1.91 boyunda ve Schalke ile sözleşmesi 2008 yılında sona erecek Krstajic'i listesine dahil ettiği, kaleci Jevric ile de kısa bir görüşme yaptığı ifade edildi. Alman çalıştırıcının, Jevric'e "Seni geçen sezon da düşünmüştüm. Ama Rüştü'yü tercih ettik. Bu sezon onda sorun çıkabilir. Benden haber bekle" dediği bildirildi. 
Sarı - Lacivertli ekibinin hocasının, bugün ya da yarın İstanbul'a gelerek bu iki futbolcunun da yer alacağı listeyi yönetime vereceği vurgulandı. 

Krstajic kimdir 
Takımı Schalke 
Ülkesi Sırbistan-Karadağ 
Doğum Tarihi 04.03.1974 
Boyu 1.91 
Kilosu 81 
Oynadığı Takımlar 
W.Bremen, Partizan, 
OFK Kikinda, C.Zenika 
Alman Ligi 112 maç, 11 gol 
Bu sezon 28 maç, 1 gol, 5 asist 
Milli Takım 37 maç, gol yok 

Jevric kimdir 
Takımı Ankaraspor 
Ülkesi Sırbistan-Karadağ 
Doğum Tarihi 08.07.1974 
Boyu 1.87 
Kilosu 83 
Oyn.Takımlar Kızılyıldız 4 sezon , Vitesse Hollanda, 6 sezon 
Milli Takım 28 maç 


</TEXT>
</DOC>
