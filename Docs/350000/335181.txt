<DOC>
<DOCNO> 335181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy15.html </URL>
<DATE> 2005/04/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Arınç ''Yeni, sivil, çağdaş, demokrat ve kısa bir anayasaya ihtiyaç var" 
</HEADLINE>
<TEXT>

     TBMM Başkanı Bülent Arınç, Türkiye'nin, ''Yeni, sivil, çağdaş, demokrat, kısa ve özlü bir anayasaya ihtiyacı'' olduğunu bildirdi. 
     TBMM'de düzenlenen 16. Milli Egemenlik Sempozyumu'nda oturum başkanlığı yapan TBMM Başkanı Arınç, 1982 Anayasası'nın yaklaşık 180 maddesi ile son derece ayrıntılı, bir anayasada bulunmaması gereken hükümleri de içerecek biçimde düzenlendiğini söyledi. 
     Arınç, ''Yeni, sivil, çağdaş, demokrat, kısa ve özlü bir anayasaya ihtiyacımız var. Temel haklar ve ödevlerle buna bağlı konuları içine alan, kurumların kendi kanunları ile yönetildiği ve anayasanın kapsam olarak küçüldüğü yeni bir düzenlemeye ihtiyacımız var'' dedi. 
     Sempozyuma konuşmacı olarak katılan Doç. Dr. Hasan Nuri Yaşar, ''Parlamento-Egemenlik İlişkisi'' konusunda sunduğu tebliğde, anayasası bulunan bir devlet olmanın anayasal devlet olunduğu anlamına gelmediğini söyledi. Yaşar, Türkiye'nin AB üyeliğinden önce halkı, Meclis'i tarafından yapılan yeni bir anayasaya gereksinimi olduğunu bildirerek, ''Gerçek bir anayasal devletin kurulması için bu zorunludur'' dedi. 
     Egemenliğin, parlamento dahil hiçbir yere devredilemeyeceğini, devredilenin sadece egemenliğin gücü olduğuna da dikkati çeken Yaşar, ''AB'ye girerken de egemenlik devredilmeyecektir'' diye konuştu. 
     Prof. Dr. Atilla Yayla, ''Parlamento-Yargı İlişkileri'' konusunda yaptığı konuşmada, yasaların yeterince açık olmamasının yargıçları aşırı yorum yapmaya zorladığını ancak, bazen yasalar yeterince açık olsa da bazı yargıçların sınırlarını zorlayarak yorum yaptıklarını söyledi. Bunun ''yıkıcı sonuçları'' olabileceğini belirten Yayla, özellikle anayasa mahkemelerinin zaman zaman yasalara müdahale ederek siyasete taraf olduklarını ifade etti. 
     Prof. Dr. Yayla, ''Hukukun hakimiyetinin hukukçunun hakimiyeti'' gibi görülmesinin yanlış olacağına da dikkati çekti. 
     Yayla, Türkiye'deki Anayasa Mahkemesi'nin bazı uygulamalarını eleştirirken de ''Anayasa Mahkemesi belli bir siyasi görüşün kalesidir. Başka görüşlerin sızması istenmez'' dedi. 
     Anayasa Mahkemesi'nden kaynaklanan sorunların çözülmesi gerektiğini bildiren Yayla, bunun yolunun TBMM'nin Anayasa Mahkemesi üyelerinin göreve gelmesinde etkili olmasından geçtiğini sözlerine ekledi. 
     Sempozyum, TBMM Başkanı Arınç'ın katılımcılara plaket vermesinin ardından sona erdi. 
     
</TEXT>
</DOC>
