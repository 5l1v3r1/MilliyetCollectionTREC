<DOC>
<DOCNO> 345751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo54.html </URL>
<DATE> 2005/05/25/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Nihat Özdemir "Daum isterse, Emre, Yıldıray, Nihat'ı almaya çalışırız" 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, sözleşmesini yenilemek istedikleri teknik direktörleri Christoph Daum’un kendilerinden Avrupa’da başarılı olacak bir takım istediğini söyledi. 
     Nihat Özdemir, Digitürk Lig TV’de yaptığı açıklamada, Christoph Daum’un Türkiye’de en yüksek rakamı alan teknik adamlardan biri olduğunu belirterek, "Kazandığımız sürece teknik direktörün de kazanmasını istiyoruz" dedi. 
     Daum ile yaptıkları görüşmelerde Alman teknik adamın Avrupa’da başarılı olacak bir takım istediğini ifade ederek, şöyle konuştu 
     "Daum bize Avrupa’da başarılı olabilecek bir takım istiyorum 
     diyor. Fenerbahçe’nin de niyeti bu. Daum ile aynı görüşteyiz. İyi bir takım yapacağız. Fenerbahçe’yi Avrupa’da başarılı bir takım haline getireceğiz. Taraftarımızın içi rahat olsun." 
     
     "DAUM İSTERSE, EMRE, YILDIRAY VE NİHAT’I ALMAYA ÇALIŞIRIZ" 
     Özdemir, Trabzonsporlu Gökdeniz’in transfer listelerinde olamayacağını, ancak yurtdışında forma giyen Emre, Yıldıray, Nihat, Hamit ve Halil Altıntop’u Daum isterse almak için uğraşacaklarını söyledi. 
     Bu oyunculara yalnızca Fenerbahçe değil, Avrupa’dan da birçok talip olduğunu ifade ederek, şunları söyledi 
     "Bunları biz de kadromuzda görmek isteriz. Ama karar Daum’undur. 
     Daum isterse bu oyuncuları transfer etmek için gerekli mücadeleyi yaparız. Başarılı olma şansımız da var. Avrupa’da başka Türk futbolcular da var. Onları da izliyoruz." Özdemir, Daum’un Konyaspor maçından sonra transfer raporunu yönetime sunacağını kaydetti. 
     Özdemir, bu sezon Fenerbahçe seyircisini oynanan futbolun çok mutlu etmediğini ama şampiyon olmanın önemli olduğunu bildirdi. 
     FB Şükrü Saracoğlu Stadı’nın numaralı tribünü kulübün kasasından para çıkmadan yapmaya çalıştıklarını anlatan Özdemir, "Yeniden yapılacak tribünde 1200 koltuğu 1907 Derneği’ne 4-5 yıllık sattık. İyi bir yerdeki koltuğun 5 yıllık fiyatı 20-25 bin YTL. Tribünün altında olacak mağazayı da kiralayıp, 2-3 yıllık kira parasını peşin aldık. 
     Tribünün finansmanında sorun yok" diye konuştu. 
     
</TEXT>
</DOC>
