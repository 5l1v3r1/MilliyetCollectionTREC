<DOC>
<DOCNO> 326521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo09.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrağını al da gel 
</HEADLINE>
<TEXT>


Bu maç gaflet, delalet ve ihanetin ellerinde yere atılan, Türk Bayrağı'nın maçı. Federasyon cumartesi günü herkese bayrak dağıtmalı, temsil ettiği değerleri tüm dünyaya göstermeli 


MİLLİYET'İN GÖRÜŞÜ 
TÜRKİYE - Arnavutluk milli futbol maçının, sportif heyecanı, Dünya Kupası eleme grubundaki önemi de aşan bir yanı var... 
Bu maç, Bayrağın Maçı ... 
Mersin'de gaflet, delalet ve belki de ihanetin ellerinde yere atılan, parçalanmaya çalışılan Türk Bayrağı'nın maçı... 
Ulusal onurumuzun, bizi ulus yapan, kurduğumuz devleti devlet yapan, egemenliğimizi , bağımsızlığımızı, özgürlüğümüzü simgeleyen bayrağımızı alarak gitmeliyiz İnönü Stadı'na... Ay - Yıldızlı nazlı kızımızı, başımızın üzerinde taç yaparak dalgalandırmalıyız. 
Milli formayı giyen, göğüslerinde o en güzel armayı taşıyan futbolcularımızı, Bayrak Takımımızı baştan sona desteklemeli, alkışlamalıyız. 
Sahaya çıkan takım, büyük ya da küçük bir kulübün takımı değil. Ulusça övündüğümüz, gurur duyduğumuz en ortak renklerimizi, Kırmızı - Beyaz'ı gurur doruklarına taşıyan takım, Milli Takım... 
Yediden yetmişe hepimizi temsil eden, futbol alanında kaderimizi belirleyen, bizi kıvançta ve tasada buluşturan, sevinçle ya da hüzünle yoğurup bütünleştiren takım... 
Doğruları, yanlışları, eksikleri - noksanları, fazlalıkları, becerileri ya da başarısızlıkları olabilir... Spor alanında tanık olacağımız her gerçeği kabul eder, eleştirir, över ya da kınayabiliriz. 
Ama o takım bizim takımımızdır. 
Milli Takım, futboldaki bayrağımızdır. 
Milli maçlar, bayrağın gururla dalgalandığı maçlardır. 
O gururu yeniden yaşamak istiyoruz... 
Çünkü buna her zamandan daha fazla ihtiyacımız var... 
Futbol Federasyonu, İnönü Stadı'na gelen tüm futbolseverlere Türk Bayrağı dağıtmalı, Ay - Yıldızlı nazlı kızımızı, sporun bu en anlamlı gününde temsil ettiği tüm değerlerimiz ve güzelliklerimizle dünyaya göstermelidir. 
Haydi Federasyon, haydi Türkiye... 
Bayrağını al da gel, İnönü'ye 


</TEXT>
</DOC>
