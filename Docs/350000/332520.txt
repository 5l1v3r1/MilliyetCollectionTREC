<DOC>
<DOCNO> 332520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko16.html </URL>
<DATE> 2005/04/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Petkim'de kesin talep yarın başlıyor... 
</HEADLINE>
<TEXT>

     Petkim'in Özelleştirme İdaresi'ne ait yüzde 30'luk bölümünün halka arzı için, kesin talep toplanmasına yarın başlanıyor. 
     Halka arz için 30 Mart-6 Nisan tarihleri arasında ön talep alınan Petkim'de kesin talepler ise 13-14-15 Nisan tarihlerinde toplanacak. 
     Petkim'in halka arzından önce halka açıklık oranı yüzde 4 civarında bulunurken, ikincil halka arzda şirketin yüzde 30'nun daha halka açılması öngörülüyor. 
     Bununla beraber yüzde 4.5'lik bir ek satış hakkı da Özelleştirme İdaresi'nin tasarrufuna bağlı olarak kullanılabilecek. Bu durumda toplam ikincil halka halka arz oranı yüzde 34.5'e ulaşacak. 
     
     ÖN TALEP AVANTAJLARI 
     Bu arada Petkim'in halka arz fiyatı 5.45 YTL olarak belirlenirken, ön talep ve kesin talepte bulunan yatırımcılar için avantajlar da sunuluyor. 
     Nitekim söz konusu fiyat üzerinden, ön talepte bulunup bunu tekrarlayan yurtiçi bireysel yatırımcılara yüzde 6, kurumsal yatırımcılara yüzde 4, kamu çalışanları ile Petkim kurumsal müşterilerine yüzde 7, Petkim çalışanları ve emeklilerine de yüzde 10 iskonto uygulanacak. 
     Bunun yanında yurtiçi bireysel yatırımcılar, kamu çalışanları ile Petkim çalışan ve emeklileri ön talepte bulunmaları halinde vade farksız 5 taksit 1 peşin 4 taksit imkanından yararlanabilecek. 
     
     SADECE KESİN TALEP 
     Ön talepte bulunmayan yatırımcılar ise daha düşük olan kesin talep iskontosundan faydalanabilecek. 
     Sadece kesin talep durumunda yurtiçi bireysel yatırımcılar yüzde 3, kamu çalışanları yüzde 4, Petkim kurumsal müşterileri yüzde 3, Petkim çalışanları ve emeklileri de yüzde 4'lük iskonto alabilecek. 
     
     YATIRIMCI HALKA ARZA NASIL KATILACAK 
     Halka arza konsorsiyum lideri Finansinvest, Finansbank veya konsorsiyum üyesi, aracı kurum ve bankaların şubeleriyle beraber işlem yapmaya yetkili internet ve telefon bankacılığı vasıtasıyla katılınılabilecek. 
     Petkim çalışan ve emeklileri ile yurtdışı kurumsal yatırımcılara sadece Finansinvest ve Finansbank aracılığıyla satış yapılacak. 
     Petkim kurumsal müşterilerine Finansinvest ile Finansbank ve ayrıca Ziraat Yatırım Menkul Değerler satış yapacak. 
     Kamu çalışanları da, sadece Finansinvest, Oyak Yatırım, Ziraat Bankası ve VakıfBank aracılığı ile halka arza katılabilecek. 
     Yurtiçi kurumsal yatırımcılara ve yurtiçi bireysel yatırımcılara, konsorsiyuma katılan bütün aracı kurum ve bankalar satış yapabilecek. 
     
</TEXT>
</DOC>
