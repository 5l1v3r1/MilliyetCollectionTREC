<DOC>
<DOCNO> 323409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko03.html </URL>
<DATE> 2005/03/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Unakıtan 2004 büyüme hızının yüzde 8-9 olması bekleniyor 
</HEADLINE>
<TEXT>

     Maliye Bakanı Kemal Unakıtan, 2004 büyüme hızının yüzde 8-9 arasında gerçekleşmesinin beklendiğini bildirdi. 
     Unakıtan, DYP Iğdır Milletvekili Dursun Akdemir'in yazılı soru önergesine verdiği cevapta, 2004 yılında cari işlem açığının 2003 yılına göre yüzde 93.8 oranında artarak 15.6 milyar dolar olarak gerçekleştiğini belirterek, ''cari açık ve dış ticaret açığı 2003 ve 2004 yıllarında artmakla birlikte, bu artış büyük oranda yüksek büyüme sürecinin tabii bir sonucudur'' dedi. 
     2004 büyüme hızının yüzde 8-9 oranında gerçekleşmesinin beklendiğini kaydeden Unakıtan, yüksek büyüme dönemlerinde cari açığın yükselmesinin sadece Türkiye'ye özgü bir durum olmadığını ifade etti. Cari açığın finanse edilip edilemeyeceğinin önemine dikkati çeken Unakıtan, Türkiye'nin 2004 yılında, cari açığın finansmanı konusunda hiçbir sıkıntı yaşamadığını bildirdi. 
     Unakıtan, cari açığın dikkatli bir şekilde izlenmesi ve finanse edilebilir bir durumdan çıkmasının önelenmesi gerektiğinin de açık olduğunu belirterek, hükümetin bugüne kadar gerekli tedbirleri aldığını, bundan sonra da faiz dışı fazlanın yükseltilmesine yönelik bütçe politikası da dahil olmak üzere her türlü tedbiri almaya ve uygulamaya devam edeceğini kaydetti. 
     
</TEXT>
</DOC>
