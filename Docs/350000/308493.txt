<DOC>
<DOCNO> 308493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur17.html </URL>
<DATE> 2005/01/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ankara'da korku salan gaspçı suçüstü yakalandı... 
</HEADLINE>
<TEXT>

     Başkent polisini uzun süredir peşinde koşturan gaspçı, suçüstü yakalandı. Bıçakla yaraladığı 5 kadını soyan gaspçı tutuklandı. 
     İskitler, Akköprü ve İstanbul Caddesi'nde Ayşe D., Naide D., Tülay Ç., ve Münevver Ö. adlı üniversite öğrencileri ile Zahide G. adlı ev kadınını bıçakla yaraladıktan sonra çantalarındaki para, telefon, saat ve takıları gasp eden Murat Hançer yakalandı. 
     Akşam saatlerinde saldırıya uğrayan kadınların verdiği eşkalden yola çıkan Asayiş Şube Müdürlüğü Gasp Büro Amirliği, söz konusu kişinin kimliğini tespit etti. Olayların meydana geldiği bölgelerde 15 gün süren bir çalışma yapan Gasp Büro Amirliği'ne bağlı 8 ekip, çevreye ''pusu'' attı. Önceki gece çalışmalarını sürdüren polis, Murat Hançer'i İskitler'de yakaladı. Hançer'in üzerinde yapılan aramada olaylar sırasında kullandığı ve ''kelebek'' olarak tanımlanan bıçak ele geçirildi. 
     Gözaltına alınan Murat Hançer, gasp ettiği 5 kadın tarafından da teşhis edildi. 
     Emniyette sorgulaması tamamlanan ve daha önceden de sabıkası bulunan Murat Hançer, çıkarıldığı mahkeme tarafından tutuklandı. 

     
</TEXT>
</DOC>
