<DOC>
<DOCNO> 305771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko23.html </URL>
<DATE> 2005/01/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ziraat Bankası dakikada 3 bin 477 kişiye hizmet veriyor 
</HEADLINE>
<TEXT>

     Ziraat Bankası Genel Müdürü Can Akın Çağlar, Banka gelirlerinden kamu kağıtlarının getirisi arındırılsa bile, kredilerden elde edilen faiz ve komisyon gelirleriyle, toplam giderlerin karşılanıp pozitif karlılığa ulaşılacak hale gelindiğini açıkladı. 
     Ziraat Bankası'nın 2004 yılı faaliyetlerine ilişkin düzenlenen basın toplantısında konuşan Çağlar, kamu vadesiz mevduatının sağladığı kaynak maliyeti avantajının kredilendirmedeki fiyat avantajına dönüştürüldüğü, dolayısıyla buradan da agresif bir politika ile diğer bankaların kredi pastasından pay alındığı yönündeki eleştirilere cevap verdi. 
     Çağlar, kamunun vadesiz mevduatının Banka'nın kaynak maliyetine sanıldığı gibi göreceli bir avantaj sağlayacak düzeyde olmadığını belirtti. 
     
     GELİR GİDER ANALİZİ 

     Banka'nın geçen yıl, net faiz gelirinin 3 katrilyon 691 trilyon liraya, net ücret ve komislonlarını da 411 trilyon liraya yükseldiğini söyleyen Çağlar, işletme giderlerinin ise 1 katrilyon 252 trilyon liraya düşürüldüğünü açıkladı. 
     Bankanın vergi öncesi karının 2 katrilyon 259 trilyon lira olduğunu açıklayan Çağlar, net karın ise 1.5 katrilyon lira olduğunu söyledi. 
     Kredilerden alınan toplam gelirlerin 1.6 katrilyon liraya çıktığını ifade eden Ziraat Bankası Genel Müdürü, kredi gelirlerinin işletme giderlerini karşılama oranının yüzde 131.4'e ykseldiğini açıkladı. 
     Çağlar, Banka'da bulunan 'kamu kağıtlarına' ilişkin eleştirilere dönük de, ''2004 yılında bankamızın gelirlerinden kamu kağıtlarının getirisi arındırılsa bile, kredilerden elde edilen faiz ve komisyon gelirleriyle toplam giderler karşılanıp pozitif karlılığa ulaşılacak hale gelmiştir'' diye konuştu. 
     
     YILDA 54 MİLYON KEZ EMEKLİ ÖDEMESİ 

     Ziraat Bankası'nın operasyonel yüküne de değinen Çağlar, bankanın yılda 54 milyon kez emekli ödemesi yaptığını, her emeklinin iki seferde parasını çektiği düşünüldüğünde, bu rakamın 108 milyon adede ulaştığını kaydetti. 
     Bunun yanında İmar Bankası, Tasarrufu Teşvik, Doğrudan Gelir Desteği, Kredi ve Yurtlar Kurumu ile Başbakanlık Sosyal Yardımlaşma ve Dayanışmayı Teşvik Fonu ödemlelerinin de Ziraat Bankası kanalıyla yapıldığını anlatan Çağlar, Banka'nın dakikada 3 bin 477 kişiye hizmet verdiğini, günde 1.7 milyon adet işlem gerçekleştirdiğini ifade etti. 
     
     2005 HEDEFLERİ 

     Bankanın 2005 yılı hedeflerini de açıklayan Çağlar, bu yıl 54.2 katrilyon liralık toplam aktife, 46.3 katrilyon liralık da mevduata ulaşmaya çalışacaklarını ifade etti. 
     Banka'nın kredi hedefinin 7.5 milyar YTL olduğunu ifade eden Çağlar, bunun 1.5 milyarlık bölümünün tarımsal, 2.3 milyarlık bölümünün ticari, 3.7 milyar YTL'lik bölümünün ise bireysel kredilerden oluşacağını söyledi. 
     Bu yıl vergi öncesi 1 milyar 290 milyon YTL tar hedeflediklerini açıklayan Çağlar, net karın ise 860 milyon YTL olacağını vurguladı. 
     
     AB'DE KAMU BANKACILIĞI 

     AB'deki kamu bankacılığına da değinen Çağlar, kamu bankalarının sektör içindeki payının AB'de yüzde 10, Türkiye'de ise yüzde 33 seviyesinde bulunduğunu söyledi. 
     Çeşitli AB üyesi ülkelerden örnekler veren Çağlar, müzakere sürecinde Ziraat Bankası'nın kendisine düşen rolü ve görevi en iyi şekilde yerine getireceğini sözlerine ekledi. 

     
</TEXT>
</DOC>
