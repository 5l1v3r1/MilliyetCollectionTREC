<DOC>
<DOCNO> 347266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur25.html </URL>
<DATE> 2005/05/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Oğuz Yorulmaz'ın annesi 'Oğlumu memur verdim, çete yaptılar’ 
</HEADLINE>
<TEXT>

     Bursa DHA 

BURSA'da dün barda omuz atma’ nedeniyle çıkan kavgada öldürülen Susurluk'çu eski Özel Harekat polisi 42 yaşındaki Oğuz Yorulmaz, bugün toprağa verilirken, gözaltına alınan 8 kişinin sorgusu sürüyor. Polis, olay sırasında barda bulunan, Nilüfer Turizm'in sahibi işadamı Hüseyin Kayapalı'nın koruması Alpaslan Çınar'ı arıyor. Cenaze töreninde sinir krizleri geçiren Oğuz Yorulmaz'ın annesi Nurhan Yorulmaz, Ben oğlumu memur verdim, çete yaptılar. Oğluma sahip çıkmadılar. Mehmet Ağar, Tansu Çiller şimdi konuşsun" diye tepki gösterdi. 
     Kentin Çekirge Semti'ndeki beş yıldızlı Kervansaray Oteli'ne ait Han Bar'da dün saat 05.00'te işlenen cinayetten sonra gözaltına alınanlar, Bursa Emniyet Müdürlüğü Organize Suçlar Şubesi'nde iki gündür sorgulanıyor. Sorgulananlar arasında, Erol Evcil'in yakın arkadaşı Nilüfer Turizm'in sahibi Hüseyin Kayapalı'nın oğlu 23 yaşındaki Mustafa Kayapalı da bulunuyor. Polis, Mustafa Kayapalı ile birlikte gözaltında olan Hüdayda Bulum, Murat Selli, Coşkun Numan, Uğur Abay, Lütfü Bilir, Ünal Akbulut ve Bilal Güvenç'un sorgusu için perşembe gününe kadar ek süre aldı. 
     Sorguda, Oğuz Yorulmaz'a ateş ettiği belirtilen Hüdayda Bulum'un, uyuşturucu bulundurmak ve satmaktan poliste suç kaydı olduğu ortaya çıktı. Bulum'un ifadesinde, Amacım korkutmaktı. Ben kendisini tanımam etmem" dediği öğrenildi. 
     Olayı soruşturan emniyet yetkilileri, barda cinayet sırasında masada iki kadınla oturan işadamı Hüseyin Kayapalı'nın koruması Alpaslan Çınar'ın yakalanmasına çalışıldığını, kilit konumdaki bu kişinin vereceği ifadenin önemli olduğunu söyledi. 
     
     CENAZEDEKİ SUSURLUKÇULAR 

     Bar kavgasında öldürülen Susurluk'çu Oğuz Yorulmaz, bugün Bursa'da toprağa verildi. Evli ve bir kız babası olan Oğuz Yorulmaz’ın cenazesi saat 08.30'da Adli Tıp Kurumu'dan alınıp, Selimiye Mahallesi'nde annesinin evinin yakınında bulunan Rusçuk Camii'ne getirildi. 
     Oğlunu son kez görmek için Rusçuk Camii'ne gelen Nurhan Yorulmaz, cenaze yıkanırken fenalık geçirdi. Oğlu Oğuz'un yakın arkadaşı olan Susurluk'çu Ayhan Çarkın'ın kollarında camiden ayrılırken feryat eden Nurhan Yorulmaz, Ben oğlumu memur verdim, çete yaptılar. Oğluma sahip çıkmadılar. Mehmet Ağar, Tansu Çiller şimdi konuşsun. Bu işin içinde Susurluk'un parmağı var hepsini açıklayacağım. Yavruma kıydılar. Yavrumu devirenler de inşallah devrilecek" dedi. 
     Camide cenaze yıkandıktan sonra Türk bayrağına sarılan Oğuz Yorulmaz'ın tabutu, annesinin evine getirildi. Susurluk davasında yargılanan eski Özel Harekat polisleri Ayhan Çarkın ve Ercan Ersoy'la aynı davada yargılanan Sami Hoştan da eve geldi. Oğuz Yorulmaz'ın bir süre korumasında görev aldığı eski milletvekili Edip Sedat Bucak'ın da Bursa'ya geldiği ileri sürüldü, ancak cenazede görünmedi. 
     Oğuz Yorulmaz'ın cenazesinin getirildiği annesi Nurhan Yorulmaz'ın evinin önüne, Siverek Belediye Başkanı DYP'li Hasan Çelebi, Siverek'te görevli Yüzbaşı Murat Güloğlu, İbrahim Sungur adına da Türk Eğitim Vakfı'ndan iki çelenk gönderildiği görüldü. 
     Evde duaların okunması sırasında eşi Serpil Yorulmaz ile annesi Nurhan Yorulmaz fenalık geçirdi. Öğlen namazı öncesi Oğuz Yorulmaz'ın cenazesi yeniden Rusçuk Camii'ne getirildi. Yaklaşık 600 kişinin katıldığı cenaze namazında Ayhan Çarkın, Ercan Ersoy ve Sami Hoştan'la şarkıcı Metin Şentürk, arka sıralarda saf tuttu. Namazdan sonra 10 kilometre uzaklıktaki Hamit Mezarlığı'na uzun bir araç konvoyu eşliğinde götürülen Oğuz Yorulmaz'ın cenazesi, emekli başkomiser olan babası Ali Yorulmaz'ın mezarının yanında toprağa verildi. 
     
     SUSURLUKÇULAR NE DEDİ 

     Cenaze törenine katılan Susurluk'çu gruptan Sami Hoştan, bar kavgasında ölen Oğuz Yorulmaz'ın iyi bir insan olduğunu belirterek, Emniyetten bilgi alamıyoruz. Her şeyi yasalara bırakıyoruz. Yasalar ne derse ona inanacağızö dedi. Hoştan, Oğuz Yorulmaz'ın hedef seçildiğine ilişkin tam bilgi sahibi olmadıklarını söyledi. 
     Oğuz Yorulmaz'ın yakın arkadaşı Ayhan Çarkın, Eceli veren Allah, nedenini de beraberinde verir. Kendisi iyi bir insandı, iyi bir arkadaşımızdı. Mekanı cennet olsunö dedi. Oğuz Yorulmaz'ın kör bir kurşuna hedef olduğunu söyleyen Çarkın, Vakti dolmuştur, başka bir şey demiyorum" diye konuştu. 
     Ercan Ersoy ise Allah taksiratını affetsin. Alkolün olduğu yerde böyle şeyler olur. Olayın başka bir derinliği yok. Sadece bir kavgada ölümü bizi üzdü. Mekanı cennet olsunö dedi. 
     Şarkıcı Metin Şentürk ise Oğuz Yorulmaz'ın yakın arkadaşı olduğunu ve ölümüne üzüldüğünü söyledi. 
     
     OLAY NASIL OLMUŞTU 

     Bursa Emniyet Müdürlüğü'nde cinayetle ilgili soruşturmada olayın şöyle geliştiği ortaya çıktı 
     Haftasonu İstanbul'dan, annesinin ve kardeşi Yavuz Yorulmaz'ın oturduğu Bursa'ya gelen Oğuz Yorulmaz, pazar günü saat 02.00'de kardeşi Yavuz ile biri Yalova'da otelcilik yapan 3 arkadaşını daha alarak, beş yıldızlı Kervahsaray Oteli'ndeki Han Bar'a eğlenmeye gitti. Alkollü olan 5 kişilik grup, gösterilen masaya oturup içki içip eğlenmeye başladı. Bu sırada, Erol Evcil'in yakın arkadaşı olan Nilüfer Seyahat'in sahibi Hüseyin Kayapalı'nın koruması olan Alpaslan Çınar, yan masada iki kadınla otururken, kendisi gibi koruma olan arkadaşları Murat Selli, Coşkun Numan ile Van'dan 8 ay önce gelen Hüdayda Bulum, bir başka masada eğlendi. 
     Sabah saat 05.00 sıralarında tuvalete giden Yavuz Yorulmaz ile karşı gruptan Hüdayda Bulum, omuz atma’ yüzünden tartıştı. Alkollü olan Yavuz Yorulmaz ile uyuşturucu hap kullandığı ileri sürülen Hüdayda Bulum'un tartışmasına Oğuz Yorulmaz ile Bulum'un arkadaşları Murat Selli, Coşkun Numan da karıştı. Bu arada iki kadınla masada oturan Alpaslan Çınar araya gidererek arkadaşlarına Ben kendilerini tanıyorum, bu işi uzatmayın" dedi. Bu kez Alpaslan Çınar'a çıkışan Selli ve Numan, Onlar da bizim arkadaşımızı hırpaladı. Nasıl böyle konuşuyorsunö diyerek yanıt verdi. 
     Kavga alevlenirken, bardan çıkan ve omobilde bulunan iki tabancayı alan Hüdayda Bulum, dışarda iki el ateş ettikten sonra, bara gelip, çevreye kurşun yağdırdı. Bu sırada kurşunlardan biri, gözüne isabet eden Oğuz Yorulmaz, olay yerinde yaşamını yitirirdi. Ağabeyinin gözlerinin önünde öldürülmesine tanık olan Yavuz Yorulmaz, Oğuz Yorulmaz'ın vucudundaki kanı gömleğiyle silerken, taksiye binip kaçan Hüdayda Bulum 10 dakika sonra, üzerinde 2 tabancayla yakalandı. 
     Polis, diğer sanıklardandan Murat Selli'yi bara 500 metre uzaklıkta Kükürtlü Caddesi'nde bütün zilleri çalarak girdiği apartmanda ihbar üzerine yakalarken, Coşkun Numan ise yine otel çevresinde ele geçti. Polis daha sonra, Hüseyin Kayapalı'nın 23 yaşındaki oğlu Mustafa'yı olaydan bir saat sonra Uludağ yolunda, 16 K 5000 plakalı Mercedes marka otomobille, araçtaki arkadaşları, Uğur Abay, Lütfü Bilir, Ünal Akbulut ve Bilal Güvenç ile yakaladı. Üzerlerinde kurusıkı tabanca çıkan Kayapalı ve dört arkadaşı da gözaltına alındı. 
     
</TEXT>
</DOC>
