<DOC>
<DOCNO> 335733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/gun04.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alataş Ölümle tehdit ediyorlar 
</HEADLINE>
<TEXT>


İHD Genel Başkanı Yusuf Alataş, "Bize antetli, Türk İntikam Tugayı imzalı tehdit mektupları geliyor" dedi 

NAMIK DURUKAN Ankara 

İnsan Hakları Derneği İHD Genel Başkanı Yusuf Alataş, saldırıya uğrayacakları konusunda güvenlik birimlerince uyarıldıklarını belirterek, "Türk İntikam Tugayı imzasıyla tehdit mektupları alıyoruz" dedi. 
DEHAP'lı belediye başkanları ile akşam yemeğinde buluşan Alataş, Türkiye İnsan Hakları Vakfı TİHV Başkanı Yavuz Önen, Mazlum-Der Genel Başkanı Ayhan Bilgen ile Uluslararası Af Örgütü Türkiye Temsilcisi Levent Korkut, artan tansiyonun düşürülmesi ile ilgili görüşlerini aktardı. Alataş, MHP Genel Başkanı Devlet Bahçeli'nin "Ülkücü gençliğin elinde silah değil bilgisayar olmalı" açıklamasının önemli ama belirleyici olmadığını, partinin bir sosyal politikası ve insan hakları projesinin bulunmadığını savundu. Ankara Emniyet Müdürlüğü'nden daire başkanının kendisini ziyaret ettiğini söyleyen Alataş, şunları kaydetti 
"Başkan, 'Kendinize dikkat edin, konumunuz hedeftir' diyerek saldırının aşırı milliyetçi kesimden gelebileceğini söyledi. Martta milliyetçi dalganın içinde bulduk kendimizi. Antetli, bilgisayar baskılı Türk İntikam Tugayı imzalı tehdit mektupları geliyor. Mektupta 'Akın Birdal kadar şanslı olamayacaksınız' deniliyor. Bunlar işadamları ve devletin etkili yetkili kişilerinden destek alıyor." 

'Toplumsal değil' 

Mazlum-Der Genel Başkanı Ayhan Bilgen, Türkiye'de MHP'yi aşan bir milliyetçilik yaşandığını, ancak bunun toplumsal olmadığını ifade ederek, İslami çevrelerin milliyetçi dalga ile ilgili görüşler ileri sürmesinin bu kesimde kırılma yaratacağını söyledi. 


</TEXT>
</DOC>
