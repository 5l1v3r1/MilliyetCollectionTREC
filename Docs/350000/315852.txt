<DOC>
<DOCNO> 315852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur11.html </URL>
<DATE> 2005/02/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kayınvalidenin ensesine iki kurşun 
</HEADLINE>
<TEXT>

     Ramazan ÇETİN DHA 

      DENİZLİ'nin Sanat Sokağı, kanlı infaza sahne oldu. İki çocuk annesi 40 yaşındaki Sultan Akbayrak tabancayla ensesinden vurularak öldürüldü. Sultan Akbayrak'ın damadı Özgür Gündem, katil zanlısı olarak gözaltına alındı. Özgür Gündem, "Ayrı yaşadığım eşimle barışmamı istemedi. Beni evinden kovdu, hakaret etti, ben de öldürdüm'' dedi. 
     Pamukkale yolundaki 0- 6 Yaş Çocuk Yuvası'nın kreş bölümünde memur olarak çalışan Sultan Akbayrak, bu sabah Değirmenönü Mahallesi'ndeki evinden işine gitmek üzere çıktı. Sanat Sokağı'na gelen Sultan Akbayrak, 07.30'da 1346 ve 1329'ncu sokakların birleştiği kavşakta yaya olarak ilerlerken, arkasından yaklaşan silahlı bir kişi tarafından ensesine tek el ateş edilerek vuruldu. Kanlar içinde kalan Sultan Akbayrak, olay yerinde can verdi. 
     Sanat Sokağı'nda vurularak öldürülen Akbayrak'ın cesedi, otopsi için Pamukkale Üniversitesi Tıp Fakültesi Hastanesi morguna kaldırıldı. Sultan Akbayrak'ın eşinden boşandığı, 4 yıl önce Buldan Yetiştirme Yurdu'ndan, Çocuk Yuvası'na tayinle geldiği belirtildi. 
     Polis, olayla ilgili soruşturma başlatırken, cinayetten iki saat sonra damadı Özgür Gündem katil zanlısı olarak gözaltına alındı. Üzerinde tabancayla yakalanan Özgür Gündem, poliste susma hakkını kullanarak ifade vermedi, ancak daha sonra suçunu itiraf etti. 
     İşsiz ve adam yaralamaktan sabıkalı olduğu öğrenilen Özgür Gündem, polise verdiği ifadede, "Eşim Zekiye ile 3 aydır ayrı yaşıyorduk. Barışmak için bu sabah kayınvalidem Sultan Akbayrak'ın evine gittim. Beni evden kovup hakaret etti. Evden çıktım, o da arkamdan gelerek sokak ortasında hakaretlerini sürdürdü. Ben de belimdeki tabancayı çıkararak rastgele ateş açtım. Amacım onu öldürmek değil korkutmaktı, üzgünüm'' dedi. 
     Özgür Gündem, emniyetten çıkarılırken gazetecilere "Benim bu yaptığım, şerefsizliğin karşılığıydı. Pişmanım ama cezam neyse çekeceğim'' diye konuştu. 
     
</TEXT>
</DOC>
