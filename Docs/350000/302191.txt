<DOC>
<DOCNO> 302191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko40.html </URL>
<DATE> 2004/12/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rusya, YUKOS'a Çin'i de ortak ediyor... 
</HEADLINE>
<TEXT>

     Rusya Enerji Bakanı Viktor Khristenko, YUKOS'un ödeyemediği vergi borçlarına karşılık satılan ana üretim birimi Yuganskneftegaz'a Çin'in devlet petrol şirketi CNPC'nin de ortak edilebileceğini söyledi. 
     Yugansk ihalesini sürpriz şekilde kazanan Baykal finans grubunu satın alan devlet petrol şirketi Rosneft'in planlandığı gibi 2005 başında doğalgaz devi Gazprom'la birleşeceğini hatırlatan Khristenko, ''Yuganskneftegaz ise bu birleşmeye dahil edilmeyecek. Ayrı bir kamu şirketi olarak faaliyetini sürdürecek. Çin Ulusal Petrol Şirketi, isterse bunun yüzde 20'sini alabilecek'' dedi. 
     Khristenko, Çinli yetkililerle daha önce imzalanan belgelerde bu konuların ayrıntılarında uzlaşıldığını da bildirdi. 
     Yuganskneftegaz'ın yüzde 20'si karşılığında Rusya ise CNPC'nin üçüncü ülkelerdeki varlık ve imtiyazlarını satın alabilirken iki ülke arasında uluslararası enerji alanında daha yakın işbirliğine gidilecek. 
     Beklenmedik gelişmelerle dünyada ilgiyle izlenen YUKOS'un ana üretim birimi Yuganskneftegaz ihalesini, daha önce adı duyulmayan Baykal finans grubu 9.4 milyar dolarlık teklifiyle kazanmıştı. 
     İhalenin hemen ardından Baykal'ın devlet petrol şirketi Rosneft tarafından satın alındığı açıklanmıştı. 
     CEO'su Aleksey Miller'in Rusya Devlet başkanı Putin'e yakınlığıyla bilinen doğalgaz devi Gazprom'un daha önce 2005 yılı başlarında Rosneft'le birleşme kararı alması, YUKOS'un günlük yaklaşık 1.8 milyon varillik üretiminin yüzde 60'ını gerçekleştiren Yugansneftegaz'ın Gazprom'un kontrolüne geçeceği yorumlarının yapılmasına neden olmuştu. 
     Rusya Enerji Bakanı Khristenko'nun son açıklamaları, bu ihtimalin şimdilik gerçekleşmeyeceğini ortaya koyuyor. 
     
</TEXT>
</DOC>
