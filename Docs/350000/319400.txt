<DOC>
<DOCNO> 319400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur56.html </URL>
<DATE> 2005/02/28/ </DATE>
<TIME> 19.04 </TIME>
<AUTHOR>  </AUTHOR>
<HEADLINE>
Bakırköy'de yol çökmesi... Yürütmeyi durudurmak için dava açıldı... 
</HEADLINE>
<TEXT>

     İstanbul Büyükşehir Belediye Başkanlığı'nca, Bakırköy'de temel kazısı sırasında çökmenin meydana geldiği inşaata ilişkin yürütmenin durdurulması ve ruhsatın iptali için, İstanbul 4. İdare Mahkemesi'nde 25 gün önce dava açıldığı bildirildi. 
     Büyükşehir Belediyesi'nce yapılan yazılı açıklamada, inşaatla ilgili incelemede, Zeytinlik Mahallesi 18 pafta, 564 ada, 1 parselin Ataköy Turizm Merkezi içinde kalan kısmına ilişkin 1 100 ölçekli uygulama imar planının, Turizm Teşvik Yasası'nın 7. maddesi uyarınca 17 Haziran 1997'de Turizm Bakanlığı'nca onandığının görüldüğü belirtildi. 
     Bakırköy Belediye Başkanlığı'nca 9 Mart 2004 tarihli 1178 sayılı tanzim edilen imar durumundan söz konusu yerin, 17 Haziran 1997'de Turizm ve Ticaret Merkezi mevzi imar planında, Turizm ve Ticaret Merkezi alanında kaldığı ve Büyükşehir Belediye Başkanlığı'nca söz konusu plana dava açıldığı anlatılan açıklamada, şöyle denildi 
     ''Bakırköy Belediye Başkanlığı'nın 17 Temmuz 2003 tarihli yazısından avan projenin kendilerince tetkik edilerek tasdik edildiği ve 15 Mart 2004 tarihinde yapı ruhsatı verildiği, Başkanlığımız Ulaşım Daire Başkanlığı Ulaşım Koordinasyon Müdürlüğü 11 Ekim 2004 tarihinde söz konusu yer ile ilgili olarak alınmış UKOME kararı bulunmadığı, hukuksal açıdan incelenerek İmar Müdürlüğü ve Hukuk Müşavirliği'nce gerekli denetimin yapılması istendiği görülmektedir. 
     
     İÇİŞLERİ BAKANLIĞI'NA SUÇ DUYURUSU... 
     İmar Müdürlüğü'nce konu tetkik edilmiş, 28 Ocak 2005 tarihli yazı ile İmar Yönetmeliği'nin ilgili maddesi gereği, yüksek yapılar hakkında başkanlığımızdan olumlu görüş ve UKOME görüşü alınmadan bahse konu yere ruhsat verildiği anlaşılmıştır. Ruhsatın iptali için Hukuk Müşavirliği'ne ve ilçe belediyesi hakkında, İçişleri Bakanlığı'na suç duyurusunda bulunulduğu da görülmektedir. 
     Büyükşehir Belediyesi 1. Hukuk Müşavirliği yazısında, UTK UKOME kararı bulunmadığı ve İmar Yönetmeliği'nin 18.01 maddesine göre ön olur alınmadığından, ruhsat verildiği için ruhsatın iptali ve öncelikle de yürütmenin durdurulmasına karar verilmesi için Bakırköy Belediye Başkanlığı'na, 03 Şubat 2005 tarihinde dava açılmıştır. İstanbul 4. İdare Mahkemesi'nde dava görülmektedir.'' Açıklamada ayrıca, söz konusu yerde gerekli emniyet tedbiri almadan can ve mal kaybına neden olacak inşaat yapıldığından, mal sahibi, müteahhit firma ve yapı denetim firması hakkında, Büyükşehir Belediyesi'nce suç duyurusunda bulunulacağı kaydedildi. 
     
</TEXT>
</DOC>
