<DOC>
<DOCNO> 333136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/dunya/axdun01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Molivyatis'in Ankara ziyareti Kardak'ta sabote mi edildi 
</HEADLINE>
<TEXT>


Türk yetkililer, Yunan Bakan Ankara'dayken, bir Yunan balıkçı teknesinin Kardak'a yaklaşmasıyla başlayan krizden Yunan tarafını sorumlu tutuyorlar 

UTKU ÇAKIRÖZER Ankara 


Yunanistan Dışişleri Bakanı Petros Molivyatis'in Ankara ziyareti sırasında Kardak'ta yaşanan kriz, iki ülkenin dışişleri bakanları bir arada olmasına karşın 24 saatte çözülebildi. İki bakanın, "bu iş uzatılmasın" kararı üzerine Genelkurmay Başkanlığı ile gece yarısı teması kuruldu. Yaklaşık 9 yıl aradan sonra ilk kez Molivyatis'in ziyareti esnasında yaşanan sıcak saatler, ancak dün sabah gemilerin karşılıklı çekilmesiyle sona erdi. 
Gül ve Molivyatis, Kardak'ta önceki sabah başlayan gerginliği ilk kez 15.00'teki görüşmede ele aldılar. Görüşmede, "sık yaşanan rutin gerginlik" gibi değerlendirilen olay, heyetler akşam yemeği için bir araya geldiğinde h l giderilemeyince, bakanlar, "olayın sük nete kavuşturulması için gemilerin bölgeden çekilmesi" konusunda uzlaşmaya vardı. 
İhlalin, Yunan tarafından kaynaklandığına dikkat çeken Türk yetkililer, uzlaşmaya varılmasında "Molivyatis'in Ankara'ya resmi ziyaret yapıyor olmasının" da etkili olduğunu kaydettiler. 

Genelkurmay'a telefon 
Yemek sonunda karşılıklı uzlaşıyla botların bölgeden çekilmesi talimatı doğrultusunda Dışişleri Bakanlığı Müsteşar Yardımcısı Ertuğrul Apakan, önceki gece Genelkurmay kararg hında muadili olan Genelkurmay Plan Prensipler Başkanlığı ile irtibata geçti. Genelkurmay'dan gelen olumlu yanıt doğrultusunda Dışişleri yetkilileri, önceki gece saat 23.00 civarında "krizin kontrol altında" olduğu mesajını verdi. 
Ancak iki ülke askeri makamlarının siyasi makamlarla ve kendi içlerindeki koordinasyonun uzaması nedeniyle botların bölgeden çekilmesi, dün sabah gerçekleşebildi. Botlar saat 11.00 civarında "eşzamanlı" olarak Kardak civarından uzaklaştı. 

'Aynı anda çekildiler' 
Yunan makamları Türk botunun önce çekildiğini açıklarken, Dışişleri Sözcüsü Namık Tan, çekilmenin "aynı anda" olduğunu kaydetti. Krizin sorumluluğunun Türk karasularına giren Yunan balıkçı teknesinde olduğunu kaydeden Tan, daha sonra bölgeye intikal eden Yunan sahil botunun da Türk karasularından ayrılmadığına dikkat çekti. Tan, bakanlar arasında varılan uzlaşma sonrasında dün sabah "normale dönüldüğünü" söyledi. 

Benzin takviyesi 
1996'da yaşanan gerginliğin ardından Kardak bölgesinde zaman zaman gerilim yaşayan Türk ve Yunan sahil güvenlik unsurları, 9 yıl sonra ilk kez kayalığın etrafında karşılıklı gecelemiş oldular. Daha önceki krizlerde "ilk gelen gider" kuralının işlediğini ve birkaç saatlik karşılıklı bekleyiş sonrasında botların çekildiğini anımsatan diplomatik kaynaklar, "Bu kez Molivyatis, Ankara'da olduğu için iki taraf da güç gösterisine kalkıştı. Benzin takviyesi ve bot değişikliği yaparak gece boyu beklediler" dedi. Molivyatis, gezisini izleyen Yunanlı gazetecilere, "Gül ile bu sorunun krize dönüşmeden çözülmesini sağladık" diye konuştu. 

KRİZİN ARDINDAN ERDOĞAN'A AB GÜVENCESİ 

Kardak'ta Türk ve Yunan sahil güvenlik botlarının dün saat 11.00'de karşılıklı olarak geri çekilmelerinden 2 saat sonra Ankara'da Başbakan Recep Tayyip Erdoğan'la 1 saate yakın görüşen Molivyatis, Türkiye'nin AB üyeliği konusunda Atina tarafında bir sorun bulunmadığını söyledi. Molivyatis, Yunanistan Başbakanı Karamanlis'in yaz başında Ankara'ya geleceğini haber verdi. 


</TEXT>
</DOC>
