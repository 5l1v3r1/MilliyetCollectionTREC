<DOC>
<DOCNO> 327178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/dunya/dun03.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da 'hayır'lar artıyor 
</HEADLINE>
<TEXT>


Avrupa Birliği Anayasası için yapılacak referandum öncesi, 3. anket Fransızların konuya giderek soğuk baktığını ortaya çıkardı. Ankete katılanların yüzde 55'i 'hayır' dedi 

DIŞ HABERLER SERVİSİ 


Fransa'da 29 Mayıs'ta Avrupa Birliği AB Anayasası için düzenlenecek referandum öncesi yapılan 3. kamuoyu araştırması, "hayır" oyalarının giderek artarak yüzde 55'e çıktığını ortaya koydu. CSA kamuoyu araştırma şirketince yapılan ve Marianne adlı haftalık derginin bugün piyasaya çıkacak sayısında yer alan ankette 856 kişinin görüşlerine başvuruldu. Referandumda "Hayır" oyu vereceklerini söyleyenlerin yüzde 31'i, Cumhurbaşkanı Jacques Chirac'ın tersine, Türkiye'nin AB üyeliğine karşı olduklarını buna gerekçe gösterdi. Ankete katılanların yüzde 50'sinin referandumda sandığa gitme konusunda istekli olmadığını da ortaya çıkaran araştırmada, "AB Anayasası'na karşı çıkanların oranının hem sağ hem de sol seçmenler arasında arttığına" vurgu yapıldı. 
AB Anayasası'nın çalışanların haklarına darbe vuracağı ve Brüksel'in gücünün artacağı yolundaki izlenimin "hayır" oyu vereceklerin sayısını artırdığı da öne sürüldü. 
Yine CSA tarafından bir hafta önce yapılan başka bir ankette, "hayır" oylarının oranı yüzde 51, IPSOS Enstitüsü'nce yapılan anket sonucunda da "hayır" oylarının oranı yüzde 52 olarak çıkmıştı. Chirac da, 23 Mart'ta yaptığı konuşmada, referandumda "hayır" oylarının fazla çıkmasının "Fransa'nın AB içindeki otoritesini sarsacağı" uyarısında bulunmuştu. 



</TEXT>
</DOC>
