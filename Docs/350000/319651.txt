<DOC>
<DOCNO> 319651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy31.html </URL>
<DATE> 2005/03/01/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
CHP'de 15 milletvekiline "kınama" cezası... 
</HEADLINE>
<TEXT>

     CHP Yüksek Disiplin Kurulu'nun YDK , 15 milletvekili hakkında 18 Şubat'ta verdiği ''kınama'' cezası ile ilgili tebligat milletvekillerine ulaştı. Milletvekillerinin yarın karara ilişkin ortak basın toplantısı düzenlemeleri bekleniyor. 
     Şişli Belediye Başkanı Mustafa Sarıgül'ün 20 Kasım 2004 tarihinde Mersin'de düzenlediği mitinge katılmamaları yönündeki genelgeye rağmen toplantıya katılarak parti suçu işledikleri gerekçesiyle, 15 milletvekiline ''kınama'' cezası verilmesine ilişkin gerekçeli karar milletvekilerine iletildi. 
     YDK Başkanı Orhan Eraslan imzasıyla milletvekillerine gönderilen kararda, savunma yapmaları için gerekli tebligatların yapıldığı, ancak sadece Kırklareli milletvekili Mehmet Siyam Kesimoğlu ile Edirne Milletvekili Nejat Gencan'ın yazılı savuma verdikleri belirtildi. 
     Kararda, ''Disipline sevk edilen milletvekillerinin, partinin yetkili organlarının uyarılarına rağmen bu toplantıya katıldıkları hususunda bir duraksama bulunmamaktadır. Disipline sevk edilenlerin düzenlenen mitingin aktif sujesi olup olmamalarının da bir önemi yoktur. İsimleri okunduktan sonra otobüs üzerinde mitinge katılmaları, el sallamaları yanı obje olarak bulunmaları dahi parti yararı ve parti bütünlüğü açısından zararlı olmuştur'' görüşüne yer verildi. 
     Gerekçeli kararda, disipline sevkedilen milletvekillerinin ''Parti suçu işledikleri konusunda kurulda tam bir vicdani kanı oluştuğu, bu suçun disipline sevk edilenlerin kusurlu davranışı ile oluştuğu ve parti içi hukuku zedelediği konusunda da Yüksek Disiplin Kurulu'nda bir duraksama bulunmadığı'' belirtildi. 
     CHP tüzüğüne göre ''kınama'' cezası alan milletvekilleri bir yıl süreyle parti organlarına aday olamıyorlar, seçilmiş iseler bu görevlerinden ayrılmaları gerekiyor. 
     YDK tarafından haklarında ''kınama'' cezası verilen milletvekillerinin yarın ortak basın toplantısı düzenlemeleri bekleniyor. Ceza alan milletvekillerinin isimleri şöyle 
     ''Mehmet Tomanbay Ankara , Hasan Aydın İstanbul , Hüseyin Özcan Mersin , Ersoy Bulut Mersin , İsmail Değerli Ankara , Muzaffer Kurtulmuşoğlu Ankara , Erdoğan Kaplan Tekirdağ , Nejat Gencan Edirne , Züheyir Amber Hatay , Ahmet Güryüz Ketenci İstanbul , Muharrem Toprak İzmir , Muharrem Eskiyapan Kayseri , M. Siyam Kesimoğlu Kırklareli , Sefa Sirmen Kocaeli , Turan Tüysüz Şanlıurfa '' 
     
</TEXT>
</DOC>
