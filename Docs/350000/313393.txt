<DOC>
<DOCNO> 313393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun11.html </URL>
<DATE> 2005/02/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ortadoğu'da ateşkes kesinleşti... Zirve başladı 
</HEADLINE>
<TEXT>

     Mısır'ın ev sahipliğinde İsrail ve Filistinli yetkilileri bir araya getiren zirve, Şarm El Şeyh beldesinde başladı. 
     Zirveye, Filistin Devlet Başkanı Mahmud Abbas, İsrail Başbakanı Ariel Şaron ve Ürdün Kralı Abdullah katılıyor. 
     Zirvede, tarafların Filistinlilerle İsrailliler arasındaki şiddetin tamamen sona ereceğini ilan etmesi bekleniyor. 
     
     AYRI BEYANATLAR BEKLENİYOR 

     Şarm El Şeyh'te düzenlenen zirvede, Filistin Devlet Başkanı Mahmud Abbas ve İsrail Başbakanı Ariel Şaron'un şiddetin sona ermesine yönelik ayrı beyanatlarda bulunacakları belirtildi. 
     Şaron'un sözcüsü Renan Gissin, İsrail televizyonuna zirve yerinden yaptığı açıklamada, ''İsrail'in her yerindeki şiddeti durdurmaya yönelik bir Filistin beyanatı'' ile bunun ardından ''Filistin'in her yerindeki İsrail askeri faaliyetlerini durdurmaya yönelik bir İsrail beyanatı'' olacağını söyledi. 
     İsrail Dışişleri Bakanlığı'ndan Gideon Meir de, Abbas'ın İsraillilere karşı şiddetin, Şaron'un da İsrail ordusunun operasyonlarınının sona erdiğini ilan edeceklerini açıkladı. 
     Mısır Cumhurbaşkanı Hüsnü Mübarek'in ev sahipliğini yaptığı ve Ürdür Kralı Abdullah'ın da katıldığı zirveden sözlü bir ateşkes çıkması bekleniyor. 
     
     ATEŞKES KESİNLEŞTİ 

     Mısır'ın Şarm El Şeyh beldesinde bugün yapılacak dorukta, Filistinliler ile İsrail arasında ateşkes anlaşmasının imzalanması kesinleşti. 
     Filistin Dışişleri Bakanı Nebil Şaat, ateşkes anlaşmasının bugün imzalanacağını açıkladı. İsrailli üst düzey bir yetkili, Şarm El Şeyh'te yapılacak zirveden çıkması beklenen ateşkes anlaşmasının yazılı olmayacağını söyledi. 
     İsminin açıklanmasını istemeyen yetkili, ateşkes anlaşmasının resmi yazılı belge olmayacağını, bunun yerine tarafların şiddeti durdurmak için sözlü beyanda bulunacağını belirtti. 
     
     ŞARON İLE ABBAS BİR ARAYA GELDİ 

     İsrail Başbakanı Ariel Şaron ile Filistin Devlet Başkanı Mahmud Abbas, Mısır'ın Şarm El Şeyh beldesinde bir araya geldi. 
     Bir Filistinli yetkili, iki liderin bir araya geldiğini söyledi. 
     Şaron ve Abbas daha önce teker teker Mısır Cumhurbaşkanı Hüsnü Mübarek ile görüşmüştü. 
     

     
</TEXT>
</DOC>
