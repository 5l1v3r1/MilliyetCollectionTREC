<DOC>
<DOCNO> 330838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur23.html </URL>
<DATE> 2005/04/06/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Trabzon'da bildiri dağıtan gruba vatandaşlar saldırdı .. 
</HEADLINE>
<TEXT>

     Tekin ATAY- Ali Koray UZUN- Tacettin ÇEBİ- Göktuğ MERAL- Bahadır ÖKTEM DHA 

TRABZON'da izinsiz bildiri dağıtan sol görüşe gruba mensup 4 kişi polise direnince, galeyana gelen ve şehirde "bayrak yakılma" söylentisiyle toplanan yaklaşık 2 bin kişi tarafından linç edilmek istendi. Tekme tokat dövülen bu kişileri öfkeli kalabalığın elinden güçlükle kurtaran polis, zırhlı araçla olay yerinden kaçırdı. 
     Ekmek ve Adalet Dergisi'nin Trabzon Temsilcisi Zeynep Erduğrul ile arkadaşları Nurgül Acar, Emre Batur ve İhsan Özdil dün öğle saatlerinde Kunduracılar Caddesi girişinde Tutuklu ve Hükümlü Aileleri ile Dayanışma Derneği TAYAD adına hazırlanan Tecritte ölüm var' başlıklı bildirisini dağıtmaya başladı. Olay yerinde bulunan bir trafik polisi, izinsiz olduğu gerekçesiyle bildiri dağıtımına engel olmak istedi. Ancak bildiri dağıtanlar polise direnince, çevredekiler müdahale etti, onları tekme tokat dövmeye başladı. Kendilerine saldıranların sayısının bir anda artması üzerine bildiri dağıtan grup, kaçmaya başladı. 
     
     
     LİNÇ GİRİŞİMİ 

     Kunduracılar Caddesi'nden kaçan Zeynep Erduğrul ve arkadaşları yolda tekmelenip tartaklanırken, peşlerine takılan grup onları ilk olay yerine yaklaşık 600 metre uzaklıktaki Uzunsokak Caddesi üzerindeki Eba Çarşısı önüne yakaladı. Burada da Zeynep Erduğrul ve arkadaşları tekma tokat dövülürken, olay yerine gelen polisler, öfkeli kalabalığa engel olmak istedi. Çıkan arbedede bazı polisler yaralandı. Polisler, öfkeli kişilerin linç girişiminden son anda kurtardığı 4 kişiyi, bir işhanına sokarak korumaya aldı. 
     Olayı duyup gelenlerle birlikte sayıları 2 bini bulan kalabalık, Türkiye, Türkiye', Burası Trabzon, burdan çıkış yok', Burası Mersin değil', Bayrağı yakanı biz de yakarız' sloganları atarken, bildiri dağıtan 4 kişinin kendilerine verilmesini istedi. 
     Olay yerine takviye polis ekipleri sevkedildi ve Trabzon Emniyet Müdürü Ramazan Akyürek de geldi. Bir binanın penceresine çıkarak megafonla kalabalığa seslenen Emniyet Müdürü Akyürek, herkesin sakin olmasını istedi. Bunun üzerine kalabalıktan Hepimiz askeriz, PKK'ya yeteriz' sloganı yükseldi. İstiklal Marşı ile Gençlik Marşı'nı söyleyen öfkeli kalabalık, Onları bize verin' diyerek slogan atarak, iş hanının çıkışını tuttu. 
     
     
     ZIRHLI ARAÇLA KAÇIRILDILAR 

     Bu gelişme üzerine Çevik Kuvvet ve Özel Harekat ekipleri olay yerine geldi. Çevrede geniş güvenlik önlemi alan güvenlik güçleri, işhanı içinde koruma altında tutulan Zeynep Erduğrul, Nurgül Acar, Emre Batur ve İhsan Özdil'i arka kapıdan çıkarıp, zırhlı araca bindirdi. Bu sırada arka kapıya yürüyen öfkeli kalabalık, aracı yumruklayıp durdurmak istedi. Ancak güvenlik güçleri aracı hızla olay yerinden uzaklaştırarak bildiri dağıtan 4 kişiyi linçten kurtardı. 
     İzinsiz bildiri dağıttıkları iddiasıyla 4 kişi Emniyet Müdürlüğü'nde sorguya alınırken, kalabalık da Trabzon Valiliği'ne yürüyerek, buradaki Atatürk Anıtı önünde İstiklal Marşı'nı okudu. Grup buradan dağılırken, bazı kişiler Emniyet Müdürlüğü binası önünde bir süre bekledikten sonra ayrıldı. 
     
     "BAYRAK YAKMA YOK" 

     Trabzon Emniyet Müdürü Ramazan Akyürek, bildiri dağıtırken vatandaşlar tarafından dövülen 4 kişilik grubun, bayrak yakmasının söz konusu olmadığını söyledi. 
     Akyürek, yaptığı açıklamada, Kemerkaya Mahallesi'nde Kunduracılar ve Kahramanmaraş caddelerinde bildiri dağıtırken vatandaşlar tarafından dövülen 4 kişinin gözaltında tutulduğunu belirterek, ''Yanlış anlaşılma olmasın, bayrak yakma olayı yoktur. Adalet, adliyemiz olaya el koymuştur. Gereken yapılacaktır'' dedi. 
     Akyürek, ''5 kişi olan guruptan 1 kişinin darp sonucu hastanede tedavi altında bulunduğu'' yönündeki söylentilerin ise asılsız olduğunu bildirdi. 
     
     GÖZALTINA ALINDILAR 

     Trabzon Valisi Hüseyin Yavuzdemir, bildiri dağıtan 4 kişinin gözaltına alındığını bildirdi. 
     Yavuzdemir, 4 kişinin sokakta bildiri dağıttığını belirterek, ''Vatandaşlar olaya müdahale etti. Bir toplumsal olaya meydan vermemek için söz konusu kişiler, geniş güvenlik önlemleri altında zırhlı araçlarla Emniyet Müdürlüğü'ne götürüldü. Gözaltına alınan kişilerin bugün Cumhuriyet Savcılığı'na sevk edileceğini tahmin ediyorum'' dedi. 
     
     DÖVÜLEN GRUPTA 5 KİŞİ OLDUĞU BELİRLENDİ 

     Trabzon'da, bildiri dağıtırken vatandaşlar tarafından dövülen grupta 5 kişi olduğu belirlendi. 
     Kunduracılar ve Kahramanmaraş caddelerinde bildiri dağıttıkları gerekçesiyle vatandaşlar tarafından dövülen Nurgül A, İhsan Ö, Emre B. ile Zeynep E'nin bulunduğu grup arasında Çetin G'nin de yer aldığı bildirildi. 
     Çetin G'nin olay yerinden kaçarak rapor almak için Numune Hastanesi'ne gittiği, daha sonra Emniyet Müdürlüğü ekiplerince gözaltına alındığı ifade edildi. 
     Öte yandan, grup, sağlık kontrolünden geçirilmek üzere Adli Tıp Şube Müdürlüğü'ne götürüldü. 
     Bu sırada adliye binasında, 2. icra kaleminde çalışan ve şehit eşi olduğu öğrenilen Ayşe Korkmaz, ''Benim eşimin doğum gününü kim kutlayacak'' diyerek, sağlık kontrolü için getirilen gruba saldırdı. Korkmaz, polisler ve adliye çalışanlarınca olay yerinden uzaklaştırıldı. 
     Sağlık kontrolünün ardından Zeynep E. ve Çetin G, tedavi için Numune Hastanesi'ne, Nurgül A, İhsan Ö. ve Emre B. ise Emniyet Müdürlüğü'ne gönderildi. 
     Bildiri dağıtan grubun, yarın Cumhuriyet Başsavcılığı'na çıkarılacağı kaydedildi. 
     Kemerkaya Mahallesi'nde Kunduracılar ve Kahramanmaraş caddelerinde, ''Hapishanelerde neler oluyor bilmek hakkımız, tecritte ölüm var'' ifadelerinin yer aldığı bildiri dağıtmaya çalışan 4 kişi, vatandaşlar tarafından dövülmüştü. Çarşının içinde yaklaşık 1 saat bekletilen grup, olay yerine gelen zırhlı polis aracına bindirilerek, bulundukları yerden uzaklaştırılmıştı. 
     
</TEXT>
</DOC>
