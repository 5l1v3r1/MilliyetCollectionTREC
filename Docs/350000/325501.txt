<DOC>
<DOCNO> 325501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun37.html </URL>
<DATE> 2005/03/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Irak ve Ürdün arasında 'geçici' diplomatik kriz... 
</HEADLINE>
<TEXT>

     Ürdün hükümeti, Irak'ta Ürdün karşıtı gösterilerin artmasının ardından, Irak ve Ürdün'ün diplomatlarını karşılıklı geri çağırmalarıyla başlayan diplomatik krizin ''geçici olduğunu'' açıkladı. 
     Ürdün hükümet sözcüsü Esma Hadir, düzenlediği basın toplantısında, ''hükümetin Ürdün-Irak ilişkilerini korumak ve güçlendirmek istediğini'', bu nedenle diplomatik krizin geçici olduğunu belirtti. 
     Hadir, güvenlik durumu nedeniyle Bağdat'taki büyükelçiliğin normal olarak faaliyet gösterememesi, görüşme ve Irak'taki durum konusunda bilgi alma ihtiyacı nedeniyle Irak'taki maslahatgüzarın Amman'a çağrıldığını söyledi. 
     Hükümet sözcüsü, diplomatların yakın zamanda görevlerine döneceklerini umduklarını belirterek, Ürdün'ün sınırlarını korumak için tüm önlemleri aldığını da kaydetti. 
     Irak'ın başkenti Bağdat'ın güneyindeki Hille'de 28 Şubatta düzenlenen ve 118 kişinin ölümüyle sonuçlanan saldırının bir Ürdünlü tarafından düzenlendiği haberlerinin Irak basını tarafından işlenmesi, Iraklıların Ürdün karşıtı gösteriler düzenlemesine ve geçen hafta Irak'taki Ürdün Büyükelçiliği önündeki Ürdün bayrağını çiğneyip yakmaları gibi eylemlerde bulunmalarına yol açmıştı. 
     Irak'ta Şii göstericiler, Iraklı yetkililerden, Ürdün Büyükelçisi'nin istenmeyen kişi ilan edilmesi ve sınır dışı edilmesini, intihar saldırganının ailesine dava açılmasını ve kurbanların ailelerine tazminat ödenmesini istemişlerdi. 
     Gösterilerin ardından, dün Ürdün, Bağdat'taki maslahatgüzarını, Irak da Amman'daki büyükelçisini görüşmeler için geri çağırdığını duyurmuştu. 
     
</TEXT>
</DOC>
