<DOC>
<DOCNO> 344210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun27.html </URL>
<DATE> 2005/05/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Barroso 'Hayır' Avrupa için başarısızlık olur 
</HEADLINE>
<TEXT>

     AB Komisyonu Başkanı Jose Manuel Barroso, Fransa ve Hollanda’da yapılacak referandumlarda AB anayasasına "hayır" oyu verilmesinin Avrupa için başarısızlık olacağını belirtti. 
     Barroso, Londra Ekonomi Okulu’ndaki bir konferansın ardından yaptığı açıklamada, "Bu ülkelerden birinde ’hayır’ denirse, bunun Avrupa’nın dışında, Avrupa’nın başarısızlığı olarak algılanacağına inanıyorum. İnsanlar ’Avrupalılar bir anayasa üzerinde bile anlaşamıyor’ diyecek" dedi. 
     İki ülkedeki referandum sonucu üzerinde tahminde bulunmayan Barroso, "B planımız yok" dedi. 
     Fransa’nın 29 Mayıs’ta yapılacak referandumda anayasayı reddetmemesinin önemine işaret eden Barroso, "Fransa için önemli olduğuna inanıyorum, ama aynı zamanda Avrupa için de önemli" diye konuştu. 
     Hollanda’da 1 Haziran’da düzenlenecek referandum öncesinde yapılan kamuoyu yoklamalarına göre Hollandalıların yüzde 54’ü "hayır" oyu verecek. 
     
</TEXT>
</DOC>
