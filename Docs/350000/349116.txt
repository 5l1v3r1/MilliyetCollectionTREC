<DOC>
<DOCNO> 349116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko11.html </URL>
<DATE> 2005/06/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TOBB Başkanı Başmüzakereci yardımcılığı görevi peşinde değilim... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarıklıoğlu, ''Başmüzakereci yardımcılığı gibi bir pozisyonda yer almak şeklinde kişisel bir görev peşinde olmadım'' dedi. 
     TOBB Başkanı Rifat Hisarcıklıoğlu, dün yapılan yönetim kurulu toplantısının çıkışında A.A muhabirinin son günlerde kamuoyuna yansıyan başmüzakereci yardımcılığı konusunda tartışmalara ilişkin sorularını yanıtladı. 
     Hisarcıklıoğlu, A.A muhabirinin ''Kamuoyuna, TOBB Başkanı olarak sizin başmüzakereci yardımcılığını talep ettiğiniz şeklinde bazı haberler yansıdı. Siz de bunun yanlış anlamadan kaynaklandığını söylediniz. Bu konuya açıklık getirir misiniz '' sorusuna karşılık şunları söyledi 
     ''TOBB Başkanı olarak, başmüzakereci yardımcılığı gibi bir pozisyonda yer almak şeklinde kişisel bir görev peşinde olmadım. Zira böyle bir görev tam zamanlı mesai içeren yoğun bir çalışma temposu gerektireceğinden, böyle bir görevi üstlenebilmem mümkün değil. Benim işim bana yetiyor. TOBB'daki çalışmam zaten tüm mesaimi kapsıyor. Öyle ki, kendi özel işlerimle bile ilgilenemiyorum.'' 
     
     TÜSİAD'LA TARTIŞMALAR 
     Hisarcıklıoğlu, AB sürecinde iş dünyasını temsil konusunda Türk Sanayicileri ve İşadamları Derneği TÜSİAD ile aralarında bir çekişme varmış gibi kamuoyunda bazı iddiaların gündeme geldiğinin hatırlatılması üzerine de, ''AB müzakere heyetinin oluşumu konusunda herhangi bir mesleki dernekle rekabet halinde değiliz'' dedi. 
     Zaten mesleki derneklerin de Odalar Birliği'nin üyelerinden oluştuğuna dikkati çeken Hisarcıklıoğlu, ''Yani hepsi benim asli üyem. Kendi üyemle nasıl çatışma içinde olabilirim ki...'' dedi. 
     
</TEXT>
</DOC>
