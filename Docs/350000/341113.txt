<DOC>
<DOCNO> 341113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/yasam/axyas01.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi uyumak istiyorsanız akşam et, balık yemeyin 
</HEADLINE>
<TEXT>


Vücudumuzun kendisini şarj edebilmesi için kaliteli bir uyku şarttır. Kaliteli uyku için akşam saatlerinde et, balık ve peynirden uzak durun 

TAYLAN KÜMELİ bir kibrit kutusu lezzet 

Uyku, beynin çalışabilmesi için hayati önem taşımaktadır. Dokularımız ve mental enerjimiz uyku sırasında yenilenir. Büyüme ve onarım hormonlarının üretimi uyku sırasında artar. Uykusuzluğun tıptaki adı olan insomnia, yeterli sürede ve dinlendirici uyku uyuyamama hastalığıdır. Hastalığın varlığı süresince uyku saatlerinde düzensizlik, ani gece uyanmaları, uyandıktan sonra tekrar uykuya dalmada güçlük ve sabah çok erken saatlerde uyanma gibi belirtiler gözlemlenir. Araştırmacılar, yetişkin bireylerin yüzde 30 - 40'lık bir bölümünün her sene insomnia problemi ile başa çıkmaya çalıştığını göstermektedir. 

Gazoz bile etkiler 
Kötü uykunun başlıca nedenleri endişe, stres ve anksiyete, bazı ilaçlar, aşırı alkol, aşırı kafein kullanımı, rahatsız yatakta yatma, ağrı, depresyon, horlama ve uyku apnesi gibi durumlardır. Uykusuzluğun nedenleri ise yine stres, kafein çay, kahve, kolalı içecekler, bazı gazozlar, çikolata , alkol, depresyon, horlama, uyku apnesi ayrıca düşük kan şekeri, hazımsızlık, akşam yemeğini geç yemek, iklim değişiklikleri ve düşük seratonin - melatonin seviyesidir. 

Nasıl beslenmek lazım 
Kaliteli uyku için beslenmeye dikkat edilmesi gerekir. Akşamları proteinden zengin et, balık, peynir gibi yiyecekler yerine kompleks karbonhidrattan zengin yiyecekleri, kepekli pirinç, makarna ile meyve ve sebzeleri tercih edin. Uyku saatlerinizin düzenli olmasına gayret edin. Günde kaç saat uykuya ihtiyacınız olduğunu kesin olarak belirleyin. Sabahları aynı saatte kalkıp, geceleri, aynı saatte yatmaya çalışın. Kafeinli içecekler çay, kahve, kolalı içecekler, bazı gazozlar , çikolata, beyaz ekmek, beyaz pirinç, bol şekerli tatlılar, şekerler, rafine yiyecekler, sigara ve alkolden kaçının. Magnezyum içeren yiyecekler, yeşil yapraklı sebzeler, badem, kuru meyve, ayçiçeği çekirdeği, limon, B vitamini içeren yiyecekler, karnabahar, lahana, brokoli, mercimek, kuşkonmaz, barbunya, Brüksel lahanası ve süt ürünlerini tercih edin. 

Apne en önemli nedenler arasında 

Kalp ritmini bozuyor 
Horlamanın en ağır formu, "tıkayıcı tipte horlama hastalığıdır." Uyku apnesi diye bilinen bu hastalıkta şiddetli horlama, nefessiz kalınan bir süreçle kesilmektedir. 10 saniyenin üzerindeki nefessiz kalma nöbetlerinin 1 saatte 7'den fazla görülmesi, ciddi bir tehdittir. Apneli hastalarda saatte 30 - 300 tıkanma görülür. Bir süre sonra kalp ritmi bozulur, yıllar içinde yüksek tansiyon ve kalp büyümesi durumu gelişir. 

Haftanın besini 
BAL 
A, B, E ve K vitaminleri içeren balda kalsiyum, fosfor, demir, magnezyum, potasyum, iyot gibi mineraller de vardır. Kabızlığa, uykusuzluğa, sinir gerginliğine, kalp çarpıntılarına karşı bire birdir. Gastrit ve mide ülserinde, sindirim sistemi bozukluklarında, damar sertliğine olumlu etkisi vardır. 

Haftanın öğüdü 
Maya, tam tahıllı ürünler, yumurta, patates ve deniz ürünleri tüketerek bol miktarda selenyum alabilirsiniz. Vücudu kanserden koruyan selenyum, damarlarda pıhtılaşma riskini düşürür. Ayrıca HDL kolesterolün LDL kolesterole oranını artırarak da kalp sağlığını korur. Yüksek oranda alınırsa ishal, saç dökülmesi, tırnak kırılmasına yol açabilir. 


</TEXT>
</DOC>
