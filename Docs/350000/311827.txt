<DOC>
<DOCNO> 311827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas09.html </URL>
<DATE> 2005/02/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Evlat edinmek kolay değil... 
</HEADLINE>
<TEXT>

     Antalya'da, 2004 yılında 72 ailenin evlat edinmek için Sosyal Hizmetler Çocuk Esirgeme Kurumu'na SHÇEK başvuruda bulunduğu, bu ailelerden 4'ünün evlat edinebildiği bildirildi. 
     SHÇEK İl Müdürü Yusuf Ziya Sargın, 2004 yılı içinde evlat edinmek için başvuru yapan 72 ailenin 32'siyle ilgili incelemenin henüz tamamlanmadığını, 16 ailenin incelemesinin bittiğini, bunlardan 4'ünün evlat edindiğini söyledi. Sargın, başvuruda bulunanlardan 4'ünün işlemlerinin tamamlanarak sıra beklediğini, 9'unun talebinin reddedildiğini, diğerlerinin de çeşitli nedenlerle taleplerinden vazgeçtiğini belirtti. 
     Evlat edinmenin yasal koşullarının ağır, ailelerin incelenmesinin de hassas bir konu olduğunu vurgulayan Sargın, ''Bu nedenle evlat edinmek ve edindirmek kolay olmuyor. Kaldı ki ailelerin koşulları uygun olsa bile, uygun çocuk bulmak da çok zor oluyor'' dedi. 
     Sargın, 2004 yılında koruyucu aile olmak için 44 ailenin başvurduğunu, ancak bunlardan da sadece 4'ünün başvurusunun tamamlanarak olumlu sonuçlandığını bildirdi. Başvuruda bulunan 6 ailenin işlemlerinin tamamlandığını, bu ailelere uygun çocuk arandığını da belirten Sargın, henüz 22 ailenin araştırmasının tamamlanmadığını kaydetti. 
     Kurum bünyesinde en çok talebin kadın sığınma evlerine olduğunu açıklayan Sargın, 2004 yılı içinde 214 kadının sığınma talebinde bulunduğunu, bu kadınlardan 107'sinin sığınma evlerine yerleştirildiğini belirtti. 
     Korunmaya muhtaç 104 çocuğun durumunun incelendiğini de ifade eden Sargın, bu çocuklardan 35'nin, çocuk sığınma evlerine yerleştirildiğini söyledi. 
     Sargın, geçen yıl 28 çocuğun SHÇEK kreşlerinden yararlandırıldığını, 7 engellinin rehabilitasyon merkezlerine, 44 kişinin huzurevlerine yerleştirildiğini, 606 kişiye de ayni ve nakdi yardım yapıldığını sözlerine ekledi. 
     
</TEXT>
</DOC>
