<DOC>
<DOCNO> 341584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo13.html </URL>
<DATE> 2005/05/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gaziantepspor ligi düşünüyor... 
</HEADLINE>
<TEXT>

     Akçaabat Sebatspor maçı hazırlıklarını sürdüren Gaziantepspor’da, ligi daha üst sıralarda bitirebilmenin hesapları yapılıyor. 
     Düşmesi kesinleşen Akçaabat Sebatspor ile yapacağı maçın hazırlıklarını sürdüren kırmızı-siyahlı ekipte yönetim, teknik heyet ve futbolcular, kalan 3 maçı da kazanmak istiyor. 
     Gaziantepspor Kulübü Asbaşkanı Bülent Mamatoğlu, A.A muhabirine yaptığı açıklamada, şu anda yalnızca ligi düşündüklerini, kalan maçları kazanıp, puanlarını yükseltmeyi hedeflediklerini söyledi. 
     Transfer konusunda zamana ihtiyaç olduğunu, teknik heyetin de lig sonuna dek görevinin başında olduğunu belirten Mamatoğlu, şöyle konuştu 
     "Amacımız, yeni sezona güçlü bir kadroyla girebilmek. Bunun için transfer görüşmelerimizi sezon sonunda yapacağız. Amacımız, futbolcularımızla görüşüp, kalmak isteyenleri kazanmak. Ancak gitmek isteyenler de gidebilirler. Henüz bu konuda birşey söylemek için erken. Daha zaman var, zamanı geldiği zaman oturup konuşuruz. 
     Bu arada teknik direktörümüz de görevinin başında. Sezon sonuna kadar görevini yapacak. Tabii ki sezon sonunda oturup konuşacağız. 
     Kendisi profesyonel bir spor adamı. Başka kulüplerden de teklif alabilir. Kalan 3 maçımızı da tamamladıktan sonra, bu konular netlik kazanacak." Mamatoğlu, Akçaabat Sebatspor maçı öncesinde sakat ve cezalı futbolcuları bulunduğunu, bu futbolcuların yerine genç futbolculara görev vermeyi düşündüklerini de sözlerine ekledi. 
     
</TEXT>
</DOC>
