<DOC>
<DOCNO> 323383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yazar/yilmaz.html </URL>
<DATE> 2005/03/13/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Ülker holdinglerin iştahını artırıyor 
</HEADLINE>
<TEXT>

SIENA 

Bütün yollar Roma'ya çıkar sözünü kim söylemiş bilmiyorum ama neden söylendiğini öğrendim. Eski adı Leonardo da Vinci olan havalimanından Siena'ya giden 3 saatlik yolculukta, tam bir daire şeklinde Roma'yı saran otoyoldan ilerliyoruz. Bu otoyolda 33 çıkış bulunuyor ve tüm yollar Roma'dan çıkıyor. 
Siena'ya, Ülker Gıda Grubu Başkanı Metin Yurdagül ve eşi Betül Hanım ile birlikte, Euroleague TOP 16'da üçüncü hafta maçını oynayan Ülkerspor'un, Montepaschi Siena takımı ile karşılaşmasını izlemek için geldim. 
Maç, Siena lehine 84 - 71 bitti ve Ülker'in Avrupa kupalarındaki umudu kritik bir sürece girdi. Ülkerspor'un Başantrenörü Ergin Ataman, bundan önce Siena takımını çalıştırıyordu. Siena, Ataman ile basketbol hayatının en başarılı günlerini yaşamıştı. Eski takımı ile sahaya çıkmadan önce İtalyanlar, Ataman'a bir şükran plaketi sundular. 
Ülkerspor oyuncu da ihraç ediyor. Bunlar içinde en ünlüsü, NBA'e transfer olan İbrahim Kutluay. Ancak Ülkerspor'dan Siena'ya giden Yunanlı bir oyuncu da cuma akşamı oynanan maçta performans sergiliyordu. Ülkerspor'un bir başka çarpıcı yanı da, Anadolu Grubu'nun ekonomik krize girdiği 1993 yılında patronu Tuncay Özilhan'dan eski adı Nasaş olan bu takımı satın almaları. Türkiye basketbolünün iki önemli takımının da temelinde, eski bir basketbol oyuncusu olan Özilhan'ın harcı bulunuyor. 
Yurdagül, Ülkerspor'un gruba maliyetinin yılda 6-10 milyon dolar arasında olduğunu belirtiyor. Avrupa'da ise iyi bir basketbol takımının maliyeti 20 milyon doları buluyor. Basketbol maçının gelirleri, futbol gibi yüksek değil, çünkü izleyicisi az. 

Turyağ'dan Ülker'e 
Ülker tarihine geçiyorum. Ülker Gıda Grubu Başkanı Metin Yurdagül ile Ülker'in kurucusu ve patronu Sabri Ülker'in tanışmasına... Yurdagül, Sümerbank Tekstil'de 2 yıl çalıştıktan sonra, İzmir Turyağ'da teknik eleman olarak işe başlamış. 1970'lerin başında Ülker, Turyağ üretiminin yüzde 40'ını satın alan en has müşteri. Ancak kolay bir müşteri değil. Sabri Ülker, Turyağ ile masaya, yağın teknik özelliklerini bilen Yurdagül ile oturuyor, satış müdürü ile değil. Bu ilişki, Yurdagül ile Ülker'i bir araya getiriyor. 
Ülker büyüyen bir grup, 2004 yılında 4 milyar dolara yakın ciro gerçekleştiriyor. Her yıl 8 - 10 yeni ürün çıkararak, yaklaşık 1000 adetlik ürün çeşitliliğini sürdürüyor. Yağ grubu yanında, süt ve sütlü mamuller gibi, gazlı içecekler, kuru gıdalar, ambalaj ve endüstri tipi üretimlerine de ağırlık veriyor. Çocuk mamasından, dondurmaya kadar yelpazesini genişletiyor. 
Yurdagül, "Yeni çıkardığımız ürünlerin 3-4 tanesi tutmuyor, geri çekiyoruz ama piyasada beğenilen ürünlerimiz ile ya pazar ikincisi ya da lideri olabiliyoruz" diyor. 
Buna süt, dondurma, mama, margarin ve gazlı içecek pazarını örnek olarak gösteriyor. 
Büyük grupların gıda sanayiinde yerli markalara yönelişinin nedenlerini soruyorum Yurdagül'e. "Ülker'in yeni çıkardığı ürünlerde kolaylıkla pazar liderliğine oturması, iştah artırıyor" diyor. Ancak bu iş o kadar kolay olmuyor. Her ne kadar büyük grupların arkasında market desteği olsa da, Ülker'in tüketici ile 50 yıla yakın bir mazisi var. 
Yurdagül, Ülker'in yenilikçiliği ve kalitesinde Sabri Ülker'in 1970'lerde kurduğu un fabrikasının rolüne değiniyor. Ankara'daki tesislerinin Türkiye'nin en büyük un değirmenlerine sahip olduğuna değinen Yurdagül, son yıllarda ev dışı gıda tüketiminin arttığını vurguluyor. 

6 ülkede 7 fabrika 
Ülker'in İran ve Kazakistan'daki fabrikalarında ürettiği ürünler pazar lideri. Bunların yanı sıra Özbekistan, Romanya, Ukrayna ve Suudi Arabistan'da da fabrikaları bulunuyor. Bu fabrikaların toplam cirosu 300, ihracatları ise 333 milyon doları buluyor. 
Yurdagül'ün yanıtlamaktan usandığı ve hiç hoşlanmadığı bir soruyu da sormadan bu geziyi noktalayamıyorum. Başbakan Tayyip Erdoğan'ın Ülker bayiliği. Yurdagül, Erdoğan'ın bayiliğinden başbakan olduktan sonra haberi olduğunu söylüyor. Erdoğan, Ülker için 500 bayiden biri ve kurduğu 3 şirketin küçük hissedarı. Yurdagül ile Erdoğan, Başbakanlık gezilerinden birinde tanışmış ve yalnızca bu gezide bir araya gelmiş. Erdoğan'ın hisselerini devrettiği Ahmet Günaydın'ın da Rizeli olmasından başka derin bilgilere sahip değil. 
İtalya'da Siena takımının organizasyon yapısından etkilendiğimi söylemeliyim. 50 bin nüfuslu kentin geliri, Siena'nın da sahibi olan Montepaschi finans grubundan sağlanıyor. Yılda 400 milyon euronun üzerinde kente katkı sağlayan banka belediye, halk ve özel sektör ortaklığı ile kurulmuş. 
Sporun markalaşmaya katkısı tartışılmayacak bir olgu. Bir kentin finansman modeli oluşturulurken, yerel kalkınmayla birlikte markaların da yaratılması önemli değil mi 



</TEXT>
</DOC>
