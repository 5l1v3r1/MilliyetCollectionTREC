<DOC>
<DOCNO> 309276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur07.html </URL>
<DATE> 2005/01/25/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Beko'daki yangın söndürüldü 
</HEADLINE>
<TEXT>

     Beylikdüzü'ndeki Beko Elektronik A.Ş'nin deposunda çıkan yangın, itfaiye ekiplerinin yaklaşık 7 saat süren çalışmalarının ardından söndürüldü. 
     Fabrikanın mamul ve malzeme stokunun bulunduğu depoda saat 21.45 sıralarında çıkan yangını söndürme çalışmalarına Beylikdüzü, Yakuplu, Kıraç ve Avcılar belediye itfaiye ekipleri katıldı. Yangın, sabah saat 05.00 sıralarında söndürülebildi. 
     Yangında can kaybı olmazken, büyük çapta maddi hasar meydana geldi. 
     Bu arada, yangının ardından bir açıklama yapan Beko Elektronik A.Ş. yetkilileri, yangının Beko Elektronik'in Beylikdüzü'ndeki fabrikasına 3 kilometre uzaktaki fabrika dışı sevkıyat deposunda çıktığını belirttiler. 
     Yangının fabrika dışında olması nedeniyle üretimin aksamadığını ifade eden yetkililer, fabrikanın üç vardiya olarak üretime devam ettiğini kaydettiler. Yetkililer, elektrik kontağından çıktığını tahmin ettikleri yangının yol açtığı maddi zararın, yapılacak çalışmaların ardından belirleneceğini bildirdiler. 
     Öte yandan, itfaiye ekiplerinin yangın soğutma çalışmaları devam ediyor. 
     
     YANGIN ÜRETİMİ ENGELLEMEDİ 

     Beylikdüzü'nde bulunan Beko Elektronik A.Ş'nin deposunda çıkan yangının üretimi etkilemediği, fabrikada 3 vardiya olarak üretime devam edildiği bildirildi. 
     Beko Elektronik'ten Borsa'ya gönderilen açıklamada, şirketin Beylikdüzü'ndeki fabrikasına 3 kilometre uzaklıkta bulunan fabrika dışı sevkıyat deposunda dün saat 21.45 civarında ilk tahminlere göre elektrik kontağından çıktığı düşünülen yangının, önce şirket itfaiye ekibinin müdahalesi, ardından da bölge itfaiyelerin desteğiyle kontrol altına alındığı hatırlatıldı. 
     Açıklamada, mamul ve malzeme stokunun yer aldığı depoda çıkan yangının, fabrika dışında olması nedeniyle Beko Elektronik A.Ş'nin fabrikasındaki üretimi etkilemediği, fabrikada 3 vardiya olarak üretime devam edildiği bildirildi. 
     Beko Elektronik'in bölgedeki 7 deposundan birinde meydana gelen yangında ölü ya da yaralı olmadığı belirtilen açıklamada, yangının neden olduğu maddi zararın, tespit çalışmalarının ardından açıklanacağı duyuruldu. 

     
</TEXT>
</DOC>
