<DOC>
<DOCNO> 330055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun15.html </URL>
<DATE> 2005/04/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
2 milyon Katolik, Papa için Roma'ya gidecek... 
</HEADLINE>
<TEXT>

     İtalya'nın başkenti Roma, Papa İkinci Jean Paul'ün cenaze törenine katılacak Katoliklerin akınına uğrayacak. 
     Yetkililer, bu sabah toplanacak Kardinaller Kurulu'nun alacağı kararla tarihi belirlenecek cenaze törenine, İtalya ve dünyanın çeşitli ülkelerinden gelecek yaklaşık 2 milyon kişinin katılmasını bekliyorlar. 1,1 milyar Katolikin dini lideri Papa'nın cenaze töreni için çarşamba ve cuma arasında bir gün belirlenmesi beklenirken, İtalyan demiryolu yetkilileri, Roma'ya gelenlerin sayısının dünden bu yana yüzde 30 arttığını ve bugünden itibaren büyük bir ziyaretçi dalgası beklediklerini söylediler. 
     Roma'ya akın edeceklerin ağırlanması için Olimpiyat Stadı gibi spor tesislerine ''çadır kentler'' kurulmasına başlandı. Kentin önemli noktalarına da cenaze törenini göstermek üzere dev televizyon ekranları yerleştirilecek. 
     
     CENAZE TÖRENİNİN AYRINTILARINI AÇIKLANDI 

     Vatikan, Papa İkinci Jean Paul'ün cenaze törenine ilişkin ayrıntıları resmen açıkladı. 
     Vatikan Basın Sözcüsü Joaquin Navarro-Valls, düzenlediği basın toplantısında, Papa'nın Cuma günü Aziz Petrus Bazilikası'nın bodrum katında Papaların gömütlerine ayrılan mezarlığa defnedileceğini söyledi. 
     Aziz Petrus Bazilikası'nda düzenlenecek cenaze töreni Cuma günü TSİ 11.00'da başlayacak. Cenaze ayinine Kardinaller Kurulu Başkanı Alman Kardinal Joseph Ratzinger başkanlık edecek. Ayinde kardinaller ve Doğu Katolik Kiliseleri'nin patrikleri de hazır bulunacak. 
     Cenaze töreninin canlı yayın işlemlerinin, Vatikan Televizyon Merkezi tarafından yürütüleceği belirtildi. 
     Navarro Valls, bugün TSİ 17.00'da Papa'nın naaşının Papalık Sarayı'ndaki Clementina sarayından alınarak, Aziz Petrus Bazilikası'na götürüleceğini söyledi. TSİ 21.00'dan itibaren ise naaşın halkın ziyaretine açılacağı kaydedildi. 
     Aziz Petrus Bazilikasının, naaşın ziyareti için, TSİ 03.00-06.00 arası hariç sürekli açık tutulacağı da bildirildi. 
     Navarro-Valls, bugünkü Kardinaller Kurulu Toplantısı'nın Roma'da bulunan 65 kardinalin katılımıyla yapıldığını, diğer kardinallerin de Roma'ya ulaşmalarının beklendiğini söyledi. 
     Papa'nın cenaze törenine yaklaşık 200 devlet ve hükümet başkanının katılması bekleniyor. 
     
     TÖRENE KATILACAKLAR 

     Aralarında ABD Başkanı George W. Bush'un da bulunduğu cenaze törenine katılacak dünya liderlerinin isimleri yavaş yavaş belli oluyor. 
     Şu ana kadar katılacağı açıklanan liderler arasında, Avusturya Cumhurbaşkanı Heinz Fischer, Belçika Kralı İkinci Albert ve Kraliçe Paola, İspanya Başbakanı Jose Luis Rodriguez Zapatero, Lüksemburg Başbakanı Jean Claude Juncker, Grandük Henri ve Grandüşes Maria Teresa, Portekiz Cumhurbaşkanı Jorge Sampaio, Dışişleri Bakanı Diogo Freitas do Amaral, AB Komisyonu Başkanı Jose Manuel Durao Barroso, Suriye Devlet Başkanı Beşşar Esad, Kanada Başbakanı Paul Martin, Arjantin Devlet Başkan Yardımcısı Daniel Scioli, Dışişleri Bakanı Rafael Bielsa, Bolivya Dışişleri Bakanı Juan Ignacio Siles, Brezilya Devlet Başkanı Luiz Inacio Lula da Silva, Kolombiya Devlet Başkan Yardımcısı Francisco Santos, Kostarika Devlet Başkanı Abel Pacheco ile Dışişleri Bakanı Roberto Tovar, Guatemala Devlet Başkan Yardımcısı Eduardo Stein ile Dışişleri Bakanı Jorge Briz, Meksika Devlet Başkanı Vicente Fox, Venezüella Dışişleri Bakanı Ali Rodriguez, Endonezya Sosyal İşler Bakanı Alvi Şihab ile Din İşleri Bakanı Meftuh Basyuni ve Balıkçılık ve Deniz İşleri Bakanı Freddy Numberi, Rus Ortodoks kilisesi yetkilileri bulunuyor. 
     
     MAĞARAYA DEFİN 

     Öte yandan Corriera della Sera gazetesi, Papa İkinci Jean Paul'ün Roma Saint Pierre Kilisesi'nin altındaki ''Vatikan Mağarası''na defnedileceğini yazdı. 
     Gazete, güvenilir kaynaklara dayanarak verdiği haberinde, Papa'nın bu yeraltı mezarlığına defnedilmesi kararının henüz resmen açıklanmadığını bildirdi. 
     
     PRENS CHARLES TARİHİ DEĞİŞTİRMEYECEK 

     Bu arada, cuma günü Camilla Parken Bowles ile evlenecek Prens Charles'ın, Papa'nın cenaze töreniyle çakışsa dahi nikah törenini ertelemeyi düşünmediği kaydedildi. 
     Prens Charles'ın ofisinden yapılan açıklamada, Papa'nın cenaze töreni cuma günü yapılsa dahi nikah tarihinin değiştirilmeyeceği belirtildi. 
     
</TEXT>
</DOC>
