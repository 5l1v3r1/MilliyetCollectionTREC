<DOC>
<DOCNO> 311035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy20.html </URL>
<DATE> 2005/01/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AKP'li Kapusuz Tercihimiz güçsüz bir muhalefet değil 
</HEADLINE>
<TEXT>

     AK Parti Grup Başkanvekili Salih Kapusuz, güçlü bir iktidar karşısında güçlü bir muhalefeti önemsediklerini belirterek, ''Bizim tercihimiz bölünmüş, zaafa uğramış, güçsüz bir muhalefet değil. Anamuhalefet partisinin güçlü olmasını her zaman önemsiyoruz'' dedi. 
     TBMM'de gazetecilerle sohbet eden Kapusuz, CHP Kurultayı ile ilgili sorulara karşı ''yorum yapmak istemediğini'' ifade ederek, ''Kurultay'ı izleyenler değerlendirecektir'' görüşünü belirtti. ''Kurultay'da Başbakan Sarıgül şeklinde slogan atıldı. Sarıgül kaybedince rahatladınız mı '' sorusuna karşılık Kapusuz, ''Bizim böyle bir rahatsızlığımız yoktu. Önce parti içinde o ipi göğüslemek gerekiyor. Ondan sonrası halkın bileceği iş...İstemekle olmuyor'' dedi. 
     Bir başka siyasi partinin iç meselesi olan konulara girmek istemediğini kaydeden Kapusuz, ''Kurultay'daki komplo iddialarını nasıl değerlendirdiği'' sorusuna, ''İddialarla ilgili bir şey yapılması gerekiyorsa gerekli yerlerin devreye girmesi ve bunları değerlendirmesi görevidir'' karşılığını verdi. 
     ''Başbakan Recep Tayyip Erdoğan'ın Sarıgül dosyasını elinde tuttuğu'' iddialarının hatırlatılması üzerine Kapusuz, Başbakan Erdoğan'ın Sarıgül ile görüşmesine açıklık getirdiğini belirterek, bu iddialarla ilgili bilgisi olmadığını söyledi. Kapusuz, ''Şayet böyle bir şey varsa, iddia edildiği gibi ilgili devlet kurumları şimdiye kadar gerekeni yapardı. CHP delegesinin verdiği karar orta yerde duruyor'' dedi. 
     Kapusuz, ''CHP'nin başında Baykal'ı mı Sargül'ün mü olmasını tercih edersiniz '' sorusuna, bunun kendi tercihlerine değil, CHP delegesinin kararına bağlı olduğunu belirterek, CHP delegesinin de Kurultay'daki tercihiyle kararını verdiğini söyledi. Kapusuz, ''Rakibimizi tayin etme hakkına da başka bir partiyi yönetme hakkına da sahip değiliz. Başka bir partinin iç meselelerini koordine etme gibi ne düşüncemiz ne eylemimiz var ne de böyle bir şey sozkonusu...'' dedi. 
     Kendilerinin iktidar olduğuna işaret eden Kapusuz, iktidar partisi olarak CHP'de ''şu ya da bu olsun'' gibi bir yaklaşım içinde olmalarının ahlaki de olmayacağını vurguladı. Kapusuz, demokrasiden yana parti olarak başka bir partinin iç meselelerinin kendi delegelerinin kararından geçtiğine inandıklarını belirterek, konuyla ilgili hiçbir eylem ve düşüncelerinin olmadığını söyledi. 
     
     ''MİLLETİN SANDIKTA YAPTIĞI DARBE...'' 
     Güçlü bir iktidar olduklarını, güçlü bir iktidar karşısında her zaman güçlü bir muhalefeti tercih ettiklerini anlatan Kapusuz, şöyle konuştu. 
     ''Millet, 3 Kasım seçimlerinde 2 partili bir parlamentoya karar verdi. Bunun kıymetini hem iktidar hem de muhalefet olarak bilmemiz lazım. Geçmişte müdahalelerle, darbelerle 2 partili bir meclis olması istenmiş olmasına rağmen gerçekleştirilememiş olan bir husus millet tarafından gerçekleştirildi. Milletin sandıkta yaptığı darbeyle 2 partili bir meclis oluştu. Bunu, Türkiye'nin sorunlarını çözmek, değişim ve dönüşüm açısından fırsat olarak görmeliyiz. Bizim tercihimiz bölünmüş, zaafa uğramış, güçsüz bir muhalefet değil. Güçlü bir muhalefet bizim her zaman dinamizmimizi sağlar, çaba ve gayretimizi artırır. Bizim bu konudaki tercihimiz budur. Bunu da önemsiyoruz. Bunun böyle devam etmesi ülkenin geleceği açısından çok önemli. Anamuhalefet partisinin güçlü olmasını her zaman önemsiyoruz.'' Kapusuz, ''CHP'nin AK Parti karşısında muhalefet yapamadığı'' görüşünün doğru bulmadığını, güçlü bir grup karşısında yapılabilecek çok fazla bir şey olmadığını belirterek, CHP'nin 1 Mart Tezkeresi'ne ret oyu vermesinin doğal olduğunu söyledi. 
     
</TEXT>
</DOC>
