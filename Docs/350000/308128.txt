<DOC>
<DOCNO> 308128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/ekonomi/aeko.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Uzan'ın lüks yatına Formula 1'in sahibi talip 
</HEADLINE>
<TEXT>


Hakan Uzan'ın Airwaves adlı yatına dünyanın önde gelen zenginleri talip. TMSF'nin ihaleyle satamadığı lüks yata pazarlık usulü ile Rotschild ailesi 17 milyon dolar, Formula 1'in patronu Eccelestone 21.5 milyon dolar teklif verdi 

Nedim Şener 

Hakan Uzan'ın İmar Bankası borçları nedeniyle el konulan Airwaves adlı lüks yata dünyanın önde gelen zenginleri talip. Tasarruf Mevduatı Sigorta Fonu'nun TMSF ihale ile 25 milyon dolara satamadığı yat için pazarlık usulü görüşmeler yapılıyor. Yata Formula 1'in patronu Bernie Eccelestone'un 21.5 milyon teklif verdiği öğrenildi. Yat için dünyanın en zenginlerinden Rotschildlerin de 17 milyon dolar teklif götürdüğü belirtildi. 

Fiyat artırdı 
TMSF, elindeki deniz araçlarını şubatın sonuna kadar ihaleye çıkaracak. Satışı yapılacak deniz araçları arasında jet ski, deniz motorları ve yatlar bulunuyor. Ancak listede en fazla dikkat çeken araç, Hakan Uzan'ın daha önce 25 milyon dolara ihaleye çıkarılan ancak satılamayan Airwaves adlı yatı... 
Edinilen bilgiye göre Hakan Uzan'ın yatı için iki ünlü zengin devrede. F1'in patronu Eccelestone'un yat için 21 milyon dolar yazılı teklif verdiği daha sonra brokerlar aracılığıyla teklifini 500 bin dolar artırarak 21.5 milyon dolara çıkarıldığı öğrenildi. . 
Yat için TMSF'nin kapısını çalan bir diğer talip ise bankerlik yapan Rotschild ailesi. Aile fertlerinden birinin Hakan Uzan'ın Airwaves adlı yatına 17 milyon dolar teklif verdiği belirtildi. 
Hatırlanacağı üzere TMSF'nin 10 Aralık 2004'te düzenlediği ihalede Cem Uzan'ın sahibi olduğu Frequency adlı yat da 32 trilyon liraya Rotschild ailesinin İngiltere'de yaşayan bir ferdine satılmıştı. 

Princess de satış listesinde Tasarruf Mevduatı Sigorta Fonu TMSF , Airwaves adlı lüks yat dışında elindeki tüm deniz araçlarını da aynı gün ihaleye çıkaracak. TMSF' nin satacağı araçlar arasında Uzanlar'ın Yunanistan'ın Rodos adasında ele geçirilen Princess adlı yatı da bulunuyor. Yat için belirlenen tahmini fiyatın ise 2 milyon 200 bin euro olduğu belirtildi. 
TMSF'nin takibinden kaçırmak için ismi Sude olarak değiştirilen ancak uzun araştırmalar sonucunda Marmaris'te ele geçirilen Su adlı motor için de 1 milyon 100 bin dolar fiyat belirlendi. 

800 bin euro 
İçinin boşaltıldığı gerekçesiyle el konulan Etibank'ın sahibi Dinç Bilgin'in damadı olan Clifford Holmes Polley'e ait Xpres adlı motor da TMSF tarafından satışa çıkarılacak. 
El konulmadan önce Etibank'ın yönetim kurulu üyesi olan Polley'in Göcek'de el konulan Amerikan bayraklı 18 metrelik lüks yatı için 800 bin euro tahmini bedel tespit edildi. 
Satılacaklar arasında biri altı diğeri yedi metre olan Boston Whales marka iki motor da bulunuyor. TMSF, altı metrelik motor için 60 bin, yedi metrelik yat için de 70 bin dolar değer biçtiği belirtildi. 

Yedi jet ski var 
Fon, ihaleye çıkartacağı jet ski'leri de 15 bin dolardan satmayı hedefliyor. TMSF'nin yedi adet jet ski satışından 100 bin dolara yakın gelir beklediği öğrenildi. 

Be Mine, Fas açıklarında Daha önce Frequency ve Airwaves isimli yatların satışını önlemek için yatları Ürdünlü bir kişiye muvazaalı danışıklı olarak geçmişe dönük borçladıran Uzanların Be Mine isimli yatı da kaçırmak için farklı bir yol denedikleri ortaya çıktı. 
Uzanların, üzerinde 2.1 milyar dolarlık alacağı nedeniyle Motorola'nın tedbir kararı bulunan Be Mine adlı lüks yatı el konulmaması için Fas karasuları dışına demirledikleri belirlendi . 
Yatı Türkiye'ye getirmek isteyen TMSF'nin bunun için Motorola ile anlaşması gerekiyor. Bu konunun Motorola'nın Telsim'den olan alacağı ile ilgili görüşmeler sırasında ele alınacağını bildirildi. 


</TEXT>
</DOC>
