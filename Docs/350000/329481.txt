<DOC>
<DOCNO> 329481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas14.html </URL>
<DATE> 2005/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İnsan ömrünü 30 yıl uzatacak hap yolda 
</HEADLINE>
<TEXT>

     LONDRA DHA 

      İSKOÇYALI bilim adamlarının, insan ömrünü ortalama 30 yıl uzatabilecek bir ilaç geliştirmeyi planladığı bildirildi. 
     Aberdeen Üniversitesi Profesörü John Speakman, metabolizmayı hızlandıran 'tiroksin' hormonunun, doğru dozda alınması halinde hayatı uzatan bir etkiye sahip olduğunu söyledi. Fareler üzerinde yapılan deneyleri kaynak göstererek konuşan Speakman, normalde 70 yaşında ölecek bir kişinin bu ilaç sayesinde 100 yaşına kadar yaşayabileceğini belirtti. Çok fazla tiroksinin ölümcül sağlık sorunlarına yol açabileceğini belirten uzmanlar, şu an için en önemli noktanın, doğru tiroksin dozajının tespit edilmesi olduğunu ifade etti. 
     
     METABOLİZMASI HIZLI FARELER YÜZDE 25 UZUN YAŞADI 
     Üniversite tarafından yapılan deneylerde, tiroksinle metabolizması en hızlı düzeye çıkarılan farelerin, en yavaş metabolizmaya sahip farelere oranla yüzde 25 daha uzun yaşadığı ortaya çıktı. Speakman, bunun insanlar için fazladan yaşanacak 30 yıllık bir süreye eşit olduğunu söyledi. 
     Halihazırda tiroksin tedavisi, doğal yollardan bu hormonu üretemeyen hastalara uygulanıyor. Vücuda giren tiroksin sayesinde de bu hastaların metabolizması hızlanıyor. Çok fazla tiroksin salgılayanlarda ise ilaç tedavisiyle bu hormonun seviyesi düşürülüyor. 
     
     DOĞRU DOZAJ ASLA BULUNAMAYABİLİR 
     Metabolizmanın hızlı çalışması, hücre ve bağışıklık sistemine saldıran 'serbest radikaller' adlı moleküllerin üretimini azaltacak süreci tetikliyor ve böylece hücre biyolojisi üzerinde olumlu etki yaratıyor. 
     Profesör Speakman'ın, fareler üzerinde yapacağı yeni deneylerde doğru tiroksin dozajını bulmaya çalışacağı belirtilirken, insan sağlığına zarar vermeyecek bir dozajın asla bulunamayabileceği de iddia ediliyor. 
     
</TEXT>
</DOC>
