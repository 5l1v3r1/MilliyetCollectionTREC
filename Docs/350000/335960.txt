<DOC>
<DOCNO> 335960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo26.html </URL>
<DATE> 2005/04/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaraylı Ergün Ant içtik, kalan bütün maçlarımızı kazanacağız 
</HEADLINE>
<TEXT>

     Galatasaraylı futbolcu Ergün Penbe, kulüp başkanı Özhan Canaydın'ın dünkü sözlerini tekrarlayarak, ''Kalan 6 maçımızı kazanmak için ant içtik'' dedi. 
     İDTM Fuar Merkezi'ndeki Spor Malzemeleri Fuarı'nı ziyaret eden Ergün, burada medya mensuplarının lig ve Türkiye Kupası'nda Fenerbahçe ile oynanacak final maçı ile ilgili sorularını yanıtladı. 
     Öncelikle oynayacakları 6 maçı kazanmaları gerektiğini kaydeden Ergün, ''Bunun için bütün ekip ant içtik. O yüzden rakibimizin hata yapmasını bekleyip şampiyon olmak istiyoruz. Bütün çalışmalarımız bu yönde. Şu an içeride oynayacağımız Diyarbakırspor maçı var. Öncelikle bunu kazanmamız lazım'' diye konuştu. 
     Ergün Penbe, hafta arası Trabzonspor ile oynadıkları kupa maçının 120 dakika sürdüğünü hatırlatarak, bunun yorgunluğunu yaşadıklarını ve iyice dinlenmeye çalıştıklarını söyledi. 
     
     ''FİNAL MAÇININ DOSTÇA GEÇECEĞİNE İNANIYORUM'' 
     Fenerbahçe ile ligde oynayacakları karşılaşmadan önce Türkiye Kupası'nda final maçı oynayacaklarını belirten tecrübeli futbolcu, bu karşılaşma lig maçının da bir anlamda provası olacağını dile getirdi. 
     Ergün, final maçının Olimpiyat Stadı'nda olmasının çok güzel olduğunu dile getirerek, şunları söyledi 
     ''Çünkü seyirci kapasitesi oldukça fazla. Herhalde yarı yarıya olacak. Atmosferi güzel bir maç olacak. Dostça geçer inşallah. Tribünde ve dışarıda taşkınlıklar olmaz umudundayım. İnşallah oraya gelecek olan iki takım taraftarları da centilmence bir müsabaka izler. Biz de onlara seyir zevki veririz. Ama tabii ki bizim amacımız kupayı kazanmak ve Fenerbahçe'ye vermemek.'' Bir sezon maçlarını Atatürk Olimpiyat Stadı'nda oynadıklarını kaydeden Ergün, bunun kendileri için avantaj olabileceğini, ancak nerede oynarlarsa oynasınlar bu maça kazanmak için çıkacaklarını vurguladı. 
     
     ''HAGİ GURURLANDIRDI'' 
     Ergün, Trabzonspor maçının ardından teknik direktör Hagi'nin kendisini övmesinden dolayı gurur duyduğunu söyledi. 
     Hagi'nin dünya futboluna malolmuş bir insan olduğunu dile getiren Ergün Penbe, ''Ondan böyle bir şey duymak benim için gurur verici bir olay. Bundan sonra benim yapmam gereken ise kendisine layık olmak. İnşallah kalan maçlarda daha iyi bir performans sergilerim ve şampiyon oluruz. Bu sözleri de böylece pekiştiririz diye düşünüyorum'' diyerek sözlerini tamamladı. 
     
</TEXT>
</DOC>
