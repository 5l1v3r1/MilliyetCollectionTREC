<DOC>
<DOCNO> 320007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy22.html </URL>
<DATE> 2005/03/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Arınç, TBMM'nin açılışının 85. yılı dolayısıyla yapılacakları açıkladı 
</HEADLINE>
<TEXT>

     TBMM Başkanı Bülent Arınç, TBMM'nin açılışının 85. yılı dolayısıyla Meclis'e kalıcı eserler yapacaklarını belirterek, bunlardan en önemlisinin ''Milli Egemenliği Meşalesi'' olacağını söyledi. 
     Arınç, TBMM Tören Salonu'nda düzenlediği basın toplantısında, ''2005 Yılı Milli Egemenlik Kutlama Programı'' hakkında bilgi verdi. Çeşitli alanlarda 64 etkinlik düzenleneceğini belirten Arınç, bu yıl konferanstan spora, halk konserinden sanat faaliyetine, uçurtma şenliğinden hatıra ormanına kadar bir çok faaliyet gerçekleşeceğini bildirdi. 
     Milli irade ve demokrasi kavramını toplumun her bireyine yaymak için İçişleri Bakanlığı ile birlikte yoğun bir çalışma başlattıklarını kaydeden Arınç, bu çalışmalar kapsamında yaklaşık bin muhtara, kaymakamlar aracılığıyla eğitim vereceklerini söyledi. Arınç, milli irade, halk egemenliği, demokrasi ve özgürlük gibi konularda muhtarlara eğitim verileceğini, onlardan da kendi bölgelerindeki vatandaşlara anlatması isteneceğini, bu eğitim çalışması için özel olarak kitap ve broşür hazırladıklarını belirtti. 
     Valilikler aracılığı ile özellikle Nisan ayında her ilde konferans, seminer, toplantı, konser ve sanatsal faaliyetler düzenleneceğini ifade eden Arınç, Milli Eğitim Bakanlığı ile tüm öğrencilere yönelik faaliyetler yaptıklarını, geçen yıl başlatılan Öğrenci Meclisi Projesi'ni 13 milyon öğrenci düzeyinde hayata geçirdiklerini vurguladı. Arınç, ''Öğrencilerimiz okullarında seçimler gerçekleştirdiler, oy kullandılar ve kendi başkanlarını seçtiler. Bir anlamda gelecek için hazırlık yaptılar. Bu yıl ayrıca 13 milyon öğrencimize milli egemenlik konulu özel bir ders verilerek Meclisimiz, demokrasi, seçme seçilme hakkı anlatılacak'' dedi. 
     
     ''MİLLİ EGEMENLİĞİ SEMBOLİZE EDEN MEŞALE...'' 
     Arınç, bu yıl ilk kez ''Milli Egemenlik Onur Ödülü'' ve ''TBMM Üstün Hizmet Ödülü'' verileceğini söyledi. 
     ''85. Yıl dolayısıyla Meclisimize kalıcı birkaç eser de yapacağız'' diyen Arınç, bunlardan en önemlisinin ''Milli Egemenlik Meşalesi'' olduğunu bildirdi. Meşalenin, milli egemenliği sembolize edeceğini belirten Arınç, Meclisin en yüksek noktasına dikilecek meşalenin yapısal anlamını şöyle anlattı 
     ''Meşale, bereketli topraklarımızı sembolize eden mermerden yapılmış başak zemin üzerine konulacak. Mermerin hemen üzerinde konulan platformda Yüce Önder Atatürk'e ait olan ve bizim temel felsefemizi oluşturan 'Egemenlik kayıtsız şartsız milletindir' sözü ve ilk Meclisimizin kurucusu 437 milletvekilimizin ismi olacak. 
     Ateşi taşıyacak olan silindir boruda, barışı sembolize eden zeytin dalı, ateşin yandığı çanağa kadar sarmaşık halinde çıkacak. Zeytin dalının her yaprağında milli kahramanlarımızı sembolize eden isimler yer alacak. 
     Ateşin yükseldiği çanakta ise şimdiye kadar kurulmuş 16 Türk devletini sembolize eden ay yıldız olacak. Meşale, Ankara'nın her yanından görülebilecek.'' 
     
     TBMM BAŞKANLARI PARKI... 
     Meclis'e kazandırılacak kalıcı eserlerden birinin de TBMM Başkanları Parkı olacağını anlatan Arınç, kampus içinde olacak bu parkta, bugüne kadar görev yapan 22 TBMM Başkanı adına sedir ağaçları dikileceğini, Cumhuriyetin kurucusu ve ilk Meclis Başkanı Mustafa Kemal Atatürk'ün diğer başkanlardan farklı olarak mavi ladin ağacıyla temsil edileceğine işaret etti. 
     Parkın hemen girişine çiçeklerden oluşan ay yıldız motifi olacağını ve motifin ortasına geleneksel Türk devletlerinin sembolü olan çınar ağacı dikileceğini kaydeden Arınç, ''Çevreci yanımızı göstermek üzere Meclis bahçemize Türkiye'nin çiçekleri parkı açacağız. Burada Türkiye'nin dört bir yanında yetişen değerli çiçekler sergilenecek. Yine birkaç yerde hatıra ormanı oluşturarak 85. yılımızda çevre dostlarıyla buluşacağız'' diye konuştu. 
     ''Türkiye Koridoru'' adlı bir diğer projeyle, 81 ili sembolize eden materyallerin sergilendiği bir koridor oluşturacaklarını belirten Arınç, bu koridorun TBMM Şeref Holü'nde açılacağını ve yıl boyunca sergileneceğini söyledi. Arınç, ''İllerimiz arasında en güzel maketi ve materyali üretmek konusunda tatlı bir rekabet yaşanması bizi mutlu etmiştir'' dedi. 
     Türkiye İzci Federasyonu'nun, Türkiye'nin dört bir yanından izcilerle Milli Egemenlik Parkı'nda kamp kurarak ateş yakacağını ve faaliyetler düzenleyeceğini anlatan Arınç, TBMM Kreşi'ndeki çocukların da parkın ortasına 85. Yıl seramik çalışması yapacağını kaydetti. 
     Kültür ve Turizm Bakanlığı ile ortaklaşa Milli Egemenlik konulu resim yarışması açıldığını hatırlatan Arınç, yarışmaya Türkiye'nin en değerli ressamlarının davet edildiğini, eserlerin daha sonra TBMM'de sergileneceğini ve katalog olarak basılacağını söyledi. 
     Bu yılki etkinlikler arasında spora da özel yer ayırdıklarını, milletvekillerinin katıldığı ''TBMM Spor Oyunları'' ve tüm kurumların katıldığı futbol turnuvası düzenleyeceklerini belirten Arınç, DSİ'nin Artvin'de açılacak ve bölgenin önemli eserlerinden biri olacak yeni baraja, ''TBMM 85. Yıl Barajı'' ismini vereceğini söyledi. 
     Türkiye'nin önemli gıda üreticilerinin 85. Yıl anısına çocuklara yönelik özel ürünler üreterek TBMM'ye ücretsiz hediye edeceklerini belirten Arınç, kendilerinin de bu ürünleri çocuklara dağıtacaklarını bildirdi. 
     Arınç, Sağlık Bakanlığı ile ortaklaşa ''sağlıklı yaşam kampanyası'' başlatacaklarını, buna kendisi başta olmak üzere milletvekillerinin öncülük edeceğini ve ardından da tüm Türkiye'ye yayılmasını sağlayacaklarını ifade etti. 
     
     ÖZEL LOGO TASARLANDI 
     ''85. Yıl için özel bir logo tasarladık'' diyen Arınç, bu yıl için fragmanda kullanılan müziğin Sanatçı Fahir Atakoğlu tarafından özel olarak bestelendiğini, bunu tüm ulusal ve yerel televizyonlara gönderileceğini, ayrıca radyolar için de özel fragmanlar hazırladıklarını söyledi. Arınç, ''Bu logolarımızın 23 Nisan'da tüm gazetelerimizde aynı anda yayınlanmasını isteyeceğiz'' dedi. 
     Faaliyetleri duyurmak için doğuştan özürlü ve yatağa bağımlı olarak yaşayan Hilal Lüle tarafından özel web sitesi tasarladıklarını kaydeden Arınç, 2005'in yayın konusunda ''atak yıl'' olacağını, İngilizce ve Türkçe olarak basılan 25 ayrı kitabı 3 ay içinde yayımlayacaklarını, ayrıca belgesel, müzik, broşür, çocuklara yönelik materyallerin de yıl içinde yayınlanacağını söyledi. 
     Posta İşletmeleri'nin, bu yıl özel anma pulu çıkartacağını ve ilk gün damgalı zarf basacağını bildiren Arınç, Parlamento Muhabirleri ve Foto Muhabirleri dernekleriyle ortaklaşa TBMM'nin 85. Yılını konu alan fotoğraf sergisi açacaklarını kaydetti. 
     Gençlik ve Spor Genel Müdürlüğü'nün Milli Egemenlik Haftası'nda futbol takımların ellerinde milli egemenlik konulu pankartlarla çıkması için kendilerine destek vereceğini, yıl içinde 9 ilde geniş katılımlı halk konserleri düzenleneceğini belirten Arınç, özel olarak tasarlanmış gezici tırın çeşitli illeri dolaşarak belgeseller göstereceğini ve fotoğraf sergileri açacağını bildirdi. 
     Konuşmasının sonunda ''Milli Egemenlik'' kavramının ne kadar önemli ve anlamlı olduğunu belirten Arınç, şunları söyledi 
     ''Bu yıl bu kavramı her kesime yaymak istediğimiz gibi, toplumumuzda yeni bir ulusal bilinç ve kaynaşma da yaşatmak istiyoruz. Türkiye'nin enerjisinin, zihinsel zenginliğinin büyük bir kısmı kendi iç çekişmelerimize, sorunlarımıza gidiyor. Bunu engellememiz lazım. Gerilimlerden kurtulmak, tek bir amaç, tek bir hedef, tek bir hayal etrafında birleşen bir Türkiye meydana getirmek zorundayız. Bu yıl, bunu gerçekleştirmeyi diliyoruz.'' 
     
     ''PARLAMENTER DİPLOMASİ ATAĞIMIZ SÜRECEK'' 
     Arınç, yıl boyunca gerçekleştirilecek projelerin maliyetinin sorulması üzerine, 1993 yılında Başkanlık Divanı tarafından, 0 ve 5 ile biten yıllarda mili egemenlik ve çocuk bayramı kutlamalarının daha kapsamlı ve görkemli yapılması yönünde karar alındığını hatırlatarak, bu yılın bütçesi hazırlanırken 1 milyon YTL ayrıldığını, ancak yapılacak projelerin maliyetinin bunun üzerinde olacağını söyledi. Arınç, TBMM'nin etkinliklerine destek olacak kişi, kurum ve kuruluşların ücret almayacağını hatırlatarak, bu nedenle ayrılan bütçenin tümünü kullanmayacaklarını belirtti. 
     Bülent Arınç, yurtdışı temsilciliklerdeki kutlamalarla ilgili olarak Dışişleri Bakanlığı ile işbirliği içinde olduklarını, özellikle Türkçe ve İngilizce olarak basılan 25 kitabın dış temsilciliklere gönderileceğini bildirdi. 
     Parlamenter diplomasi kapsamında bir dizi etkinlik ve temasta bulunduklarını, bunu sürdüreceklerini işaret eden Arınç, bunun sadece AB ülkeleri ile sınırlı kalmayacağını vurguladı. 
     Arınç, ''Son günlerde hem CHP hem de AK Parti'den bazı milletvekilleri istifa etti, başka partilere geçti. Bunu önlemek için Anayasa değişikliği yapılmasına ne dersiniz '' sorusuna, ''siyasi içerikli sorulara yanıt vermek istemiyorum'' dedi. 
     
</TEXT>
</DOC>
