<DOC>
<DOCNO> 336603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun10.html </URL>
<DATE> 2005/04/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Anketler, Blair yine 'favori' diyor... 
</HEADLINE>
<TEXT>

     İngiltere'de 5 Mayıs'ta yapılacak genel seçime 9 gün kala kamuoyu yoklamaları, Başbakan Tony Blair'in liderliğindeki İşçi Partisi'ni yine favori gösteriyor. Aralarında ciddi farklılıklar görülen kamuoyu yoklamalarında İşçi Partisi'nin, en yakın takipçisi olan ana muhalefet Muhafazakar Parti'nin 4 ila 9 puan önünde olduğu dikkat çekiyor. 
     Times gazetesinin ITV televizyonu ile ortaklaşa yaptığı kamuoyu yoklaması, İşçi Partisi'nin yüzde 41, Muhafazakar Parti'nin yüzde 32, İngiliz siyasetinin denge unsuru Liberal Demokrat Parti'nin de yüzde 20'lik oy oranına sahip olduğuna işaret ediyor. 
     Daily Telegraph gazetesinin YouGov araştırma kurumuna yaptırdığı araştırmanın sonucuna göre ise İşçi Partisi yüzde 37, Muhafazakar Parti yüzde 33, Liberal Demokrat Parti ise yüzde 24 oy oranına sahip. İngiltere'de seçime 9 gün kala çekişme ve tartışmalar da arttı. 
     Mail on Sunday gazetesinin dün Başbakan Blair'in Kraliyet Başsavcısının açıkça ''Irak savaşı yasal değildir'' uyarısına rağmen savaşa girdiğini ve halka da yalan söylediğini yazmasının ardından, Muhafazakar Parti lideri Michael Howard da Blair'i bu konuda eleştirmeye başladı. Howard, Blair'in, sırf seçimi kazanabilmek için gözünü kırpmadan kamuoyuna yalan söylediğini öne sürdü. 
     
</TEXT>
</DOC>
