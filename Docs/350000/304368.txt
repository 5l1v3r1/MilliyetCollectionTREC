<DOC>
<DOCNO> 304368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy06.html </URL>
<DATE> 2005/01/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye - Suriye arasındaki mülkiyet sorunu için komisyon oluşturuluyor 
</HEADLINE>
<TEXT>

     Türk ve Suriye vatandaşlarının, Hatay'ın anavatana katıldığı 1939 yılından beri yaşadıkları mülkiyet sorununu gidermek için çalışma yapıldığı bildirildi. 
     Hatay'ın anavatana katılımıyla birlikte ailelerin bir bölümünün Türkiye'de bir bölümünün Suriye'de kalması, tapu ve kadastro hizmetlerinde yaşanan aksaklıklar nedeniyle atalarından kalan arazileri sahiplenemeyenlere umut doğdu. 
     Hatay Valisi Abdulkadir Sarı, AA muhabirine yaptığı açıklamada, 23 Temmuz 1939 yılından beri devam eden mülkiyet sorununun tek taraflı olmadığını, her iki ülkede arazileri olan Türk ve Suriye vatandaşlarının bulunduğunu bildirdi. Arazilerin yıllardır kiraya verilmek suretiyle işletildiğini belirten Sarı, şunları söyledi 
     ''Bu araziler, Türkiye'de Maliye Bakanlığı eliyle başta muhtaç çiftçilere olmak üzere kiraya verilerek işletiliyor. Toplanan kira bedelleri ise yıllardır Merkez Bankası'nda bloke ediliyor. Faizi ile biriken bu paranın şu andaki toplam miktarını bilemiyoruz, ancak arazilerin kime ait olduğu belirlendiğinde, kira bedelleri faiziyle dağıtılacak.'' Benzer uygulamanın Suriye'de de yapıldığına işaret eden Sarı, şunları kaydetti 
     ''Sorunun çözümlenmesi için Ankara'da çeşitli bakanlıkların da katılımıyla her iki ülke arasında komisyon oluşturuluyor. Bizden de bununla ilgili görüş istediler. Komisyon, bu arazilerin kime ait olduğunu soyağacı ile belirleyecek. Bakanlığın talebi doğrultusunda Hatay il genelinde Suriye vatandaşlarına ait 109 milyon 471 bin 797 metrekare arazi belirlendi.'' Vali Sarı, yıllardır hem Türkiye hem Suriye tarafından ilgililere başvuruda bulunan yüzlerce kişinin, Türkiye'de ya da Suriye'de arsası olduğunu, ancak bundan istifade edemediğini belirterek duyduğu sıkıntıyı dile getirip çözüm istediğini anımsattı. Sarı, sorunun çözümünün vatandaşlar kadar kendilerini de rahatlatacağını vurguladı. 
     Sarı, bu arazilerin dışında yabancılara Hatay'da arazi satışının söz konusu olmadığını da söyledi. 
     
     DOSTLUK KÖPRÜSÜ 
     Özellikle son yıllarda Türkiye ile Suriye ilişkilerinin yeni bir ivme kazandığını, ticarette, sanayide, kültürde ve sanatta birçok olumlu çalışmalar yapıldığına dikkati çeken Sarı, ''65 yıldır çözümlenemeyen soruna el atılması da kurulan dostluk köprüsünün sonucudur'' dedi. 
     Son yıllarda dini bayramlarda Türkiye ve Suriye'deki akrabalara bayramlaşma imkanı tanındığına dikkati çeken Sarı, konuşmasını şöyle sürdürdü 
     ''Bu bayramlaşmalar son iki yıldır yatılı olarak yapılıyor. Önümüzdeki Kurban Bayramı'nda Suriye tarafında gerçekleşecek bayramlaşma için başvuruda bulunanların sayısı 20 bin 800'e ulaştı. Bu rakam, iki ülke arasındaki akrabalık ilişkilerinin ne denli güçlü olduğunun göstergesidir.'' Türkiye-Suriye ilişkilerinin olumlu sonuçlarının her alanda görüldüğüne dikkati çeken Vali Sarı, ''Eskiden Valiliği ziyaretlerinde şeref defterini bile imzalamıyorlardı. Oysa şimdi her şey değişti. Son Cumhuriyet Bayramı resepsiyonuna Suriye hükümeti resmi temsilci gönderdi, bayramı birlikte kutladık'' dedi. 
     
</TEXT>
</DOC>
