<DOC>
<DOCNO> 325669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur42.html </URL>
<DATE> 2005/03/21/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Oktay Sinanoğlu Dilini unutan milletler tarihten silinir 
</HEADLINE>
<TEXT>

     Yıldız Teknik Üniversitesi öğretim üyesi Prof. Dr. Oktay Sinanoğlu, ''Kuru kalabalığı millet yapan dil gitti mi ortak kültür kalmaz'' dedi. 
     Sinanoğlu, Türk Dil Kurumu Konferans Salonu'nda ''Dilimiz Kimliğimizdir'' konulu konferans verdi. 
     Dilin toplumlar için önemli olduğunu vurgulayan Sinanoğlu, dilini unutan milletlerin tarihten silindiğini belirtti. 
     Sinanoğlu, ''Kuru kalabalığı millet yapan dil gitti mi ortak öğelerin hepsi gider, ortak kültür kalmaz, milletin kendine güveni kalmaz ki, kendine güven gidince o milletten hayır çıkmaz. Ne bilim çıkar, ne başka bir şey'' diye konuştu. 
     Türkiye'de insanların kullandıkları kelimelere göre nitelendirildiklerini kaydeden Sinanoğlu, ''Hangi ülkede görülmüş kelime diyene faşist, sözcük diyene solcu denildiği. Onu kullanırsa yobaz, bunu kullanırsa laik... Hakiki yobazı arıyorsanız Batı'ya gidin dolaşın'' diye konuştu. 
     Sinanoğlu, Atatürk'ün ''Türk demek Türkçe demektir. Ne mutlu Türküm diyene'' sözüyle dilin önemini vurguladığını belirtti. 
     Türkiye'nin girmeye çalıştığı Avrupa Birliği ülkelerinde İngiltere dışında İngilizce kullanılmadığını, herkesin kendi diliyle meşgul olduğunu'' kaydeden Sinanoğlu, dile sahip çıkılması gerektiğini söyledi. Kendisine gençlerden birçok e-mail geldiğini, çoğu kişinin ''de'' ve ''da''nın ayrı mı, bitişik mi yazılacağını bilmediğini ifade eden Sinanoğlu, ''Bunlar hastalığın ufak emareleri'' dedi. 
     
</TEXT>
</DOC>
