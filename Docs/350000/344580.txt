<DOC>
<DOCNO> 344580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy12.html </URL>
<DATE> 2005/05/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Emine Erdoğan, Suzanne Mübarek ile görüştü... 
</HEADLINE>
<TEXT>

     Başbakan Recep Tayyip Erdoğan’ın eşi Emine Erdoğan, kadınların her alanda önlerinin açılması gerektiğini belirterek, kadınların ülkelerinin kalkınma süreçlerine katkıda bulunmak için çaba gösterdiklerini kaydetti. 
     "Uluslararası İş Kadınları Forumu"na katılmak için Şam’da bulunan Emine Erdoğan, forumun yapıldığı Ebla-Cham Oteli’nde Mısır Cumhurbaşkanı Hüsnü Mübarek’in eşi Suzanne Mübarek ile baş başa görüştü. 
     Basına kapalı olarak gerçekleşen görüşmeden kısa bir görüntü alınmasına izin verildi. 
     Alınan bilgiye göre görüşmede Mübarek, Mısır’da görmekten mutluluk duyacağını belirttiği Emine Erdoğan’ı ülkesine davet etti. 
     Emine Erdoğan da Mübarek’e, kendisini Türkiye’de ağırlamaktan onur duyacağını söyledi. 
     Suzanne Mübarek, Afrika’da sivil toplum örgütleriyle sosyal amaçlı gerçekleştirdiği çalışmaları anlatırken, Anadolu Ateşi’nin Kahire’deki gösterisini izlediğini belirtti. 
     Emine Erdoğan ise Türkiye’nin 2005 yılını "Afrika Yılı" ilan ettiğini anımsatarak, bu çerçevede hükümet düzeyinde Türkiye’den Tunus, Fas, Güney Afrika ve Etiyopya’ya ziyaretlerde bulunulduğunu kaydetti. 
     Emine Erdoğan, Türkiye’nin ziyaret edilen ülkelerle ticaret hacminin arttığını da söyledi. 
     Erdoğan ayrıca, Türk İş Kadınları Derneği TİKAD üyeleriyle birlikte Şam’a geldiğini anımsattı. 
     Kadınların her alanda önlerinin açılması gerektiğine dikkati çeken Erdoğan, kadınların ülkelerinin kalkınma süreçlerine katkıda bulunmaları için çaba gösterdiklerini ifade etti. 
     
</TEXT>
</DOC>
