<DOC>
<DOCNO> 316385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun43.html </URL>
<DATE> 2005/02/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
KKTC'de seçim sonuçları gece yarısından önce belli olacak 
</HEADLINE>
<TEXT>

     KKTC'de pazar günü yapılacak ve Cumhuriyet Meclisi'nin 50 yeni üyesinin belirleneceği erken genel seçimle ilgili hazırlıklar tamamlandı. 
     KKTC Yüksek Seçim Kurulu YSK Başkanı Taner Erginel, 575 sandıkta 147 bin 249 seçmenin oy kullanacağı seçimin kesin olmayan sonuçlarının gece yarısından önce netleşmesini, hangi adayların kazandığının ise sabaha doğru belli olmasını beklediklerini söyledi. 
     Erginel, düzenlediği basın toplantısında, 1 trilyon Türk Lirası'na mal olacak ve 2 bin kişinin görev yapacağı seçim günü yasakları ve nasıl oy kullanılacağı konusunda açıklamalarda bulundu. Anayasa ve yasaların vatandaşlara oy kullanma görevi verdiğine işaret eden Erginel, halka ve demokrasiye hizmetin oy vermekle olabileceğini söyledi. 
     Erginel, pazar günkü seçimle ilgili tüm hazırlıklarını tamamladıklarını ifade ederek, 08.00-18.00 saatleri arasında 147 bin 249 seçmenin 575 sandıkta kesintisiz oy vereceğini belirtti. 
     Propaganda sürecinin yarın saat 18.00'de sona ereceğini hatırlatan Erginel, bu saatten sonra seçmeni herhangi bir partiye oy vermeye yönlendiren yayın yapılamayacağını, bunu yapan basın yayın organlarına müdahale etmeleri gerekeceğini kaydetti. 
     
     PAZAR GÜNÜ İÇKİ SATIŞI YASAK 
     Seçim günü alkollü içki satılan yerlerin kapanacağını, alkollü içki satışının yasak olduğunu belirten Erginel, ancak yasada evlerde içki içenlere yönelik düzenleme bulunmadığını bildirdi. 
     Oy verme günü trafiğin önemine işaret eden Erginel, özellikle sandıkların kapanacağı saatte trafiğin artacağını dikkate alarak çok dikkatli araç kullanılması uyarısında bulundu. 
     
     SONUÇLAR 
     Erginel, yasa gereği oy verme işleminin saat 18.00'de tamamlanmasıyla oy sayımına geçileceğini, oyların aralıksız sayılarak sonuçların YSK'ya bildirileceğini belirtti. 
     Erginel, saat 19.00'a kadar seçim sonuçlarına ilişkin yayın yapılamayacağını, 19.00-21.00 saatleri arasında YSK'dan alınacak sonuçların duyurulabileceğini, saat 21.00'de yayın yasağının kalkacağını anlattı. 
     Yasanın, yanlış bilgilerle telaş ve olaylar yaratılmasını önlemek amacıyla böyle düzenlendiğini kaydeden Erginel, seçim sonuçlarının yine Yakın Doğu Üniversitesi'nin YDÜ işbirliğiyle belirleneceğini ve internetten yayımlanacağını söyledi. 
     Son derece gelişmiş, modern tekniklerle elde edilecek sonuçların bütün dünyaya yayılacağını kaydeden Erginel, saat 22.00'den sonra partilerin kaç milletvekili çıkaracağının belli olacağını, ancak kimlerin kazanacağının sabaha doğru netleşebileceğini söyledi. 
     YSK Başkanı Taner Erginel, ''bu seçimlerle de örnek bir demokrasi gerçekleştirildiğini'' belirterek, ''Demokrasi Kıbrıs Türk halkının doğasında vardır. Çünkü ülkemizdeki bazı demokratik davranışlar, en gelişmiş ülkelerde bile gerçekleşemiyor'' diye konuştu. 
     Erginel, seçmenlere ayrıntılı olarak nasıl oy verileceğini anlattıkları broşürleri partilere, basına, ilçe seçim kurullarına ve sandık kurullarına dağıttıklarını bildirdi. 
     
</TEXT>
</DOC>
