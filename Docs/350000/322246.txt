<DOC>
<DOCNO> 322246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo14.html </URL>
<DATE> 2005/03/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray'da neşeli idman 
</HEADLINE>
<TEXT>

     Galatasaray, İstanbulspor ile oynayacağı lig maçının hazırlıklarını yaptığı antrenmanla sürdürdü. 
     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmanda sarı-kırmızılı oyuncular, kondisyon çalışmasının ardından dar alanda top kapma idmanı ve yarım sahada çift kale maç yaptılar. 
     Hagi, top kapma çalışması sırasında antrenmanı sık sık durdurarak futbolcularını uyardı. 
     Çift kale maçta ise atılan birbirinden güzel goller Rumen çalıştırıcıyı sevindirdi. Hagi, önce topun üstüne oturup bir süre çalışmayı bu şekilde izlerken, daha sonra da topla çeşitli hareketlerle adeta şov yaptı. 
     Bu arada Necati, Hasan Kabze, Volkan, Sabri ve Ribery antrenmanın son bölümünde şut çalışması yaptılar. 
     
     
     3 HAKAN ANTRENMANA ÇIKMADI 

     Antrenmana sarı-kırmızılı ekibin kadrosunda bulunan 3 Hakan katılmadı. 
     Sakatlığı süren Hakan Ünsal'ın yanı sıra Hakan Şükür'ün midesinden rahatsızlandığı, Hakan Yakın'ın ise bademciklerinin iltihaplandığı açıklandı. 
     Kulüp doktoru Murat Çevik, Hakan Şükür ile Hakan Yakın'ı dinlendirdiklerini belirtirken, Hakan Ünsal'ın ise cuma günü tekrar kontrolden geçirileceğini bildirdi. 
     Dünkü antrenmanda yer almayan Song ve Ergün ise bugünkü idmana katıldı. 
     Galatasaray, İstanbulspor maçının hazırlıklarını bu akşam Atatürk Olimpiyat Stadı'nda basına kapalı yapacağı antrenmanla sürdürecek. 

     
</TEXT>
</DOC>
