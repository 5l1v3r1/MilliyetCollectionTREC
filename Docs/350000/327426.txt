<DOC>
<DOCNO> 327426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/dunya/dun03.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Geriye bir Erivan kaldı 
</HEADLINE>
<TEXT>


CENK BAŞLAMIŞ Moskova 


Gürcistan, Ukrayna ve Kırgızistan'da yaşanan iktidar değişikliklerinin ardından Rusya'nın koşulsuz güvenebileceği tek eski Sovyet cumhuriyeti Ermenistan kaldı. 
Sovyetler Birliği'nin 1991 yılında dağılmasıyla 3 Baltık ülkesi, Litvanya, Letonya ve Estonya, Moskova ile bütün bağlarını kopardı kalan 12 cumhuriyet Bağımsız Devletler Topluluğu BDT çatısı altında buluştu. Ancak BDT, Sovyetler'in yerini alamadı ve gruplaşmalar başladı. Uzun süredir Batı yanlısı siyaset izleyen Azerbaycan'a Gürcistan, Ukrayna ve Moldova katıldı. Moskova, Kazakistan, Özbekistan ve Tacikistan'la iyi ilişkiler içinde. Ancak, ABD'nin son dönemde Orta Asya'ya ağırlığını koymaya çalışmasıyla değişen dengelerin bu ülkeleri Moskova'dan uzaklaştırması olasılığı var. Türkmen - Rus ilişkilerinde sık sık gerginlik yaşanıyor. Rusya ile Belarus'un birleşme görüşmelerini sürdürmesine karşın aralarında sorunlar var. 
Bazı anlaşmazlıklara karşın, Rusya'nın kaybetme olasılığı en zayıf müttefiki Ermenistan. İki ülke de birbiri için stratejik önem taşıyor. 


</TEXT>
</DOC>
