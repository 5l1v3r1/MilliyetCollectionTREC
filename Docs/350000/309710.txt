<DOC>
<DOCNO> 309710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas16.html </URL>
<DATE> 2005/01/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngiltere'de 14-17 yaş grubu gençlerin dörtte biri suç işlemiş... 
</HEADLINE>
<TEXT>

     İngiltere'de hükümet tarafından yapılan bir araştırma, 14-17 yaş grubundaki gençlerin yüzde 25'inin en az bir kez suç işlediğini ortaya koydu. 
     İngiltere ve Galler'de yapılan araştırmanın sonuçlarına göre, ülkede 1,7 milyon dolayında genç suçlu bulunuyor. Bununla birlikte bu gençlerin hepsine ''ciddi suçlular'' olarak bakılmasının yanlış olacağı belirtildi. 
     İçişleri Bakanı Charles Clarke, araştırma sonuçlarını değerlendirirken, ortaya çıkan tablonun ''dehşet verici'' göründüğünü kabul etti. 
     Çocuk ve gençlerin işledikleri öne sürülen suçların bazılarının, toplu taşıma araçlarına geçerli bir biletle binmemek gibi, sadece kusur sayılabilecek şeyler olduğunu belirten Clarke, ''gençlerin çoğu suçlu değil, sadece kusurlu'' dedi. 
     Gölge içişleri bakanı David Davis ise suçu ''küçük-büyük'' diye tasnif eden bu yaklaşımın, tümüyle suça bulaşmış bir gençliğin oluşmasına yol açabileceğini savundu. 
     
</TEXT>
</DOC>
