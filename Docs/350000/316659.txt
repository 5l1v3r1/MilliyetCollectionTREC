<DOC>
<DOCNO> 316659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/civaoglu.html </URL>
<DATE> 2005/02/19/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çürüsün mü 
</HEADLINE>
<TEXT>


Sait Tarhan, Kırım kökenli... Komünist yönetim döneminde aile, Türkiye'ye kaçmaya karar veriyor. 
Ancak... 
Tam sınıra gelindiğinde, sınır devriyeleri arkalarından yetişiyor. 
Küçük Sait ve annesi, sınırın bu tarafına geçebiliyor. 
Baba tutuklanıyor. 
Oğlu Sait'i, annesi daha önce kaçmış, İzmir'deki akrabaların yanına götürüyor. 
Sait, ilk, orta ve lise eğitimini Ege'de tamamlıyor. İstanbul Tıp Fakültesi'ni bitiriyor. 
Sonra bir burs kazanarak, ABD'ye gidiyor. Ünlü MAYO Clinic'te anestezi uzmanı oluyor. Akademik kariyer yaparak dünyanın en seçkin anestezi profesörleri arasına giriyor. Bu süre içinde -tüm uğraşılarına karşın- babasından hiç haber alamıyor. 
Ve nihayet çok yakın tarihlerde iletişim kuruluyor. Karşı karşıya gelip kucaklaşıyorlar. 
Baba, öyküsünü anlatıyor. Türkiye'ye kaçarken yakalandığı için, Sibirya'ya sürülmüş. Yıllarca orada çalıştırılmış. İkinci Dünya Savaşı patlayınca askere alınmış, cepheye gönderilmiş. Hitler'in ordularına karşı savaşmış. Kahraman ilan edilmiş. Rütbesi yüksek bir subay olarak emekli olmuş. Evlenmiş. Çocukları, torunları olmuş. Seyahat yasağı nedeniyle, Türkiye'ye gelememiş... 

Bir Türkiye tutkunu 
Sait Tarhan bir "Türkiye tutkunudur." MAYO Clinic'e tedavi için giden her Türk'ün yardımına koşan "Hızır"dır. Yolu oralara düşen pek çok Türk gibi, ben de Sait Tarhan'a şükran duyguları yüklüyüm... 
Prof. Tarhan, sadece, MAYO'ya giden Türkler için parçalanırcasına yardımla kalmaz, Türkiye'ye katkılarda da bulunur. 
17 Ağustos deprem felaketi sonrası, Başkan Bush'un annesi Barbara Bush'un başkanı olduğu Americares'ten Türkiye'ye duyarlı, zor bulunan, yüksek fiyatlı tıp aygıtlarını "hibe" olarak sağlamış ve göndertmiştir. 
Bu teslimat doğrudan doğruya, zamanın Gölcük Deniz Komutanlığı'na yapılmıştır. 
Tarhan'ın, bugüne kadar Türkiye'ye değişik tarihlerde "hibe" yoluyla sağladığı tıp aygıtlarının değeri 10 milyon doları aşmaktadır. 
Türkiye'den nakliye, depo vs. gideri olarak da hiçbir bedel alınmamıştır. 

Çürümeye terk 
Sait Tarhan son olarak gene MAYO Clinic'ten "14 anestezi, 1 defibilatör" sağladı. Türkiye'ye verilmesi için "hibe" senediyle birlikte göndertti. 
Yol ve ardiye giderlerini de Tarhan'ın arkadaşı, hayırsever bir işadamı olan Bahattin Erdinç karşıladı. 
"Hibe" senedinde bu aygıtların, Türkiye'deki üniversite hastanelerine verilmeleri öngörülmekte. 

Bürokrasi hazretleri 
Ancak 44 günden beri Türkiye gümrüğünde olan bu aygıtlar, ne yazık ki çekilemedi. Çünkü AB ile anlaşma gereği "CE" belgesi gerek. 
Bunun üzerine menşe şahadetnamesi getirtiliyor. 
Bu aygıtların ABD General Electric'e bağlı İngiltere'deki Ohmeda firması tarafından üretildiği, ABD, AB ve tüm uluslararası standartlara uygun oldukları, Avrupa ülkelerine de satılmakta olduğu, ancak 4 yaşında oldukları için o tarihte gerekli olmayan "CE" damgası taşımadığı, bununla beraber yukarıda anılan nedenlerle "CE" standardında olduğu bildirilen Ohmeda'nın yazısı sunuluyor. 
Sanayi ve Ticaret Bakanlığı, TSE, DTM Müsteşarlığı, DTM Standardizasyon Dairesi, Sağlık Bakanlığı danışmanlığı ve Sağlık Bakanlığı Müsteşarlığı... Hepsine başvuruluyor. Sonuç "sıfır" 
Eğer bürokrasi kapıları gene açılmazsa, pazartesi, bu sağlık aygıtları tümüyle gümrüklere terk edilecek. 
Çürümeye bırakılacak. 
O aygıtlar üniversitelerde, öğrencilere deneyim, hastalara şifa verecek yerde gümrüklerde çürürken, birilerinin vicdanları sızlayacak mı 
AB kuralları elbette işlemeli, standartlara uyulmalı, ama, çözümsüzlükle değil çözüm üreterek... AB kurallarına uygun, standartları aynen yansıtan bu aygıtlar için "CE" belgesi istemek iki satır yazı, birkaç tık e-postaya bakar. Brüksel'de böyle dosyalar için özel birimler var. 
Yeter ki Ankara'da da heyecan olsun. 
Son umut, Bakan... 
Bu aygıtlar çürüsün mü 



</TEXT>
</DOC>
