<DOC>
<DOCNO> 305753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko05.html </URL>
<DATE> 2005/01/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD'li piyasa analisti Kotaların kalkması Türk tekstilini olumlu etkiler 
</HEADLINE>
<TEXT>

     Yılbaşından itibaren dünya tekstil kotalarının kalkması nedeniyle dünyayı Çin tekstili korkusu sararken, Washington'da bulunan Progressive Policy Enstitüsü'nün Ticaret ve Dünya Piyasaları Projesi Direktörü Edward Gresser, bu uygulamadan olumlu etkileneceğini bildirdi. Gresser, AB üyelik sürecinde de Türkiye'nin tekstilde kalıcı avantaj sağlayacağını vurguladı. 
     Amerika'nın Sesi Radyosu'na açıklamalarda bulunan Edward Gresser, tekstil ithalat kotalarının 1 Ocak 2005'te kalkması yönündeki Dünya Ticaret Örgütü kararını değerlendirirken, Türk tekstilinin "iyi yolda" olduğunu, Türkiye'nin kotaların kalkması kararından olumlu etkileneceğini savundu. Gresser, "Türkiye'nin gelişmiş bir tekstil endüstrisi var. Kaliteli mal üretiyor. Ben, kotaların kalkmasının Türkiye'ye olası etkileri konusunda iyimserim. Özellikle daha kalitesiz ürün sağlayan ülkelere kıyasla konumu daha iyi bence" dedi. 
     
     "TÜRKİYE ABD'YE PAHALI MODA ÜRÜNLER SATABİLİR" 
     Gresser, Türkiye'nin daha kalitesiz ürünü piyasalara ucuz sunan Filipinler, Bangladeş gibi ülkelere göre daha avantajlı olduğunu belirterek, Türkiye'nin ABD'ye daha pahalı moda ürünlerini satarak süreçten fazla zarar görmeyeceği değerlendirmesinde bulundu. 
     Gresser, konuyla ilgili olarak şu değerlendirmede bulundu 
     "Türkiye'nin ticaret politikası doğru yolda, ancak ihracatını çeşitlendirmesi gerekiyor. Türkiye'nin AB'ye üyeliği yolundaki politikası kesinlikle doğru bir adım. Bu sayede, Türkiye en büyük tüketici piyasalardan biri olan Avrupa'da kalıcı bir avantaj oluşturacaktır. Bunun yanında piyasalarını liberalleştirerek, ihracatını çeşitlendirebilir." 
     
</TEXT>
</DOC>
