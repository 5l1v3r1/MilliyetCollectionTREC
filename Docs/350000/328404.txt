<DOC>
<DOCNO> 328404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/yasam/yas01.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğal beslenerek kanserden korun 
</HEADLINE>
<TEXT>


Sağlık Bakanlığı'nın "Kanser Haftası" nedeniyle 81 ilin sağlık müdürlüklerine gönderdiği genelgede, "Doğal besinler yiyin, süt tüketip egzersiz yapın" deniliyor 


SAĞLIK Bakanlığı, kanserden korunmak için, kimyasal koruyuculu hazır yiyecekler yerine doğal besinler ve düzenli olarak süt ve süt ürünleri tüketilmesi, mangal gibi ateşte pişirme yönteminin tercih edilmemesi ve düzenli egzersiz yapılmasını önerdi. Sağlık Bakanlığı Müsteşarı Necdet Ünüvar, "Kanser Haftası" nedeniyle 81 ilin sağlık müdürlüklerine genelge gönderdi. 

Korunmak mümkün 
ÜNÜVAR, kanserden korunmanın mümkün olduğunu vurguladığı genelgede, sigara, alkol ve yoğun güneş ışınından uzak durulması, az yağlı, bol lifli beslenme alışkanlığının benimsenmesi, kepek, yulaf gibi lif yönünden zengin besinlerin yeğlenmesi, bol miktarda sebze - meyve tüketilmesi, taze, balık veya kuru baklagillerin yenilmesine özen gösterilmesi gerektiğini kaydetti. 

Kanser hastalığı, Türkiye'de meydana gelen ölümlerde, kalp - damar hastalıklarından sonra ikinci sırada yer alıyor. 


</TEXT>
</DOC>
