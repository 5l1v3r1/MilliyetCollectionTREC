<DOC>
<DOCNO> 343983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy02.html </URL>
<DATE> 2005/05/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CHP, Canan Arıtman'a bu kez destek verdi 
</HEADLINE>
<TEXT>

     CHP Grubu, İzmir Milletvekili Canan Arıtman’ın, "kadınlara ve çocuklara yönelik şiddetin araştırılarak, nedenlerinin tespiti ve alınması gereken önlemlerin belirlenmesi" amacıyla hazırladığı araştırma önergesini imzalarını tamamlayarak TBMM Başkanlığına sundu. 
     CHP Grup yöneticileri, CHP İzmir Milletvekili Canan Arıtman’ın en çok kadınların mağdur olduğu gerekçesiyle hazırladığı "evine giren hırsızı vurana hapis cezası verilmemesini" öngören yasa teklifinin TBMM Başkanlığına verilmesini engellemişlerdi. CHP yöneticileri, buna karşın Arıtman’a verdikleri sözü tutarak, kadınlara ve çocuklara yönelik şiddetin araştırılarak, nedenlerinin tespiti ve alınması gereken önlemlerin belirlenmesi amacıyla hazırladığı araştırma önergesini bir süre beklettikten sonra ve gereken 20 imzayı tamamlayarak TBMM Başkanlığına verdiler. 
     Arıtman hazırladığı araştırma önergesinin gerekçesinde, Türkiye’de kadınlara ve çocuklara karşı şiddet uygulamasının çok yaygın olduğunu bildirdi. Arıtman, "Fiziksel şiddet, psikolojik şiddet, sözel şiddet, cinsel şiddet, ekonomik şiddet şeklinde tipleri olan bu uygulamaların özellikle kadınlarda herhangi birine maruz kalma oranı yüzde 97’dir. 
     Bunlardan en az yarısı fiziksel şiddete maruz kalmaktadır. 
     Fiziksel şiddet uygulamaları çoğu kez de kadınların ve çocukların hayatına mal olmaktadır" dedi. 
     Arıtman, kadınlara ve çocuklara yönelik şiddeti önlemeyi amaçlayan bazı yasal düzenlemelerin bulunmasına rağmen, bu konuda hedeflenen amaçlara ulaşılmadığını da vurguladı. Arıtman’ın önergesinde, çoğu zaman kadınların ve çocukların yaşamına bile mal olabilen şiddetin araştırılarak, nedenlerinin tespiti ve alınması gereken tedbirlerin belirlenmesi amacıyla Meclis araştırması açılması istendi. 
     
</TEXT>
</DOC>
