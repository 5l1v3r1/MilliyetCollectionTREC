<DOC>
<DOCNO> 327989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/axsiy02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer para getirdi 
</HEADLINE>
<TEXT>


ANAP ve SHP'ye geçen milletvekilleri sayesinde bu iki parti de Hazine yardımından yararlanacak. SHP'nin yardım almasını engellemek isteyen CHP yönetimi geç kaldı 

ANKARA Milliyet 


Siyasi partiler için 2005 bütçesinde toplam 73 milyon 39 bin YTL "Hazine yardımı" ayrıldı. Bu çerçevede, AKP 31 milyon 765 bin YTL, CHP 17 milyon 966 bin YTL, DYP 8 milyon 843 bin YTL, MHP 7 milyon 746 bin YTL ve GP 6 milyon 717 bin YTL devlet yardımı aldı. 
Transferler, yılbaşından önce yapılmış olsaydı ANAP, en az yardım alan partinin GP aldığı miktarın dörtte birine denk gelen yaklaşık 1.7 milyon YTL yardım alacaktı. Ancak, yılın ilk 3 ayı geçtiği ve milletvekilleri daha önce yardım alan partide bulunduğu için bu paradan kesinti yapılacak. Kesintinin ardından ANAP'ın yaklaşık 1.3 milyon YTL yardım alması bekleniyor. Bugün en az 3 milletvekilinin katılması durumunda, SHP de yaklaşık 1.3 milyon YTL almaya hak kazanacak. 

Yasa çıksaydı yardım 
SHP'nin transferle yardım almasını engellemeyi amaçlayan CHP yönetimi, Antalya Milletvekili Osman Özcan'ın Siyasi Partiler Yasası'nın SPY geçici 16. maddesinin iptalini içeren yasa teklifi konusunda AKP ile uzlaştı. Ancak, SHP yasa çıkmadan transferleri gerçekleştirdi. Teklifin aynen yasalaşması durumunda uygulama şöyle olacak 
"Hazine yardımı sadece, seçimde yüzde 10'luk ülke barajını aşmış ya da baraj altında kalmasına rağmen yüzde 7 oranını geçen siyasi partilere mevcut durumda AKP, CHP, MHP, DYP ve GP'ye yapılacak." 

Yedek ödenekten karşılanacak 

Maliye Bakanlığı, 3 ve daha fazla milletvekilinin yılbaşından sonra parti değiştirmesi halinde, istifalar daha önce öngörülemediği için "yedek ödenek"ten Hazine yardımı yapıyor. Maliye bütçesinde yer alan yedek ödenekler 2 gruba ayrılıyor. İlk grupta doğal afet, yeni kurulan kuruluşlar ve kur farklarının karşılanması gibi adlandırılmış ödenekler yer alırken, partilere Hazine yardımları yalnızca "yedek ödenek" olarak adlandırılan kalemden yapılıyor. 2005 bütçesinde yedek ödenek toplamı 500 trilyon milyon YTL lirayı geçtiği için siyasi partilere yapılan yardımlar kamu maliyesi açısından büyük ağırlık taşımıyor. 


</TEXT>
</DOC>
