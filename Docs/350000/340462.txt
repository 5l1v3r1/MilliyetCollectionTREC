<DOC>
<DOCNO> 340462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko14.html </URL>
<DATE> 2005/05/07/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
TOOB Dedeman Oteli'nde kokteyl verdi... 
</HEADLINE>
<TEXT>

     Türkiye Odalar ve Borsalar Birliği’nin TOBB yarın gerçekleştirilecek 60. genel kurulu öncesinde Dedeman Oteli’nde bir kokteyl verildi. 
     Kokteyle Dışışleri Bakanı ve Başbakan Yardımcısı Abdullah Gül, devlet bakanları Beşir Atalay ve Kürşad Tüzmen, Sanayi ve Ticaret Bakanı Ali Coşkun, Adalet Bakanı Cemil Çiçek, DYP Genel Başkanı Mehmet Ağar, Türk-İş Genel Başkanı Salih Kılıç, çok sayıda bürokrat, oda ve borsa başkanları, TOBB delegeleri ve diğer davetliler katıldı. 
     Dışışleri Bakanı ve Başbakan Yardımcısı Abdullah Gül, Devlet Bakanı Kürşad Tüzmen, Türk-İş Genel Başkanı Salih Kılıç, ATO Başkanı Sinan Aygün protokol için hazırlanan bölümde oturarak, bir süre sohbet ettiler. 
     Kokteylden ilk ayrılan Adalet Bakanı Cemil Çiçek oldu. Kokteylin ilerleyen bölümünde Dışışleri Bakanı ve Başbakan Yardımcısı Abdullah Gül, Devlet Bakanı Tüzmen, Sanayi ve Ticaret Bakanı Ali Coşkun ile TOBB Başkanı Rifat Hisarcıklıoğlu, havuzun kenarındaki yüksek platforma yerleştirilen büyük bir pastayı kesmek için platforma çıktılar. 
     Pastayı Başbakan Yardımcısı Gül kesti. Hisarcıklıoğlu da, pastadan bir dilimi Devlet Bakanı Tüzmen’e elleriyle yedirirken, pastanın bir kısmı Tüzmen’in üzerine düştü ve takım elbisesinin kirlenmesine neden oldu. 
     Bu arada Dışışleri Bakanı ve Başbakan Yardımcısı Gül’ün, "Bir elbise borcun var, herkes şahit" demesi, etrafındakilerin gülümsemelerine neden oldu. Devlet Bakanı Tüzmen’in de, Hisarcıklıoğlu’na, "Bir elbise borcun var" dediği duyuldu. 
     Pastanın kesilmesi sırasında yoğun bir izdiham yaşanırken, havaya beyaz güvercinler uçuruldu. Pasta için hazırlanan platformun merdivenlerine yerleştirilen maytapların da yakıldığı dikkat çekti. 
     Pastanın kesilmesinin ardından Dışışleri Bakanı ve Başbakan Yardımcısı Gül, Devlet Bakanı Tüzmen ile birlikte kokteylden ayrıldı. 
     Tüzmen ve Gül’ün ayrılmasının ardından kokteyle DYP Genel Başkanı Mehmet Ağar geldi. 
     
</TEXT>
</DOC>
