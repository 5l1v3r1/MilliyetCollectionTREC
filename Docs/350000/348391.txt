<DOC>
<DOCNO> 348391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/dunya/dun01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD AB'ye üyelik, Türkiye'nin elinde 
</HEADLINE>
<TEXT>


Bush yönetimine göre, Türkiye ödevini tam yaparsa, AB'ye tam üye olabilecek 

WASHINGTON Milliyet 


Bush yönetimi, Fransa ve Hollanda referandumlarının Türkiye'nin AB'ye katılım şansını azaltmaması gerektiğini ve Türkiye'nin AB üyesi olup olmayacağının son tahlilde, "kendisini ne kadar dönüştürebileceğine bağlı olduğunu" bildirdi. 
ABD Dışişleri'nin üst düzey bir yetkilisi, adı saklı kalmak koşuluyla verdiği brifingde, "Referandumlar, kendi içine kapanan ve üyelik kriterlerine uygun yeni üyelere kapılarını kapatan bir AB'ye yol açarsa, bu kötü bir şey olur" dedi. 
Aynı yetkili, "Türkiye'nin üyelik şansının, Türkiye'nin kendisine bağlı olması gerektiğini" ve tarihi gerçeklerin de, "bunun böyle olacağını gösterdiğini" savundu. 
Polonya örneğini veren yetkili, 1988'de bu ülkenin AB ve NATO üyeliğinden söz edenlerin sadece "yasaklı muhalifler ve mizahçılar" olduğunu hatırlattı ve "Ancak mizah konusu edilen şey gerçek oldu, çünkü Polonyalılar ülkelerini reformdan geçirebildiler" diye konuştu. 


</TEXT>
</DOC>
