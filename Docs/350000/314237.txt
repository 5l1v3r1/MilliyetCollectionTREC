<DOC>
<DOCNO> 314237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur39.html </URL>
<DATE> 2005/02/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İlginç savunma "Makam otomobili olduğunu bilsem yakmazdım" 
</HEADLINE>
<TEXT>

     Konya'nın Hüyük İlçesi'ne bağlı İmrenler Beldesi'nde Belediye Başkanı Mehmet Nazlı'nın makam otomobilini kundaklamak isteyen 72 yaşındaki Hatice Durna 72 , otomobili, Başkan Nazlı'nın özel aracı olduğunu sandığını söyledi. Durna, ''Makam otomobili olduğunu bilseydim, yakmazdım'' dedi. 
     İmrenler Belediye Başkanı Mehmet Nazlı'nın makam otomobilini dün sabah erken saatlerde, üzerine mazot dökerek yakmaya çalışan Hatice Durna, jandarmanın yaptığı çalışma sonunda, karda bıraktığı ayak izlerinden evi tespit edilerek gözaltına alınmıştı. 
     Sorgu işlemlerinin ardından Hüyük Adliyesi'ne sevk edilen ve çıkarıldığı nöbetçi mahkemece tutuksuz yargılanmak üzere serbest bırakılan Durna, evinde gazetecilere olayı anlattı. 
     Durna, beldedeki iki katlı evinin yanına kaçak olarak yaptığı inşaatın daha önceki belediye başkanı döneminde mühürlendiğini, ancak kendisinin mühürünü sökerek inşaata devam ettiğini söyledi. 
     Bu nedenle Başkan Nazlı tarafından mahkemeye verildiğini bildiren Durna, şöyle dedi 
     ''Bu konuyla ilgili olarak, 10 aydır sürekli baskı altında tutuluyorduk. Başkan Nazlı, otomobiliyle önümden geçerken, beni Bu binayı başına yıkacağım diye tehdit etti. Son olarak dün belediye görevlilerinin Başkan bu evi senin başına yıkacak sözü üzerine sinirlendim, geceyi uykusuz geçirdim. Ben de başkanın arabasını yakmayı planladım. Ben bu aracın başkanın özel otomobili olduğunu sanıyordum. Makam otomobili olduğunu bilseydim, yakmazdım.'' Otomobili yakmak için bir akaryakıt istasyonundan 2 YTL'lik 2 milyon liralık mazot aldığını, bu mazotu otomobile dökerek yakmak istediğini belirten Durna, sözlerini şöyle sürdürdü 
     ''Başkan arabasız kalsın, yürüyerek gitsin gelsin istedim. Arabayı yakma işini gece planladım. Ama onu da yapamadım, elime yüzüme bulaştırdım. Ayak izlerim karda belli olmasın diye de giydiğim ayakkabıyı evin içine saklamıştım, ancak jandarma onları buldu.'' 
     
</TEXT>
</DOC>
