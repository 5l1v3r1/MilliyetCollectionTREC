<DOC>
<DOCNO> 341359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas21.html </URL>
<DATE> 2005/05/10/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İtalya Eğitim Bakanlığı Pasif İçici davasında 400Bin Avro tazmin ödiyecek 
</HEADLINE>
<TEXT>

     İtalya Eğitim Bakanlığı, bakanlıkta sigara içilen bir odada 7 yıl çalışan ve akciğer kanseri tedavisi gördüğü sırada trafik kazasında ölen bir elemanının ailesine yaklaşık 400 bin avro tazminat ödemeye mahkum edildi. 
     Roma’da görülen davayı destekleyen Tüketici Hakları Örgütü Cadocons’dan yapılan açıklamada, Eğitim Bakanlığı’nda yıllarca çalışan Maria Sposetti’nin, havalandırması olmayan küçük bir odada sigara için 3 meslektaşı yüzünden pasif içici hale geldiğini belirtti. 
     Sposetti’nin şikayetçi olmasına rağmen o dönemde herhangi bir yasak olmadığı için duman altında kaldığı ifade edildi. 
     Sposetti’nin ve ailesinden herhangi birinin hiç sigara içmediğini kaydeden örgüt, mahkemede görülen dava sonucunda Eğitim Bakanlığı’nın, "elemanını işyerinde koruyamadığı" gerekçesiyle Sposetti’nin ailesine yaklaşık 400 bin avro tazminat ödemeye mahkum edildiğini kaydetti. 
     Kanser teşhisi konulduktan sonra kemoterapi uygulanan Sposetti’nin 2000 yılında 57 yaşındayken bir trafik kazasında öldüğü belirtildi. 
     Sposetti’nin ailesine ödenecek tazminatın İtalya’da pasif sigara içicilere ödenen en büyük tazminat olduğuna ve davanın ilk kez hükümet aleyhine sonuçlandığına dikkat çekildi. 
     İtalya’da ocak ayında itibaren barlar, restoranlar, bürolar ve diğer kamuya açık yerlerde sigara içme yasağı uygulanıyor. 
     
</TEXT>
</DOC>
