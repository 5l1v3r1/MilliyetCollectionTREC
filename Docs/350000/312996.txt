<DOC>
<DOCNO> 312996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/guncel/axgun01.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türban yasağı kalkmalı' 
</HEADLINE>
<TEXT>


Başbakan Erdoğan, Alman Welt am Sonntag gazetesine, Türkiye'deki yüksekokullarda türban yasağının kalkması için çalışacaklarını söyledi 

ŞENOL ÇALABAKAN Frankfurt 

Başbakan Recep Tayyip Erdoğan, Alman Welt am Sonntag gazetesine verdiği demeçte, kızlarının neden türban taktığı sorusuna, "İnançlı Müslümanlarız. Kuran'da kadının toplum içinde türban takması gerektiği yazıyor" yanıtını verdi. Erdoğan, kızları Sümeyye Erdoğan ve Esra Albayrak'ın Kuran'a uyduğunu dile getirdi. Erdoğan "Bundan, din ve devlet işlerinin ayrılmasına karşı olduğum anlamı çıkmaz. Ayrıca kızım türbanı şık buluyor" dedi. Türbanı "inancın ifadesi" olarak niteleyen Erdoğan, soruları şöyle yanıtladı 

Din ve devlet işlerinin ayrılığına inanıyor musunuz 
- Evet. Bu, Atatürk'ün yarattığı modern Türkiye'nin vazgeçilmez temel öğesi. Bu konuda hiç değişiklik olmayacaktır. 

Türkiye'deki yüksekokullarda türbana izin verilmemesi neden bu kadar katı 
- Yüksekokullardaki türban yasağını hata olarak görüyorum. Bir demokratik ülke din özgürlüğünü sağlamalı. Buna, vatandaşların dinlerini yasalara saygı koşuluyla semboller vasıtasıyla ifade etmesi de dahildir. Türban yasağı liberal değildir. 

Yasağı değiştirerek, yüksekokullarda türbana izin vermeyi istiyor musunuz 
- Evet, bunu araştırıyoruz. Bu adımı, vatandaşa daha çok din özgürlüğü verilmesi açısından doğru buluyorum. 

AB'yi İslamlaştırmaya çalışacak mısınız 
- Biz dini misyonerler değiliz... Türkiye'de laiklik geleneği var. Avrupa bir Hıristiyan kulübü değildir. İslami haçlı seferleri asla olmadı. Bizim topraklarımızdan ne dini, ne de askeri şiddet çıkmayacaktır. 
Erdoğan, Fransa'daki başörtüsü yasağı konusunda ise "Yasaklama, Fransızların kullandığı bir yöntem. Türkler, laikliğin Anglosakson yorumunu daha uygun buluyor. İnsanlara 21. yüzyılda bir şeyleri yasaklamayı saçma buluyoruz" dedi. 


</TEXT>
</DOC>
