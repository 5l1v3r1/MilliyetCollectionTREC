<DOC>
<DOCNO> 341497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko02.html </URL>
<DATE> 2005/05/11/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Sanayi ve Ticaret Bakanı Çoşkun " Bugün dünden iyiyiz" 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye’nin itibarının arttığını belirterek, "Artık uluslararası finans kurumları bizden randevu alıp, kredi vermeye uğraşıyorlar" dedi. 
     Coşkun, Kayseri 1. Organize Sanayi Bölgesi’nin OSB Kayseri Hilton Otel’de gerçekleştirilen genel kurulunda yaptığı konuşmada, Kayserili müteşebbislerin, girişimcilerin pratik zekalarına hayran olduğunu söyledi. 
     Geçen yıl Başbakan’ın temelini attığı yüzlerce inşaatın, bugün işletmeye açılacak duruma gelmesini görmekten gururlandığını ifade eden Bakan Coşkun, emeği geçenleri kutladı. 
     Sanayiciyi "çile çekenler" olarak değerlendiren ve yıllarca kendisinin de bu çileyi çektiğini anlatan Bakan Coşkun, hükümet olarak sanayiciye çile çektirmemek için bürokratik engelleri kaldırmaya çalıştıklarını, ancak yolun yarısında olduklarını belirtti. 
     
     "BUGÜN, DÜNDEN İYİYİZ" 
     Türkiye’nin faiz borçlarına da değinen Coşkun, bütün kaynakların tüketildiğini, büyük bir borç yükü altında geçen yıl 57 katrilyon lira faiz ödediklerini söyledi. Bakan Coşkun, şöyle devam etti 
     "Bu faizler üretime dönecek, yatırıma dönecek şekilde yatırım yapacak insanların eline geçmiyor. Büyük bir yük altındayız. 2003 yılında 7.9 katrilyon lira, geçen yıl da 9 katrilyon lira tasarruf sağladık faizleri ve enflasyonu aşağı çekerek. Bu kadar tasarruf sağlamamıza rağmen hala borç yükü altında sıkıntımız var. Artık geldiğimiz noktada borçların çevrilebilirliğinde sorun yok. O rahatlatıyor. Türkiye’nin itibarı arttı. Artık uluslararası finans kurumları bizden randevu alıp kredi vermeye uğraşıyorlar. Bundan 3 yıl önce Türkiye bunlardan randevu alamıyordu. Bugün dünden iyiyiyiz, yarın daha iyi olacağız." 
     
     AB İLE İLİŞKİLER 
     Bakan Coşkun, Türkiye’nin darboğazları aştığını ve krizleri geride bıraktığını söyledi. 
     AB sürecinde 3 Ekim’de müzakere tarihi başlayacağını hatırlatan Coşkun, şunları söyledi 
     "Bu müzakere tarihinde 36 konuda imtihan olacağız. Bu sadece Türkiye için değil. Belki bu 36 konunun dışında Türkiye’yi bıktırmak isteyeceklerdir. Başka konular açabilirler ama sabırla onları aşacağız. Dolayısıyla 36 konuda 14 tanesi bakanlığımızı doğrudan ilgilendiriyor. Türkiye bu imtihanı vermeye hazırdır. Çünkü Kopenhag kriterlerini yerine getirdi. Demokrasi, insan hakları, özgürlüklerde AB’nin aradığı hiçbir eksiğimiz kalmadı." Sürdürülebilir bir büyüme ile ekonominin büyüdüğünü belirten Coşkun, halkı bezdiren işsizlik, hayat pahalılığı ve gelir dağılımındaki adaletsizliği çözmek için çok ciddi tedbirler aldıklarını ifade etti. 
     Teşviklere de değinen Bakan Coşkun, bir bakıma teşviklerin iyi olduğunu, bir bakıma da haksız rekabeti beraberinde getirdiğini belirterek, "Teşvik verilen 36 ilde 1962 yılında bugüne kadar yapılan tesis sayısı 2800 civarında. Bu 36 ilde arsa tahsis sayısı 3 bini geçti. Bunlardan 900 civarındakinin inşaatı başladı, 200 civarında tesis de imalata geçme safhasında. Buralardaki fabrikalar 2 yıl içinde yapılırsa 43 yılda yapılan tesis kadar tesis kazanılacak. Bu orada istihdam sağlıyor, göçleri önlüyor. IMF’yi ikna ettiğimiz ölçüde bu teşvikleri yeniden gözden geçireceğiz" diye konuştu. 
     Kayseri Valisi Nihat Canpolat da 1. OSB’nin örnek bir sanayi bölgesi olduğuna işaret ederek, Bakan Coşkun’dan, Kayseri Serbest Bölgesi’nde Gümrük Müdürlüğü kurulmasını istedi. 
     Kayseri 1. OSB Yönetim Kurulu Başkanı Ahmet Hasyüncü ise, sanayicilere daha iyi hizmet vermeye çalışacaklarını belirterek, "Kayseri OSB’yi Türkiye gündemine taşıdık, bundan sonra dünya gündemine taşıyacağız" dedi. 
     
</TEXT>
</DOC>
