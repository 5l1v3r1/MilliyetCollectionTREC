<DOC>
<DOCNO> 324138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur21.html </URL>
<DATE> 2005/03/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rögar çukurunda ölüme 160 bin YTL'lik dava... 
</HEADLINE>
<TEXT>

     Antalya'da geçen Ramazan Bayramı'nda yaşanan yoğun yağış sırasında, ağzı açık bırakılan rögar çukuruna düşen ve metrelerce sürüklendikten sonra boğularak yaşamını yitiren 14 yaşındaki lise öğrencisi Süheyla Yöntem'in ailesi, Kepez Belediyesi aleyhine 160 bin YTL maddi ve manevi tazminat talebiyle dava açtı. 
     Antalya 1. İdare Mahkemesi'ne, baba Bünyamin Yöntem, anne Hatice Yöntem ve kardeş Güler Yöntem'in davacı olarak, avukat Ümit Uysal tarafından açılan davanın dilekçesinde, 11 Kasım 2004 tarihinde Kepez Belediyesi sınırlarındaki Gazi Bulvarı 2202 sokağın kesiştiği yerde, kapağı açık bırakılan rögar çukuruna düşen Süheyla Yöntem'in ölümüyle ilgili, belediyeye uyarıcı tedbirleri almaması nedeniyle noter kanalıyla ihtar çekildiği, ancak davalı idarenin, yasal süre içerisinde ihtara cevap vermediği belirtildi. 
     
     AĞIR HİZMET KUSURU 
     Dilekçede, ihtarın yanıtlanmaması nedeniyle Kepez Belediyesi'nin, ailenin talep ettiği tazminatı reddettiğinin ortaya çıktığı belirtilerek, ''İdarenin haksız idari eylemlerinden dolayı, ağır hizmet kusuru ve kusursuz sorumluluk ilkesi gereğince meydana gelen ölüm olayıyla'' ilgili Yöntem ailesinin bireylerinin her biri adına, Kepez Belediyesi hakkında İdare Mahkemesi'ne manevi tazminat talebi davası açıldığı belirtildi. 
     Olay günü annesi Hatice ve kardeşi Güler'le oturdukları Serik İlçesi'nden bayram ziyareti için Antalya'ya gelen Serik Lisesi öğrencisi Süheyla Yöntem'in, Gazi Bulvarı'nda yolun karşısına geçmeye çalışırken uzun süredir kapağı açık olan ve çevresinde uyarıcı unsura rastlanmayan rögar çukuruna düştüğü ve su kanalında 200 metre sürüklenerek boğulduğu belirtilen dilekçede, yaşanan acı olay nedeniyle Antalya Valiliği'nin sorumlular hakkında soruşturma izni verdiği hatırlatıldı. 
     Valilik İl İdare Kurulu Kontrolörü Levent Doğan tarafından Aralık ayında, olayla ilgili hazırlanan ön inceleme raporunda, olayda ihmal, dikkatsizlik ve tedbirsizlik olduğunun saptandığı belirtilen dilekçede, Antalya Cumhuriyet Başsavcılığı'nın da olaya hemen el koyduğu ve yasal tahkikat başlatılarak kamu davası açılması için gerekli çalışmalara başladığı hatırlatıldı. 
     
     ''YARDIM LAFTA KALDI'' 
     Davalı Kepez Belediyesi'nin olayın vehameti bir yana sosyal boyutunu hiçbir şekilde umursamadığı iddia edilen dava dilekçesinde, şöyle denildi 
     ''Davalı belediye, belediyecilik hizmetlerinde ne kadar duyarlı ve düzenli olduğunu bu sosyal ve sansasyonel olayla kanıtlamıştır. Öyle ki ihtarlarımıza dahi cevap verme girişiminde bulunmamıştır. Davalı idare başkanı basında, Olayın üzüntüsünü paylaşıyoruz. Acılı aileye her türlü yardımı yapacağız diye demeç vererek, sadece lafta kalan, talebimize hiçbir şekilde yanıt vermeyen bir tutum sergilemiştir.'' Ölen Süheyla Yöntem'in okulunda son derece başarılı bir öğrenci olduğu, bu olay nedeniyle büyük acı ve üzüntü yaşanan ailesinin Süheyla'nın ölümüyle maddi, manevi desteğini kaybettiği ve her türlü destekten yoksun kaldıkları savunulan dilekçede, baba Bünyamin ile anne Hatice Yöntem için 40 bin'er YTL maddi, 20'şer bin YTL manevi, kardeşi Güler Yöntem için ise 20 bin YTL maddi, 20 bin YTL manevi olmak üzere toplam 160 bin YTL tazminatın davalı Kepez Belediyesi'nde talep edildiği bildirildi. 
     Avukat Ümit Uysal, tazminat davasının yanı sıra, olayla ilgili suç duyurusunda bulunduklarını ve savcılığın ceza davası açılması için soruşturmasını sürdürdüğünü bildirdi. 
     
</TEXT>
</DOC>
