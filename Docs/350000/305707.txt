<DOC>
<DOCNO> 305707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun09.html </URL>
<DATE> 2005/01/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Irak'ta siyasi rekabet uydu kanallarına 'taştı' 
</HEADLINE>
<TEXT>

     Can HASASU DHA 

      IRAK'ta 30 Ocak'ta yapılacak genel seçimlere az bir süre kala propaganda yarışı da 'kızıştı.' Ulusal televizyon kanallarıyla yetinmeyen siyasi partiler seçmenleri etkileyebilmek için uydu kanallarını da siyaset arenasına çevirdi. 
     Ulusal El Irakiya televizyonundan başka neredeyse her partinin boy gösterdiği, özel bir uydu kanalı var. Irak Başbakanı Eyad Allavi'nin reklamları çeşitli Arap kanallarında yayınlanırken, Kürdistan Yurtseverler Birliği KYB lideri Celal Talabani seçim propagandası için kendisine bağlı Kürtsat uydu televizyonunu kullanıyor. Kürdistan Demokratik Partisi KDP Mesut Barzani'nin tercihi de partisine bağlı Kürdistan uydu kanalı. 
     Irak Türkmen Cephesi ITC ise geçen yıl faaliyete geçen Türkmeneli uydu televizyonuyla Irak'ta yaşayan Türkmen seçmenlere sandıklara gitme çağrısında bulunuyor. Şii gruplar, Irak menşeli El Feyha gibi uydu kanallarının yanı sıra İran'dan yayın yapan El Alem ve Lübnan'daki Hizbullah'a bağlı El Manar gibi uydu kanallarında Irak seçimleriyle ilgili yoğun bir kampanya yürütüyor. 
     
     WASHINGTON'DAN SEÇİME KATILIN ÇAĞRISI 
     ABD ise Arap ülkelerine yayın yapmak için kurduğu Washington merkezli El Hurra uydu televizyonuyla Irak seçimlerine katılımı teşvik edici reklam ve programlar yayınlıyor. Uluslararası Göç Örgütü IOM de aralarında Türkiye'nin de bulunduğu 14 Irak dışı seçim merkeziyle ilgili tanıtımlarını tüm Arap uydu kanallarına dağıttı. 
     Öte yandan Irak Yüksek Seçim Kurulu aldığı bir kararla seçim yasaklarının seçime iki gün kala başlayacağını, yasaklara uymayan yayın organlarının kapatılacağını duyurdu. 
     
</TEXT>
</DOC>
