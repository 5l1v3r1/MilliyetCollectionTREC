<DOC>
<DOCNO> 331250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas06.html </URL>
<DATE> 2005/04/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
En güzel dudak hangi güzelin .. Kimin gülüşü 1 milyon dolara bedel 
</HEADLINE>
<TEXT>

     Angeline Jolie'nin dudakları, Tom Cruise'un gülüşü, Salma Hayek'in saçları, Catherine Zeta-Jones'un gözleri internette en güzel seçilmek için yarışıyor. People dergisi, okurlarının ünlü yıldızların yüz ve vücutlarında hangi bölümleri beğendiğini ortaya koymak için internet anketi düzenledi. 
     People dergisinin internet sitesinde düzenlenen ankette ünlü yıldızlar büyük rekabet içinde. 
     Sonuçları yakında ilan edilecek olan ankette şimdiye kadar ortaya çıkan yüzdeler, galipleri ilan edebilecek nitelikte. 
     Ankette ''En Güzel Dudaklar Kimin '' sorusu yöneltilirken, bu kategoride Angelina Jolie, Beyonce Knowles, Jessica Alba ve Scarlett Johansson yarışıyor. Dudaklarıyla meşhur Jolie yüzde 48 oy oranıyla açık ara önde giderken, onu yüzde 20 ile Jessica Alba, yüzde 14 ile Beyonce Knowles, yüzde 17 ile Scarlett Johansson izliyor. 
     
     KİMİN GÜLÜŞÜ 1 MİLYON DOLARA BEDEL 

     Ankette ''Kimin gülüşü 1 milyon dolara bedel'' sorusunun yanıtı ise yüzde 49'luk ezici oy oranıyla ünlü aktör Tom Cruise. 
     Genç aktör Ashton Kutcher yüzde 22 ile ikinci olurken, ''Ray'' filminde soul efsanesi Ray Charles'ı canlandırarak ''En İyi Erkek Oyuncu'' dalında Oscar ödülünü kucaklayan Jamie Foxx yüzde 20 oy aldı. ''Büyük İskender'' filminde Makedonya Kralı'nı canlandıran Colin Farrell ise son sırada yer aldı. 
     En güzel saçların kime ait olduğunu soran dergi, okurlarından yüzde 52 oy oranıyla ''Salma Hayek'' yanıtını aldı. Halle Berry yüzde 32, Lindsay Lohan yüzde 9, Gwyneth Paltrow yüzde 7 oranında oy elde etti. 
     
     EN GÜZEL BURUNLU YILDIZ SIENNA 

     Ünlü aktör Jude Law ile hayatını birleştirmeye hazırlanan genç oyuncu Sienna Miller, yüzde 35 oy oranıyla ''en güzel burunlu'' ünlü. 
     Nicole Richie'nin yüzde 29 oy aldığı ankette, şu günlerde ''Tatlı Cadı'' filminin setinde burnunu oynatarak sihirler yapan Nicole Kidman yüzde 22 oy oranıyla üçüncü, Lucy Liu yüzde 14 oyla dördüncü oldu. 
     ''En güzel vücutlu erkek'' yüzde 65 ile Matthew McConaughey olurken, Usher yüzde 15, Brad Pitt yüzde 12, ünlü futbolcu David Beckham dördüncülüğü elde etti. 
     ''En güzel gözlü ünlü'' yüzde 38 oy oranıyla genç oyuncu Kate Bosworth oldu. İkinciliği yüzde 32 oranında oyla Oscarlı oyuncu Charlize Theron elde ederken, yüzde 20 oy oranıyla Catherine Zeta-Jones üçüncü sırada bulunuyor. 
     
</TEXT>
</DOC>
