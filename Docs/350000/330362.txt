<DOC>
<DOCNO> 330362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun51.html </URL>
<DATE> 2005/04/05/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Aktör Richard Gere, Ramallah'ta barışa destek verdi... 
</HEADLINE>
<TEXT>

     Ortadoğu'da yeni bir barış misyonu yüklenen Amerikalı aktör Richard Gere, bugün Batı Şeria'nın Ramallah kentini gezdi ve şiddete son verilmesine destek verdi. 
     Son aylarda bölgeye üçüncü ziyaretini yapan Gere, dün İsrailli liderlerle görüştükten sonra bugün Filistin lideri Mahmud Abbas ile biraraya geldi. 
     Ramallah'ta bir kültür merkezini gezen Gere, ''Abbas'ın İsrail vatandaşlarına yönelik saldırıların durdurulması çağrısının önemli olduğunu'' vurguladı. 
     Ünlü aktör, ''Hem İsraillilerin, hem de Filistinlilerin barışın sağlanması için fedakarlıklar yapması gerektiğini'' söyledi. 
     Müzikal film ''Chicago''daki rolüyle 2003 yılında Altın Küre ödülünü kazanan 55 yaşındaki Gere, kültür merkezinde Filistinli şair Mahmud Derviş ile fikir alışverişinde bulundu. 
     Gere, dün Tel Aviv'de İsrail Başbakan Yardımcıları Şimon Peres ve Ehud Olmert ile muhalefetteki Yahad Partisi'nin lideri Yossi Beilin ile görüşmüştü. 
     Richard Gere, geçen yılın Mart ve Haziran aylarında da İsrail'i ziyaret etmişti. 
     
</TEXT>
</DOC>
