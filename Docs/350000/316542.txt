<DOC>
<DOCNO> 316542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur38.html </URL>
<DATE> 2005/02/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Roche Genel Müdürü dahil 5 kişi mahkemeye sevkedildi 
</HEADLINE>
<TEXT>

     Sosyal Sigortalar Kurumu'na SSK fahiş fiyatla ilaç alımına ilişkin yürütülen soruşturma kapsamında gözaltına alınan kişilerden Roche Müstahzarları Sanayi A.Ş Genel Müdürü Faruk Yöneyman'ın da aralarında bulunduğu 5'i, tutuklanmaları istemiyle mahkemeye sevk edildi. 
     İstanbul Organize Suçlar Şube Müdürlüğü'ndeki işlemlerinin ardından Beşiktaş'taki İstanbul Adliyesi'ne gönderilen 10 kişi, Adli Tabiplik'te sağlık kontrolünden geçirildi. 
     Cumhuriyet Savcısı Nazmi Okumuş tarafından ifadeleri alınan 10 kişiden 5'i, serbest bırakıldı. 
     Roche Müstahzarları Sanayi A.Ş. Genel Müdürü Yöneyman ile Gökhan Demir, Tahir Ünsal, firmanın eski yöneticilerinden Veysi Mungan ve ecza deposu sahibi Burak Mehmet Sarıbay ise tutuklanmaları istemiyle nöbetçi mahkemeye gönderildi. 
     Bu arada savcılık ifadelerinin ardından serbest kalan 5 kişiden İhsan Yener Kaya, adliye çıkışında basın mensuplarının sorularını yanıtladı. 
     Eski SSK Yönetim Kurulu Üyesi olduğunu anlatan Kaya, ''SSK'nın Türkiye'nin en büyük ilaç alıcısı olduğunu ve üretilen ilacın yüzde 40'ını tükettiğini'' söyledi. Kaya, ''SSK'nın İhale Kanunu'na girmemesi, pazarlık usulüyle bu işlemin yapılması gerektiğini'' savundu. 
     ''Bu konuları defalarca TBMM Alt Komisyonu'nda da söylediğini'' kaydeden Kaya, ''İhale Kanunu nedeniyle SSK'nın 1 yıl içerisindeki zararının 300 trilyon lira olduğunu'' söyledi. 
     ''Yolsuzlukların açığa çıkması için yaptığı mücadelenin devam edeceğini'' ifade eden İhsan Yener Kaya, gazetecilerin ''SSK'da yolsuzluk var mı diyorsunuz '' sorusu üzerine ''Sistemden gelen... SSK'nın İhale Kanunu'na girmesindendir'' dedi. 
     
</TEXT>
</DOC>
