<DOC>
<DOCNO> 306902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/yasam/yas03.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanı'nda 'kaçak' alarmı 
</HEADLINE>
<TEXT>


SİNAN TOROS 

Atatürk Havalimanı'nda yurda giriş-çıkış yasağı tahdit olduğu gerekçesiyle gözaltına alınan bir kişi, polisin bir anlık dalgınlığından faydalanarak kaçtı. Havalimanının bütün giriş-çıkış noktalarının kapatılmasına rağmen kaçan kişi yakalanamadı. İstanbul Atatürk Havalimanı, dün hareketli dakikalara sahne oldu. Alınan bilgiye göre, Şahin Temizkan adlı yolcu, yurtdışından gelerek Dış Hatlar Terminali'nde pasaport kontrol noktasında "yurda giriş işlemi" yaptırdı. Temizkan'ın bilgisayar kayıtlarında "tahdidi olduğu" anlaşıldı. Gözaltına alınarak, yasal işlem yapılmak üzere Pasaport Kısım Amirliği'ne alınan Temizkan, polisin bir anlık dalgınlığından faydalanarak kaçtı. İç ve Dış Hatlar Terminali'ndeki bütün giriş - çıkış noktaları kapatıldı, tuvalet ve kafelerde arama yapıldı. Yolcu ve yakınlarına yaklaşık yarım saat çıkış izni verilmedi. Aramalara rağmen Temizkan'ın izine rastlanmadı. Temizkan'ın yurtdışından eşiyle geldiği öğrenildi. 



</TEXT>
</DOC>
