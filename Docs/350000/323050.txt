<DOC>
<DOCNO> 323050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/eko04.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu emeklilik fonları yüzde 33 kazandırdı... 
</HEADLINE>
<TEXT>


Kamu emeklilik fonları, 2004 yılında ortalamada yüzde 33 getiri sağladı. Bu fonları getiride yüzde 26 oranıyla esnek, yüzde 25 getiri ile hisse, yüzde 19 ile likit emeklilik fonları izliyor 

Ayfer Yıldız 

Bireysel emeklilik sektörü yatırımcılarının birikimlerini yönlendirdiği fonlar, yüksek getirilere imza attı. Tahvil ve bono emeklilik yatırım fonları bir yıllık sürede yüzde 33.30, esnek fonlar yüzde 26.43, hisse emeklilik fonları yüzde 25.7, Likit fonlar yüzde 19.50, eurobond emeklilik yatırım fonları yüzde 9.35 oranında getiri sağladı. 
Emeklilik fonlarının türlerine göre ortalama getirilere bakıldığında, kamu iç borçlanma fonları getiride ilk sırada yer aldı. 
Bireysel emeklilik sistemine üye olan kişilerin ortalama yaşı 24 - 34 arasında. Risk almak istemeyen emeklilik üyelerinin, portföylerini önümüzdeki dönemde Amerika ve İngiltere'de olduğu gibi hisse senedine kaydırabileceği belirtiliyor. Bireysel emeklilik katılımcılarının yılda dört kez seçmiş oldukları planları değiştirme hakkı bulunuyor. Bu durum üyelerin, piyasa koşullarına göre portföylerindeki değişiklikleri daha rahat yapmalarını sağlıyor. Katılımcıların fon seçiminde yaş, gelir düzeyi, emekliliğine kalan süre ve ödediği prim miktarı önem taşıyor. Çünkü kişiler, alabilecekleri riske göre tercih yapıyorlar. 
Örneğin, sisteme 30'lu yaşlarda üye olan bir kişinin portföyüne yüzde 50'den fazla büyüme amaçlı fon alabileceğini belirten uzmanlar, emekliliğine yakın yaşlardaki kişilerin ise daha az risk alması gerektiğine dikkat çektiler. 

Stopaj alınmayacak 
Bu arada, 2006 yılında itibaren uygulamaya girecek yeni vergi düzenlemesine göre bireysel emeklilik ve borsa yatırım fonları dışındaki bütün yatırım araçlarından elde edilecek kazançlar üzerinden yüzde 15 oranında stopaj kesintisi yapılacak. Bu nedenle, emeklilik fonlarının cazibesinin artacağı belirtiliyor. 

Türlerine göre emeklilik fonlarının yıllık getirisi 02.01.2004 - 03.01.2005 Fon adı Getiri Tahvil ve bono fonları 33.30 Hisse emeklilik fonları 25.70 Esnek emeklilik fonları 26.43 Likit emeklilik fonları 19.50 Eurobond emeklilik fonları 9.35 Yabancı menkul kıymet - 3.05 

'Fonların uzun vadedeki getirileri daha önemli' Ak Emeklilik Genel Müdürü Meral Ak Egemen, fon bazında emeklilik fonlarının net yüzde 36 oranında reel getiriler sağladığını söyledi. 2004'te TÜFE yüzde 9.3, ters repo yüzde 18.8, tahvil bono yüzde 29.9 KYD DİBS365 , hisse senedi yüzde 32.3 İMKB 30 , euro yüzde 3.7 getiri sağladı. Dolar ise yüzde 4.1 oranında kaybettirdi. Emeklilik fonlarının enflasyonun üzerinde reel getiri sağladığına dikkat çeken Egemen, yatırımcıların seçmiş oldukları emeklilik şirketinin planlarını iyi incelemeleri gerektiğini söyledi. Bireysel emekliliğin en az 10 yıllık bir yatırım olduğunu ifade eden Egemen, emeklilik fonlarının uzun vadedeki getirilerinin önemli olduğunu belirtti. 


</TEXT>
</DOC>
