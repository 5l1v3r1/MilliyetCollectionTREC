<DOC>
<DOCNO> 333464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas03.html </URL>
<DATE> 2005/04/14/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Dolaptaki ' şık'la aynı evde bir ay... 
</HEADLINE>
<TEXT>

     DHA - BOSTON 

      ABD'nin Tennessee eyaletinin başkenti Nashville'de işlenen bir cinayet polisi bile hayrete düşürdü. Amerikan medyası tarafından da 'akıl almaz' olarak nitelendirilen olayda, eşinin tam bir aydır evlerindeki bir dolapta sakladığı sevgilisini yakalayan ev sahibi koca, 'davetsiz misafir' tarafından dövülerek öldürüldü. 
     Yerel basının haberine göre Jeffrey Freeman adlı Amerikalı, eşi Martha Freeman'in gizlice eve aldığı Meksika asıllı sevgilisi Rafael DeJesus Rocha Perez ile bir ay boyunca farkına varmadan aynı çatı altında yaşadı. 
     Kocası evden ayrıldıktan sonra sevgilisini dolaptan çıkaran Martha Freeman ve Perez'in foyası, genç adamın aşırı derecede horlaması ile ortaya çıktı. Evde duyduğu horlama sesi üzerine bütün odaları ve dolapları aramaya başlayan Freeman, karısının şığını bir dolapta uyurken yakaladı. Eşine "Ben şimdi yürüyüşe çıkıyorum. Dönünce bu adam burada olmayacak" diyerek evden ayrılan Jeffrey Freeman bir süre sonra eve döndü, ancak kendisini dolapta yakalayan ev sahibini bekleyen Perez, elindeki silahla tehdit ederek banyoya soktuğu Freeman'i sopayla döverek öldürdü. Olayın ardından tutuklanan şık cinayetle suçlandı. 

     
</TEXT>
</DOC>
