<DOC>
<DOCNO> 306165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy23.html </URL>
<DATE> 2005/01/13/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Türk heyetinin Moskova'da bekletildiği iddiası... 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan'ın Rusya'ya yaptığı geziye katılan 50 milletvekili ve çok sayıda işadamının bugün saat 12.00'den bu yana Moskova Havaalanı'nda bekletildiklerini söyledi. 
     Koç, TBMM Genel Kurulu'nda söz alarak, şu anda Moskova Havaalanı'nda 40'ı AK Parti'li 50 milletvekili ve aralarında ASO Başkanı Zafer Çağlayan'ın da bulunduğu çok sayıda oda başkanının ''mahsur kaldıklarını'' ileri sürerek, şöyle konuştu 
     ''Bu milletvekillerimiz ve oda başkanlarımız ayakkabıları, çorapları, ceketleri çıkartılarak aranmaktadır. Bu bir rezalettir. Bazı milletvekillerimiz bu gezide açıkça mağdur edilmiştir. Milletvekillerimiz Moskova'da kırmızı pasaport taşımalarına rağmen polis tarafından gözaltına alınmak istenmiştir. Bu arkadaşlarımız 100-200 dolar rüşvet vererek nezarethaneye atılmaktan kurtulmuşlardır. Bu bir rezalettir.'' TBMM Genel Kurulu'nda bulunan Devlet Bakanı ve Başbakan Yardımcısı Mehmet Ali Şahin, Dışişleri Bakanlığı'na şu ana kadar bu konuda herhangi bir şikayet ulaşmadığını öğrendiğini ifade ederek, ''Sayın Dışişleri Bakanı'mız ile görüştüm, konuyu ilettim. Kendisi şu anda konuyla ilgileniyor. En kısa sürede Meclis'e bilgi vereceğiz. Böyle bir şey olmuşsa bunun kabulü mümkün değildir'' diye konuştu. 
     TBMM Başkanvekili Ali Dinçer'in telefonla konuşan milletvekillerini uyarması üzerine Genel Kurul'da tartışma yaşandı. AK Parti Gaziantep Milletvekili Nurettin Aktaş CHP sıralarına doğru yürüdü. Tartışmanın uzaması üzerine TBMM Başkanvekili Dinçer birleşime ara verdi. 
     Aradan sonra CHP Ankara Milletvekili Oya Araslı, tasarı üzerinde görüşlerini açıklamaya başladı. 
     
</TEXT>
</DOC>
