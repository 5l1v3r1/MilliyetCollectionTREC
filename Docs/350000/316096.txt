<DOC>
<DOCNO> 316096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy05.html </URL>
<DATE> 2005/02/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Erbakan'ın sabıka kaydı siliniyor 
</HEADLINE>
<TEXT>

     Özgür CEBE DHA 

      BİNGÖL'de 1994 yılındaki yerel seçimlerde yaptığı konuşma nedeniyle kapatılan Diyarbakır 1 No'lu DGM tarafından 1 yıl hapis cezasına çarptırılan kapatılan RP'nin eski Genel Başkanı Necmettin Erbakan'ın adli sicildeki sabıka kaydının silinmesiyle ilgili 3 yıllık sürenin dolduğu gerekçesiyle yapılan başvuru, karar aşamasına geldi. Mahkeme, önümüzdeki Nisan ayında karar verebilmek için Adli Sicil ve İstatistik Genel Müdürlüğü'nden Erbakan'ın sabıka kaydını istedi. 
     Erbakan'ın TCK'nın 312 2 maddesi uyarınca aldığı 1 yıl hapis cezasının Yargıtay 8'inci Ceza Dairesi'nce onanmasından sonra sabıkalı duruma düşen Erbakan ile ilgili 3 yıllık sürenin dolduğu gerekçesiyle avukatları Yargıtay'a dilekçe ile başvurdu. Erbakan'ın avukatları, mahkumiyet kararının kesinleşmesinden 3 yıllık süre geçtiğini belirterek, adli sicildeki sabıka kaydının silinmesini istedi. Dosyayı inceleyen Yargıtay, 3 yıllık yasal sürenin dolduğunu, Necmettin Erbakan'ın benzer suçtan hakkında kesinleşmiş mahkumiyet kararı veya dava bulunmadığı takdirde 4616 sayılı Şartla Salıverme ve Cezaların Ertelenmesine İlişkin Yasa uyarınca adli sicildeki sabıka kaydının silinmesi için davayı bozarak dosyayı Diyarbakır 1 No'lu DGM yerine kurulan 4'üncü Ağır Ceza Mahkemesi'ne gönderdi. 
     Diyarbakır 4'üncü Ağır Ceza Mahkemesi'nde dosyası ele alınan Erbakan ile ilgili İstanbul Adli Sicil ve istatistik Müdürlüğü'nden istenen yazıya cevabın gönderildiği belirtildi. Yazıda, Erbakan'ın başka suçtan kesinleşmiş hükmü bulunmadığı belirtildi. Mahkeme heyeti, Ankara Adli Sicil ve İstatistik Genel Müdürlüğü'nden de Erbakan'ın sabıka kaydının istenmesine karar verip duruşmayı 29 Nisan'a erteledi. Erbakan'ın sabıka kaydında başka sicil bulunmadığı taktirde sabıkası silenerek dosyası ortadan kaldırılacak. 
     Erbakan'ın avukatı Mehmet Ener, geçen yıl Diyarbakır 1 No'lu DGM'ye 2 sayfalık dilekçe verirken TCK'nın 312'nci maddesinde yapılan değişilikten dolayı Erbakan'ın konuşmasının suç olmaktan çıktığını, bu nedenle sabıka kaydının silinip dosyasının ortadan kaldırılmasını talep etmişti. Ancak 1 No'lu DGM, 3 yıllık sürenin dolmadığını göz önünde tutarak, bu talebi reddetmiş, bunun üzerine avukat Ener, Yargıtay'a temyiz için başvurmuştu. 
     
</TEXT>
</DOC>
