<DOC>
<DOCNO> 332808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/bnba.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Azgın boğalar 
</HEADLINE>
<TEXT>


NBA'in unutulmaz yıldızı Michael Jordan'ın basketbolu bırakmasından sonra büyük bir düşüş yaşayan Chicago Bulls, genç kadrosuyla 6 yıl aradan sonra ilk kez play - off'a çıkmayı başardı 

NBA'E YAKIN PLAN METE AKTAŞ 


1991-1998 arasında Michael Jordan'ın liderliğinde 6 NBA şampiyonluğu kazanarak adını tarihe altın harflerle yazdıran Chicago Bulls, 1999'dan 2003-04 sezonuna kadar oynadığı 460 maçın 341'ini kaybederken, milyonlarca Bulls taraftarını da geçmişin tatlı hayalleriyle avunmaya mahkum etmişti. 
Chicago Bulls, 2004-05'e de ilk 9 maçını kaybederek başladığında hayal kırıklığı ile geçecek tipik bir Bulls sezonunun daha yaşanacağı düşünülüyordu. Ama Bulls, kendisinin bile inanamadığı müthiş bir yükseliş trendine girdi. 1 Ocak'tan sonra oynadıkları 50 maçta aldıkları 35 galibiyet ile yılbaşından bu yana en fazla maç kazanan takım olan Bulls, cumartesi Toronto'yu 110-97 yenerek 1997-98'den beri ilk defa play-off'a girmeyi başardı. 

Yönetimin başarısı 
Chicago'nun başarısının arkasında, işini iyi bilen yönetim, oyuncular üzerinde tatlı - sert kontrol sağlayabilecek coach ve kişisel istatistiklerinden çok takımın başarısını ön planda tutma fikrini benimsemiş, takım konseptine uygun oyuncular bulunuyor. 
14 Nisan 2003'te basketbol operasyonlarından sorumlu başkan yardımcısı sıfatıyla göreve gelen takımın eski yıldızlarından John Paxson, 11 yıllık oyunculuk kariyerinde 3 sayı uzmanı olarak ün yapmış olsa da stratejisini, Bulls'un 90'lı yıllara damgasını vuran sıkı savunmasını uygulayabilecek bir kadro oluşturmak olarak belirlemişti. Paxson, Eddy Curry ve Tyson Chandler'ın yanı sıra, geçen sene çok başarılı çaylak sezonu geçiren Kirk Hinrich'in etrafında bir takım oluşturmak için kolları sıvadı. Genç kadronun başına getirilen isim oyunculuk günlerinde sert oyunuyla tanınan Scott Skiles oldu. 

Süper çaylaklar 
Eddy Curry ve Tyson Chandler sonunda kendilerinden beklenen çıkışı göstermeyi başarırken, Kirk Hinrich ikinci yılında takımın liderliğini üstlenmeye başladı. Çaylaklar Luol Deng ve Chris Duhon beklentilerin üzerine çıkarken, Andres Nocioni de all-around oyunu ile göz doldurdu. 
Rakiplerini 42.2 şut isabetinde tutarak, bu kategoride lig birincisi olan ve maç başına yedikleri 93.7 sayı ile en az sayı yiyen 7. takım durumundaki Bulls'un savunma odaklı kadrosunda sürekli hücumu düşünen tek isim "Ben Jordan" lakablı çaylak Ben Gordon. 'En İyi Çaylak' ve 'En İyi 6. Adam' ödüllerinin en büyük favorilerinden biri olan 21 yaşındaki guard, özellikle son çeyreklerde yaptığı patlamalarla şimdiden adını ligin en iyi crunch-time oyuncularının arasına yazdırmış durumda. 

HAFTANIN TAKIMI 
GOLDEN STATE WARRIORS 
Keşke sezon onlar için biraz daha uzun olsaydı Play-off iddiasını uzun süre önce kaybettikten sonra Baron Davis takasıyla canlanan ve 8'i arka arkaya olmak üzere son 13 maçın 11'ini kazanan Golden State Warriors, haftayı San Antonio'ya nefes kesen bir mücadele sonunda yenilerek kapatmasına rağmen Batı'nın iki önemli takımı Phoenix, Houston ve Portland karşısında aldıkları galibiyetlerle tüm NBA'e gelecek yıl play-off'a oynayacak bir takım olduklarını gösterdiler. 

HAFTANIN KARMASI 
Baron Davis Golden State 
Allen Iverson Philadelphia 
Vince Carter New Jersey 
LeBron James Cleveland 
Ben Wallace Detroit 

HAFTANIN OLAYI 
Sezona ilk 9 maçını kaybederek başlayan Chicago Bulls'un, genç kadrosuyla ufak bir mucizeye imza atıp sezonun bitimine 12 gün kala, 1997-98 sezonundan bu yana ilk kez play-off'a kalmayı garantilemesi. 

NE DEDİN NE DEDİN 
1-"Analar, bacılar, evlatlarınızın geçici coach olmalarına izin vermeyin" Lakers'da coach Rudy Tomjanovic'in yardımcılığını yaparken Tomjanovic'in istifasından sonra geçici coach sıfatıyla takımın başına geçen Frank Hamblen, "geçici" sıfatıyla coachluk yapmanın dünyanın en zor ve stresli mesleği olduğunu söyleyerek gelecek nesilleri şimdiden uyarıyor. 
2- "Ne uçurumu Uçuruma doğru giden birşey yok. Belli ki evliliğimi Nets ile olan ilişkimle karıştırıyorlar". Nets'in süper guardı Jason Kidd'in, bir muhabirin "Eşiniz Joumana ile kavga ettiğiniz ve evliliğinizin uçurumun kenarına geldiği söyleniyor, ne düşünüyorsunuz " diye sorması üzerine verdiği ilginç ve Nets yönetimini rahatsız edecek cevabı. 

SAYILARLA GEÇEN HAFTA 
270 
Pazar gecesi San Antonio Spurs, deplasmanda Golden State Warriors'ı iki uzatma devresi sonunda 136-134 yenip Warriors'ın 8 maçlık galibiyet serisini sonlandırırken, iki takım toplam 270 sayı üreterek bu sezon NBA'de bir maçta kaydedilen en yüksek sayıya ulaştı. 

101 
Saniye Boston Celtics coachu Doc Rivers, takımının Nets'e 99-86 yenildiği maçın henüz ilk çeyreğinde 1 dakika 41 saniye dolarken aldığı iki teknik faul ile oyundan atıldı. 

72 
Midesinden rahatsız Shaquille O'Neal'den yoksun olarak Detroit karşısına çıkan Miami Heat, 80-72 mağlup olurken 72 sayı bu sezon bir maçta attıkları en düşük sayı olarak kayıtlara geçti. 

24 
New Jersey Nets'in son haftalarda müthiş form tutan süper yıldızı Vince Carter, Boston maçının ilk çeyreğinde tam 24 sayı atarak bu sezon NBA'de bir çeyrekte en fazla sayı kaydeden oyuncu oldu. İlk çeyrekte Carter tek başına Boston'a 24-19'luk üstünlük kurarken maçı da 45 sayı ile noktaladı. 

HAFTANIN OYUNCUSU 
VINCE CARTER New Jersey 
New Jersey Nets sezonun son haftasına girilirken Doğu Konferansı'nda play-off potasına girmeye çalışıyor ve geçtiğimiz hafta aldığı üç kritik galibiyetle hedefine doğru emin adımlarla yaklaşıyor. Nets'in çıkışındaki en önemli unsur ise sezon ortasında Toronto'dan geldiğinden beri müthiş bir gelişme gösteren Vince Carter. All-Star swingman geçen haftayı 34.7 sayı 5.3 ribaund 4.3 asist ortalamalarıyla tamamlarken Celtics maçında attığı 45 sayıyla da bu sezonki en yüksek sayısına ulaştı. 

BU MAÇ KAÇMAZ 
NEW JERSEY-PHILADELPHIA 17 Nisan Pazar 
Play-off'a kalmak için büyük bir mücadele veren New Jersey Nets, halen play-off sıralamasında 7. sırada bulunan ama sadece 1.5 maç gerisinde bulunduğu Philadelphia 76'ers'ı evinde ağırlayacak. 

Detroit Pistons grup birincisi 

NBA'de geçtiğimiz yıl şampiyonluğa uzanan Detroit Pistons, Chicago Bulls'u rakip sahada uzatmada Chauncey Billups'ın sekiz saniye kala kaydettiği basketle 85 - 84 yenerek Merkez Grubu birinciliğini garantiledi. Billups ayrıca 28 sayı ile Detroit'in en skorer ismi oldu. 

Diğer sonuçlar 
Denver - Golden State 122 - 106 
Orlando - Cleveland 106 - 114 
Seattle - Houston 78 - 90 
Toronto - Indiana 90 - 94 
Washington - Milwaukee 119 - 112 
Atlanta - Charlotte 105 - 110 U 
Dallas - Memphis 110 - 89 
LA Lakers - Phoenix 97 - 108 


</TEXT>
</DOC>
