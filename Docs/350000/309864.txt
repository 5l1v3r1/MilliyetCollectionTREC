<DOC>
<DOCNO> 309864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko03.html </URL>
<DATE> 2005/01/27/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Köprü ve otoyollarda KGS dönemi başladı 
</HEADLINE>
<TEXT>

     Köprü ve otoyol geçişlerinde OGS'den sonra Kartlı Geçiş Sistemi KGS uygulaması başladı. 
     Fatih Sultan Mehmet Köprüsü'nde kullanımına başlanan Kartlı Geçiş Sistemi'nin KGS Boğaziçi Köprüsü'nde de yarın aktif hale geleceği bildirildi. 
     İş Bankası da, köprü ve otoyollardan kolaylıkla ve nakit para ödemeden geçiş olanağı sağlayan ''Kartlı Geçiş Sistemi'' kartlarını kullanıma sunduğunu açıkladı. 
     İş Bankası'ndan yapılan açıklamaya göre, bankanın KGS kartları, ''Nakit'' ve ''Kredili'' olmak üzere iki çeşit üretilecek. Maximum Kart'a veya Vadesiz YTL hesaba bağlı çalışacak ''Kredili KGS kartları'' ve nakit para yüklenerek kullanılacak ''Nakit KGS Kartları'' İş Bankası şubelerinden temin edilebilecek. 
     Köprü geçişlerinde ve otoyollarda nakit yerine geçen bu ''akıllı kartlar''ın, sahiplerine yüzde 20 indirim avantajı sağladığı bildirildi. 
     Köprülerde ve otoyollarda KGS için ayrılmış özel gişelerden bozuk para sıkıntısı yaşamadan, para üstü beklemeden, daha kolay ve daha hızlı geçilmeyi sağlayacak Kartlı Geçiş Sistemi'nde, banka kartı boyutlarındaki KGS Kartı, gişedeki okuyucuya yaklaştırıldığında, içindeki elektronik çip yoluyla ödeme yapılmasını sağlayacak. 
     
</TEXT>
</DOC>
