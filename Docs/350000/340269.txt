<DOC>
<DOCNO> 340269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur19.html </URL>
<DATE> 2005/05/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İlköğretim okulu öğrencisi kalp krizi geçirip öldü 
</HEADLINE>
<TEXT>

     Osmaniye’de, Milli Eğitim Müdürlüğü’nce düzenlenecek turnuvaya hazırlık amacıyla sınıf takımında maça çıkan ilköğretim okulu öğrencisi, yorulduğunu söyleyerek oyundan ayrıldıktan bir süre sonra geçirdiği kalp krizi sonucu öldü. 
     Alınan bilgiye göre, Rızaiye Mahallesi’ndeki Osmaniye İlköğretim Okulu 7. sınıf öğrencisi Kazım Uygun 15 , okul sahasında, sınıflar arasında düzenlenen seçmeler dolayısıyla arkadaşlarıyla maça çıktı. 
     Uygun, bir süre sonra, beden eğitimi öğretmenine yorulduğunu söyleyerek oyundan ayrıldı. Arkadaşlarıyla maçı izlerken aniden rahatsızlanan Kazım Uygun, yere yığıldı. Kazım Uygun, öğretmenleri tarafından 112 Acil Servis ekipleriyle Osmaniye Devlet Hastanesi’ne kaldırırken öldü. Kazım Uygun’un kalp krizi sonucu öldüğü anlaşıldı. 
     Adli Tıp Kurumu’ndaki otopsi sonrasında ailesine teslim edilen çocuğun cesedi, Asri Mezarlık’ta toprağa verildi. 
     Öğretmenlerin sınıf arkadaşlarıyla eve taziye ziyaretinde bulunduğu sırada anne Feyme Uygun, güçlükle teselli edildi. Gözyaşlarını tutamayan Feyme Uygun, "Oğlumu getirin, oğlum nerede Oğlumu almadan niye geldiniz " şeklinde feryat ederek fenalık geçirdi. 
     
     SAĞLIKLI RAPORU 

     Kazım Uygun ile ilgili, okul idaresince diğer takım arkadaşlarıyla sağlık ocağında yaptırılan muayenede, sağlıklı olduğuna dair rapor düzenlendiği bildirildi. 
     İl Milli Eğitim Müdür Yardımcısı Halil İbrahim Kahraman, turnuvaya katılacak okulların önce sınıflar arasında seçmeler yaptığını, takımların ve öğrencilerin belirlendiğini belirtti. 
     İstenmeyen olayın camiayı üzdüğünü, çocukların sağlıkları konusu üzerinde hassasiyetle durduklarını ifade eden Kahraman, şunları söyledi 
     "Turnuva dolayısıyla yapılacak seçmeler öncesinde takımlarda yer alacak öğrencilerden resmi bir sağlık kurumundan sağlıklı olduğuna dair rapor isteniyor. Bu uygulama, il genelinde, turnuvaya katılacak takımlarda yer alacak öğrenciler için geçerli. Bu kapsamda, okul idaresince takımlardaki öğrenciler sağlık ocağında muayene ettirilmiş, Kazım Uygun’un da sağlıklı olduğuna dair rapor düzenlenmiş. İdare, gerekli prosedürü uygulayarak sorumluluğunu yerine getirmiş." İl Sağlık Müdürü Mehmet Bahar da, AA muhabirine yaptığı açıklamada, olaydan son derece üzüntü duyduklarını belirterek, ölen öğrencinin yaşının küçük olması dolayısıyla kalp krizi riskinin tespit edilmesinin çok zor olduğunu belirtti. 
     Bahar, muayeneyi gerçekleştiren doktorun, rahatsızlığının olmaması ve bu konuda herhangi bir şikayetinin bulunmaması durumunda kalp rahatsızlığı konusunu düşünemeyeceğini ifade etti. 
     Futbol Federasyonu’nun amatör spor kulübü oyuncularından bile tek doktor tarafından verilen sağlık raporunu kabul ettiğini belirten Bahar, "Turnuva dolayısıyla öğrencilere federasyonun prosedürü dikkate alınarak sağlık muayenesi uygulanıyor. Takımda yer alacak öğrenciler mutlaka sağlık kontrolünden geçiriliyor" dedi. 
     Bahar, Çocukların yoğun efor sarf etmelerini gerektirecek etkinliklerden kaçınılması ve özellikle hava sıcaklığının artığı dönemlerde bu konuda duyarlı olunması gerektiğine dikkati çekti. 
     Rızaiye Mahallesi’ndeki Osmaniye İlköğretim Okulu 7. sınıf öğrencisi Kazım Uygun 15 , okul sahasında, sınıflar arasında düzenlenen seçmelerin yapıldığı maç sırasında rahatsızlanmış, 112 Acil Servis ekipleriyle Osmaniye Devlet Hastanesi’ne kaldırırken ölmüştü. 
     Bu arada, yakınları, küçük Kazım’ın olay öncesine kadar sağlık yönünden ve özellikle de kalbiyle ilgili herhangi bir şikayette bulunmadığını belirttiler. 
     
</TEXT>
</DOC>
