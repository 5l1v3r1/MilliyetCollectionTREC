<DOC>
<DOCNO> 321230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun19.html </URL>
<DATE> 2005/03/06/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Fransa'dan Türkiye'ye imtiyazlı ortaklık önerisi 
</HEADLINE>
<TEXT>

     Fransa'da iktidardaki Halk Hareketi Birliği'nin UMP bugün yapılan kongresinde delegeler, AB Anayasası için ''Evet'' derken, Türkiye'ye de AB tam üyeliği yerine, ''imtiyazlı ortaklık'' önerdiler. 
     UMP'nin bugün düzenlenen ulusal kongresinde delegelerin yüzde 90.8'i AB Anayasası'nın desteklenmesi yolunda oy kullandı. Delegeler, aynı metinde kabul edilen bir maddede ise AB tam üyeliği yerine Türkiye'ye ''imtiyazlı ortaklık'' önerilmesini istediler. 
     UMP lideri Nicolas Sarkozy, AB Anayasası için parti içinde yapılacak oylamadan sonra ikinci bir metinde Türkiye'nin AB üyeliğinin de parti delegeleri tarafından oylanmasını istemiş, ancak buna Cumhurbaşkanı Jacques Chirac'ın karşı çıkması üzerine geri adım atmak sorunda kalmıştı. 
     Chirac, ''aynı anda iki sorunun delegelere yönetilmesi halinde AB Anayasası ve Türkiye'nin AB üyeliğinin birbiriyle ilişkilendirileceği ve bunun da AB Anayasası'nın kabul edilmesini tehlikeye atacağı'' gerekçesiyle, Sarkozy'ye karşı çıkmıştı. 
     Chirac ve Sarkozy arasında daha sonra varılan uzlaşma gereği, Türkiye konusunun ayrı bir metinde değil, AB Anayasası ile birlikte oylanmasına karar verilmişti. 
     Chirac ve Başbakan Jean Pierre Raffarin, kamuoyuna yaptıkları açıklamalarda, ''AB Anayasası ve Türkiye'nin AB üyeliği konusunun birbirine karıştırılmaması gerektiğini'' savunuyorlar. 
     Alain Juppe'nin başkanlığı döneminde UMP, geçen mayıs ayında yapılan parti yönetim kurulu toplantısında, Türkiye'ye tam üyelik yerine ''imtiyazlı ortaklık''önerilmesini savunan bir karar almıştı. 
     Fransa, 29 Mayıs Pazar günü ülke genelinde AB Anayasası için referanduma gidecek. 
     Bu arada, Journal du Dimanche gazetesinde bugün yayınlanan bir kamuoyu araştırması, seçmenlerin yüzde 58'nin referandumda AB Anayasası'nı ''Evet'' diyeceğini ortaya koydu. 
     Fransa'da Sosyalist ve Yeşil Parti ile liberal eğilimli Fransa Demokrasi Birliği UDF , daha önce referandumda AB Anayasası'nı destekleme kararı almıştı. 
     Komünist parti, aşırı radikal solcu partiler, aşırı sağcı Ulusal Cephe Partisi ise yaptıkları açıklamalarda, AB Anayasası'na ''Hayır'' diyeceklerini bildirmişlerdi. 
     
</TEXT>
</DOC>
