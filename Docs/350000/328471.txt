<DOC>
<DOCNO> 328471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun44.html </URL>
<DATE> 2005/03/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Depremden sonra çok sayıda yangın çıktı, ölü sayısı 518 
</HEADLINE>
<TEXT>

     Endonezya'nın Sumatra adası açıklarında önceki gün meydana gelen şiddetli depremin ardından Simeulue adasındaki Sinabang sahil kentinde çok sayıda büyük yangının çıktığı bildirildi. 
     Resmi bir yetkili, yangınların, Richter ölçeğine göre 8,7 büyüklüğündeki deprem nedeniyle zaten zarar görmüş onlarca bina ve evi tamamen yıktığını belirtti. 
     Yangınlarda ölen ya da yaralanan olup olmadığı konusunda bilgi vermeyen yetkili, alevlerin çok büyük olduğunu ve yayıldığını ifade ederek, yangınları kendi çabalarıyla söndürmeye çalışan halkın panik içinde olduğunu kaydetti. 
     Yerel yetkililer, depremde Simeulue adası genelinde yüzlerce, Sinabang kentinde en az 17 kişinin hayatını kaybettiğini duyurmuştu. 
     Öte yandan BM, önceki günkü depremde en az 518 kişinin öldüğünü duyurdu. 
     BM yetkilisi Mesud Haydar, depremin en çok etkilediği Nias adasında 500 kişinin hayatını kaybettiğini belirtti. 
     Haydar, ayrıca Simeulue adasında 9, Sumatra ve Banyak adalar grubunda da 9 kişinin öldüğünün belirlendiğini kaydetti. 
     Endonezya Afet Merkezi'nden yapılan açıklamada, ''resmen belirlenen ölü sayısının 1000 dolayında'' olduğu açıklanmıştı. 
     Endonezya Devlet Başkan Yardımcısı Yusuf Kalla da ölü sayısının 2 bine ulaşabileceğini söylemişti. 
     
</TEXT>
</DOC>
