<DOC>
<DOCNO> 341073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/magazin/amag.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vasfı çoktu 'vasıfsız' öldü 
</HEADLINE>
<TEXT>


Yeşilçam'a birçok ilki getiren ve önceki gün toprağa verilen Gani Turanlı için arkadaşları konuştu En çok, devletin emekli kartındaki 'vasıfsız işçi' sıfatına içerlerdi 

Birsen Altuntaş 

Türk sinemasını ilk 'cinemascope' filmle o tanıştırdı. Yeşilçam'ın 'teleobjektif' ve 'dolly' ile tanışması da onun sayesinde oldu. İlk renkli Türk filminde imzası vardı. Yapımcı olarak adım attığı sinemanın en usta fotoğrafçısı, kameramanı ve görüntü yönetmeni olmayı başardı ama bürokrasi aynı fikirde değildi. İşte bu kadar çok vasfı olan ama mesleğinin ustası olduğu dönemde devletin verdiği emeklilik kartında 'vasıfsız işçi' yazmasını hazmedemeyen Gani Turanlı'yı, dostları önceki gün son yolculuğuna uğurladı. Görüntülediği 62 film arasında 'Ağrı Dağı Efsanesi', 'Ölüm Tarlası' gibi çok önemli yapıtlar da bulunan, 'Ağıt'la Antalya Altın Portakal Film Festivali'nde, ardından da Adana Altın Koza Film Festivali'nde 'En İyi Görüntü Yönetmeni' ödülüne layık görülen 79 yaşındaki Gani Turanlı, cuma günü son nefesini verdi. Önceki gün toprağa verilen ve "Cumhuriyet, 3 yaş büyük abimdir" diyen Turanlı, kanserden öldü ama dostlarının anlattıkları, birilerinin onu çok daha önce öldürdüğünü gösterdi. 

İşte dostlarının onun için söyledikleri 

Mesleğe küsmüştü 
Fatma Girik Hem meslektaşım hem de eniştemdi. Kendisiyle çok film çektik, çok iyi dosttuk. Ancak tatlı olduğu kadar da huysuzdu. Emeklilik karnesinde yazan 'vasıfsız işçi' sözü yüzünden mesleğine küsüp Bodrum'a yerleşti. Yaklaşık 20 yıl Bodrum'da yaşadı. Ölümünü h l kabullenemiyorum. 

Zarif ve entelektüel 
Ediz Hun İlk filmimi 1963'te Gani Bey'le çekmiştim. Çok zarif, kibar, entelektüel, beyefendi bir insandı. Sinemayı bırakıp Bodrum'a yerleşti. Çok sigara içiyordu. Allah rahmet eylesin, çok özeldi. 

Müstesna biriydi 
Hülya Koçyiğit Müstesna, mesleğinde son derece hassas bir insandı. İşini ibadet ediyormuşçasına yapardı. Son derece estetik zevki olan bir kameramandı. Kariyerimde çok önemli olan Ömer Lütfi Akad'ın yönettiği 'Gökçeçiçek', 'Gelin', 'Düğün' ve 'Diyet' filmlerinin görüntü yönetmenliğini yaptı. 

İşinin en iyisiydi 
Ekrem Bora Emeklilik kartının üzerinde 'vasıfsız işçi' diye yazıyordu. Bu adam kameraman olarak yaptığı işin en iyisi, sen nasıl vasıfsız yazarsın Buna rahmetli çok bozuldu, 'Ben bu işi bırakıyorum' dedi. 1955'te, ilk filmim 'Alın Yazısı'nda foto direktörlüğü yaptı. Kameramanlığa sonra başladı. Bodrum'a yerleştikten sonra da görüştük. Ben de onun gibi kanser tehlikesi atlattım ama erken teşhisle kurtuldum. 

Çok mütevazıydı 
Kadri Yurdatap Sesam Başkanı,Yapımcı Gani, Türk sinemasının gelmiş geçmiş en iyi kameramanlarındandı. Çok mütevazı bir insandı. Uzun zamandır Bodrum'un bir dağında kendi yaptığı evde yaşıyordu. Evinde her işini kendi yapardı. İnsanın kendisini emanet edebileceği bir arkadaşımızdı. 


</TEXT>
</DOC>
