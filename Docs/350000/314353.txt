<DOC>
<DOCNO> 314353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/sazak.html </URL>
<DATE> 2005/02/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Türban ve muhalefet 
</HEADLINE>
<TEXT>


CHP Kadın Kolları Başkanı, İstanbul Milletvekili Güldal Okuducu, Başbakan Erdoğan'ın Welt am Sonntag gazetesinde yayımlanan 'türban'la ilgili görüşlerini bir soru önergesiyle Meclis'e taşıdı. 
Davos'ta Alman gazeteci Christoph Keese ile yapılan söyleşinin faturası Erdoğan'ın danışmanı Cüneyd Zapsu'ya kesilirken, AKP liderinin vermeye çalıştığı siyasi mesaja yönelik polemik sürüyor. 
Güldal Okuducu, önergesinde Başbakan Erdoğan'dan şu sorulara yanıt istedi "Eşinizin ve kızınızın inançlı Müslüman olması ve Kuran'a saygı duymasından dolayı başörtüsü taktığına ilişkin demeciniz, başörtüsü takmayan yurttaşlarımızın inançlı bir Müslüman olmadığı ve Kuran'a saygı duymadığı anlamına da geldiğinden, bu sözlerinizin vatandaşlar arasında inançlı Müslüman ve inançlı olmayan Müslüman olarak ayrımcılık yapılması sonucunu doğurmaması için, amacını aştığı konusunda kamuoyuna açıklama yapmayı düşünür müsünüz 
Anayasa'nın laiklik ilkesi, Anayasa Mahkemesi ve Danıştay kararları ortada iken, üniversitedeki türban yasağına ilişkin normları gazetelere 'saçma' olarak değerlendirmek, bu normları uygulamakla yükümlü anayasal konumunuzla bağdaşmakta mıdır " 
Güldal Okuducu, Meclis'e soru önergesi verdiği gün 'türban'la ilgili görüşlerini de yazılı olarak açıklamış. CHP MYK üyesi, Kadın Kolları Başkanı sıfatıyla Okuducu'nun 'partisini de bağlayıcı' olduğunu düşündüğümüz görüşleri şöyle "Türban bir örtüdür. Rejime karşı olan siyasal taleplerin örtüsüdür. Türban bir simgedir. 
Özgürlük ve kadın hakları sorunu değil, siyasal sistem karşıtlığının ifadesidir. Doğru olan, örtünün altından çıkmasıdır. Çıkın örtünün altından, kadınların üzerinden siyaset yapmaktan vazgeçin, Türkiye'yi nereye taşımak istediğinizi inançla ve açıkça ifade edin Edin ki kadınların da, toplumun da verdiği cevabı duyabilesiniz. 
Türkiye Cumhuriyeti Başbakanı'nın görevi ve sorumluluğu, güç odaklarının ülkemiz için öngördüğü ılımlı İslam modeline dönük düşünce, yaklaşım ve uygulama hevesi içinde olmak değil, kadınları inançlı inançsız diye ayırmak, bölmek değil, sonsuza kadar yaşayacak laik, demokratik Cumhuriyet'in başbakanı olmanın gereğini yapmaktır." 
Güldal Okuducu'nun önergesini okuyunca, 3 Kasım 2002 seçim kampanyasında CHP lideri Deniz Baykal'ın, 'Başörtülüden, türbanlıdan da oy istiyorum' şeklindeki sözleri aklımıza geldi. Kanal 7'de Ahmet Hakan'ın 'İskele Sancak' programında CHP liderine, "Türbanlı gençlerden oy istiyorsunuz ancak iktidara gelince sorunu nasıl çözeceğinizi açıklamıyorsunuz. CHP'nin türbanla ilgili çözümü nedir " diye sorunca kıyameti koparmıştı. 
CHP, bugün karşı çıktığı 'türban'a seçimde 'yeşil ışık' yakmamış mıydı 



</TEXT>
</DOC>
