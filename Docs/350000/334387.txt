<DOC>
<DOCNO> 334387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun12.html </URL>
<DATE> 2005/04/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Denktaş'tan Talat'a kutlama Desteğimiz devletin varlığına olacak 
</HEADLINE>
<TEXT>

     KKTC Cumhurbaşkanı Rauf Denktaş, gönül rahatlığıyla görevi Mehmet Ali Talat'a devredeceğini belirterek, ''Desteğimiz, devletin varlığına dayanan bir destek olacaktır'' dedi. 
     Cumhurbaşkanı Denktaş, dün yapılan seçimde yeni cumhurbaşkanı seçilen Mehmet Ali Talat'ı, Başbakanlık'ta ziyaret ederek kutladı. 
     Başbakanlığa gelişinde Talat ve Başbakanlık Müsteşarı Eşrev Vaiz tarafından karşılanan Denktaş, Başbakanlık Şeref Salonu'nda Talat ile görüştü. 
     Denktaş, burada yaptığı açıklamada, Talat'ı kutlamak için ziyaret ettiğini ifade ederek, şöyle konuştu 
     ''Gönül rahatlığı içerisinde bu görevi kendisine teslim edeceğim. Çünkü o da bilir ki desteği olacağım. Devlete sahip çıkan bir makam olarak, kendisine yardımcı olacağım. Ve devlete sahip çıkan bir makam olarak kalıcı bir barış yapması için hep birlikte elimizden geleni yapacağız. 
     Zorlukları çok olacaktır. Bu zorlukları aşmanın yolu da soğukkanlılıktır. Ben kendisini iyice izledim, yılan gibi soğukkanlı bir adamdır maşallah. Onun için o yönde de Rumu çatlatacak sabrı vardır. İnşallah çok daha iyi günler göreceğiz. Allah yardımcınız olsun.'' Talat da kendisini dün akşam ilk kutlayan makamın Cumhurbaşkanlığı, Cumhurbaşkanı Denktaş olduğunu ifade ederek, ''Bugün ziyaretime geldi, çok teşekkür ediyorum'' dedi. 
     Kıbrıs Türk halkının büyük bir demokrasi sınavı verdiğini kaydeden Talat, ''Başka ülkelerde farklı hesaplaşmalar yaşanırken bizde tamamen yasal ve yasanın öngördüğü prosedürler çerçevesinde hiçbir sorun yaşamadan çok güzel bir seçim dönemi geçirdik'' diye konuştu. 
     Talat, sürekli olarak deneyimlerinden yararlanacakları kişiler arasında Cumhurbaşkanı Denktaş'ın da bulunduğunu belirterek, ''Hedefimiz halkın gösterdiği hedef olacak'' dedi. 
     Talat, gelecek dönemin zor ve karmaşık olacağını belirterek, Türk hükümetiyle de çok yakın istişare içinde olacağını ifade ette. 
     
</TEXT>
</DOC>
