<DOC>
<DOCNO> 328163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy01.html </URL>
<DATE> 2005/03/29/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
İsviçre Dışişleri Bakanı, Kürt ve Ermeni dosyası ile geliyor 
</HEADLINE>
<TEXT>

     CENEVRE DHA 

      RESMİ bir ziyaret için bu hafta içinde Ankara'ya gelecek olan İsviçre Dışişleri Bakanı Micheline Calmy-Rey'in gündeminde ilk sırayı Kürt sorunu ve Ermeni talepleri ile ilgili konuların yer alacağı bildirildi. 
     İsviçre'de yayımlanan Le Temps gazetesi, Uluslararası Af Örgütü'nün bugün İsviçre Dışişleri Bakanlığı'nda bir mektup göndererek Türkiye'nin Birleşmiş Milletler'in İşkencenin Önlenmesi yönündeki protokolünü imzalamadığını hatırlattını yazdı. Mektupta, "Türkiye Cumhuriyeti Dışişleri Bakanı Abdullah Gül'e bu protokolü imzalamasını önermenizi istiyoruz" ifadelerine yer verildi. 
     Uluslararası Af Örgütü'nün mektubunda, Tunceli'de yargılanan bir yasadışı örgüt üyesinin avukatının da jandarma tarafından tehdit edildiği öne sürüldü. Cenevre'deki Kürt merkezi sözcüsü Deniz Alkan da, Micheline Calmy-Rey'in ziyaretinin çok önemli olduğunu ve İsviçreli bakanının güneydoğuda yaşananları yerinde göreceğini söyledi. 
     
     ERMENİ KONUSU DA GÜNDEME GELECEK 
     Micheline Calmy-Rey'in Abdullah Gül ile yapacağı görüşmede Ermeni sorunu hakkında da görüş alışverişinde bulunacağı bildirildi. İsviçre Emenistan Derneği Başkanı Stefan Kristensen, Le Temps'a yaptığı açıklamada, İsviçreli bakanın temaslarından bir beklentileri olmadığını, Türkiye'nin sadece baskılardan anladığını söyledi. Kristensen, ancak AB'nin izleyeceği 'havuç-sopa' polikasının Türkiye'yi geri adım atmaya zorlayacağını savundu. 
     Gazeteye konuşan Federal Yabancılar Komisyonu'nun Türk üyesi Hatice Yürütücü ise iki ülke arasındaki ilişkilerin Kürt ve Ermeni sorunlarına indirgenmemesi için çağrıda bulundu. Yürütücü, Türkiye İsviçre'ye göre çok daha büyük coğrafyaya ve kültüre sahip, dolayısıyla iki ülkenin sorunları birbirinden çok farklı" diye konuştu. 
     İSVİÇRE Bakanın ziyareti, sözde Ermeni soykırımının İsviçre'deki bir yerel mecliste kabul edilmesi nedeniyle tek taraflı olarak iptal edilmişti. Calmy-Rey, rötarlı ziyaretini 29-31 Mart tarihlerinde gerçekleştirecek. 
     
</TEXT>
</DOC>
