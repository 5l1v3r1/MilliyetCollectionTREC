<DOC>
<DOCNO> 303029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko13.html </URL>
<DATE> 2005/01/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
2004 üreticiler için iyi geçmedi... 
</HEADLINE>
<TEXT>

     Geçen yılın bahar aylarında yaşanan don olayları nedeniyle büyük oranda ürün kaybına uğrayan Bursalı üreticilerin gelirlerinin, 2003 yılına göre yüzde 40 oranında azaldığı bildirildi. 
     Bursa Ziraat Odası Başkanı Fuat Sarı, uzun süre koalisyon hükümetleri ile yaşayan Türkiye ekonomisinin bozulduğu gibi, nüfusun yüzde 40'ını barındıran tarım sektörünün de her geçen gün iflas ettiğini, kendini yenilemekten uzaklaştığını ve rekabet gücünü yitirdiğini söyledi. 
     Bursa'nın, sahip olduğu ekolojik avantajlardan dolayı sanayide olduğu kadar bitkisel ve hayvansal üretimde de önemli bir potansiyele sahip olduğunu ifade eden Sarı, tarım-sanayi entegrasyonunda önemli adımlar atılan, domates salçası, sebze-meyve konservesi ve meyve suyu üretiminin yanı sıra yaş sebze ve meyve ihracatında önemli bir merkez olan Bursa'nın da, yetersiz tarım politikalarından nasibini aldığını kaydetti. 
     Sarı, sabit fiyatlarla tarımsal gelirin 1998-2003 döneminde yüzde 9 dolayında azaldığını ifade ederek, 1990'ların başında 120 bin ton, 1999'da ise 112 bin ton civarında olan kimyasal gübre kullanımının 2003'de 105 bin tona düştüğünü vurguladı. 
     Bursa'da yetiştirilen bazı ürünlerdeki rekoltenin 1990'lardaki üretim seviyesinin altında olduğuna işaret eden Sarı, ''1990-2003 yıllarını kapsayan dönemde üretim, tarla ürünlerinden buğdayda yüzde 14, şekerpancarında yüzde 34, ayçiçeğinde yüzde 30, kuru soğanda yüzde 30, tütünde ise yüzde 55 oranında düşmüştür. Ancak, tane mısır üretiminde 2 katına yaklaşan bir artış olmuştur'' dedi. 
     
     DON OLAYLARI BURSALI ÜRETİCİYİ VURDU 
     Sarı, geride bırakılan 2004 yılının çiftçiler açısından pek de iyi geçmediğini belirterek, şunları söyledi 
     ''2004 yılında yaşanan don olaylarından Bursalı üreticiler büyük zarar gördü. Bu yıl yaşanan ürün kaybıyla birlikte, çiftçilerimizin gelirleri 2003 yılına göre yüzde 40 oranında geriledi. Çiftçilerin zararları karşılanmadı. Bitkisel üretim yapan kişiler 5 yıldır büyük sıkıntı yaşıyorlar. Meyve üreticileri daha iyi durumdaydı. Ancak bu sene yaşanan doğal afetler, onları da çok kötü bir noktaya getirdi. Çiftçilerimizin elinde mazot, ilaç ve gübre alacak paraları yok.'' ''Ürün Sigortası'' sisteminin bir türlü yürürlüğe girmediğini anlatan Sarı, ''Eğer ürün sigortası sistemi yürürlükte olsaydı, çiftçiler bu kadar sıkıntı yaşamayacaktı. 2005 yılında da AB uyum yasalarıyla Türk çiftçisi tamamen büyük sıkıntı çekecek, durum onu gösteriyor. Yarın için kaygılıyım. Çünkü her gelen yeni yıl geçmişi aratıyor'' dedi. 
     
</TEXT>
</DOC>
