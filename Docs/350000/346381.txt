<DOC>
<DOCNO> 346381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy02.html </URL>
<DATE> 2005/05/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Önce arşivleri incelesinler sonra seminer yapsınlar 
</HEADLINE>
<TEXT>

     Başbakan Recep Tayyip Erdoğan, "Bu ülkenin özellikle kendi değerlerine sahip çıkması gereken insanların, olayı önce bilimsel noktada, arşivlere dayalı olarak masaya yatırmaları ve belgelere dayalı olmadan masaya yatırmadan, tamamen afaki yorumlarla değerlendirmeleri, ülkemizin ve milletimizin geçmişine saygısızlık olur diye düşünüyorum" dedi. 
     Erdoğan, Kıbrıs sorununun çözümünde Güney Kıbrıs Rum Yönetimi’nin üzerine düşen görevi yapmadığını ifade ederek, "Eğer Kıbrıs Adası’nda bir çözümsüzlük varsa, bu çözümsüzlüğün bir numaralı muhatabı Kıbrıs Rum Yönetimi’dir" diye konuştu. 
     Başbakan Erdoğan, Kazakistan ziyaretinde ikametine ayrılan İntercontinental Oteli’nde gazetecilerle sohbet etti, soruları yanıtladı. 
     Erdoğan, Boğaziçi Üniversitesi’nin yapmayı planladığı "İmparatorluğun Çöküş Döneminde Osmanlı Ermenileri, Bilimsel Sorumluluk ve Demokrasi Sorunları" konferansının ertelenmesine AB’den gelen tepkilerin anımsatılması üzerine, şunları söyledi 
     "Bunların hepsi benim dışımdaki olaylar. Konferanslar, sempozyumlar yapılır. Bunlar benim ilgi alanım dışında. Bu konulardan da rahatsız olan birisi değilim. Benim rahatsızlığımın olduğu tek nokta şudur Bu ülkenin özellikle kendi değerlerine sahip çıkması gereken insanların, olayı önce bilimsel noktada, arşivlere dayalı olarak masaya yatırmaları ve belgelere dayalı olmadan masaya yatırmadan, tamamen afaki yorumlarla değerlendirmeleri ülkemizin ve milletimizin geçmişine saygısızlık olur diye düşünüyorum. Ve bu konuda, devlet, bütün arşivlerini açmıştır. Bu arşivler, her kesimin emrindedir. Şu anda TSK, yine bu noktada, arşivlerini açmaktadır. Buralardan istifade edilmek suretiyle, bu konularda, eğer bu tür çalışmalar yapılırsa, çok daha isabetli olur diye düşünüyorum. Çünkü, Türkiye’yi, özellikle tarihiyle, güya bir çelişki içerisine düşürme gayreti içerisine girenlere karşı, herhalde söyleyecek bir kaç sözümüz tabi ki olmalı. O da diyorum ki ’arşivlerdir.’ Buyursunlar önce bir arşivleri incelesinler. Ondan sonra bu tür sempozyum ve seminerleri yapsınlar diye düşünüyorum." Alman Hıristiyan Demokrat Birlik Partisi Lideri Angela Merkel’in, Türkiye’nin AB üyeliğine ilişkin son açıklamalarını soran gazeteciye, Erdoğan, Merkel’in açıklamalarının Ankara Anlaşması ile ilgili olduğunu ifade etti. Türkiye’nin, Avrupa Konseyi’nin verdiği onay gereği üzerine düşen görevleri yerine getirmeye devam ettiğini vurgulayan Erdoğan, "Bunda bir sıkıntımız yok" dedi. 
     
     KIBRIS 
     Başbakan Erdoğan, Kıbrıs konusundaki bir soruyu yanıtlarken, Türkiye’nin Ankara Anlaşması ile ilgili bir tavır ve tutumunun olduğunu anımsatarak, şöyle konuştu 
     "Bununla ilgili bir sıkıntımız yok. Basın yayın organlarında zannediyorum yanlış bir iletişim sorunu var. ’Türkiye, Kıbrıs sorununu çözmelidir’ gibi bir yaklaşım yanlış bir yaklaşımdır. Bu yalnız Türkiye’nin sorunu değil. Burada 3 tane garantör ülke var. İki tane karşılıklı muhatap ülke var. 
     Burada Güney Kıbrıs Rum Yönetimi üzerine düşen görevi yapmamıştır. 
     Eğer Kıbrıs Adası’nda bir çözümsüzlük varsa, bu çözümsüzlüğün bir numaralı muhatabı Kıbrıs Rum Yönetimi’dir. Niçin bu işi çözmek için yola çıkmış olan BM’ye ve Annan Planı’na ’hayır’ diyen Güney Kıbrıs Rum Yönetimi olmuştur Kuzey Kıbrıs Türk Yönetimi ise bunu çözmek için yola çıkan BM Genel Sekreteri Annan’ın hazırladığı plana ’evet’ demiştir ve AB ülkeler de bu noktada KKTC’nin takındığı tavrı her zaman, her zeminde takdir etmişlerdir. Onların da burada beklentileri şuydu Yani KKTC acaba ne diyecek KKTC’den olumlu bir netice çıkmaz diye beklerlerken, tam aksine KKTC olumlu netice verdi. 
     Güney Kıbrıs olumsuz bir netice vermesine rağmen, o taltif edildi, o takdir edildi ve AB’ye üye yapıldı. Ama gördüğünüz gibi KKTC hala izolasyona tabi. Burada böyle bir yaklaşım varsa bunu kabul etmemiz mümkün değil. Ne pahasına olursa olsun." 
     
     AB MÜZAKERE SÜRECİ 
     Almanya’da istenen erken seçim talebin Türkiye’nin AB üyelik sürecini etkileyip etkilemeyeceği sorusunu yanıtlarken de Erdoğan, "Almanya seçimleri sonrasındaki sürecin bir defa bizi bağlaması diye bir şey yok" dedi. 
     Erdoğan, Türkiye olarak müzakere sürecine yönelik ne varsa yerine getirdiklerini ifade ederek, bu konuda gece gündüz çalışarak Kopenhag siyasi kriterlerinin yerine getirildiğini anlattı. Erdoğan, bundan sonraki müzakere sürecinde de Türkiye’nin ortaya konulmuş olan tüm koşulları uzmanları vasıtasıyla çözeceğini ve bir sıkıntı yaşanmaması için gerekli çabayı göstereceklerini kaydetti. 
     Başbakan Erdoğan, şöyle devam etti 
     "Bizim de şu anda içinde bulunduğumuz Avrupa Halk Partileri Birliği’nde de zaten görüşülüyor, konuşuluyor. Orada da zaman zaman bu konuda olumlu, olumsuz yaklaşanlar oluyor. Ama bu durum, ben inanıyorum ki süreç kemale erdikçe, daha da lehte gelişmelere vesile olacaktır. Şu anda, bu konuda, acele etmeye de gerek yok. Önümüzde uzun bir süreç var. 
     Biz, yere sağlam basıyoruz, işimizi biliyoruz. Konumuza sahibiz ve 42 yıllık süreç içerisinde neler olduğunu gayet iyi gördük. Bundan 
     sonra da atacağımız adımlarda bunların hassasiyeti içinde olacağız." 
     
</TEXT>
</DOC>
