<DOC>
<DOCNO> 312731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur28.html </URL>
<DATE> 2005/02/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İstanbul'da gaspçı operasyonu... 
</HEADLINE>
<TEXT>

     İstanbul'da son 3 ayda 60 gasp olayına karıştıkları öne sürülen 5 kişi yakalandı. 
     Asayiş Şube Müdürlüğü'nden alınan bilgiye göre, Şişli'de 1 Şubat 2005 tarihinde şüphe üzerine 2 kişiyi durdurmak isteyen polis ekipleri, kaçmaya çalışan İsmail K. 29 ile Savaş Y.'yi 23 kovalamaca sonucu gözaltına aldı. 
     Gasp olaylarına ilişkin arandıkları anlaşılan bu kişilerin kaldıkları eve düzenlenen operasyonda, Yunus D. 24 , Ramazan K. 20 ve Nurdoğan S. 33 de yakalandı. 
     Yapılan aramalarda, çalıntı oldukları belirlenen 50 cep telefonu, gasp olaylarında kullanılan 3 bıçak ve değişik kişilerden gasp edilen 3 mont, 1 saat ile 1 para cüzdanı ele geçirildi. 
     Bu kişilerin, Beşiktaş, Şişli, Kadıköy, Beyoğlu, Bakırköy, Sarıyer ve Üsküdar'da son 3 ay içinde 60 kişinin gaspedilmesi olayına karıştıklar öne sürüldü. 
     Polis yetkilileri, özellikle yalnız dolaşan lise öğrencilerini hedef seçen bu kişilerin, ''Sen benim kız arkadaşıma mesaj atıyormuşsun. Ver cep telefonunu kontrol edeceğim'' bahanesiyle mağdurların telefonlarını aldıklarını, direnenleri de bıçakla tehdit ettiklerinin anlaşıldığını kaydettiler. 
     Mağdurlar arasında, İstanbul'daki bir ilçe kaymakamının lise öğrencisi olan 19 yaşındaki oğlunun da bulunduğu öğrenildi. 
     Zanlıların ayrıca, kendilerini takip etmemeleri için bazı mağdurların ayakkabılarını da aldıkları anlaşıldı. 
     Bu kişilerden İsmail K.'nin, ''bıçakla adam yaralamak'' suçundan sabıkalı olduğu belirtildi. 
     Gasp ettikleri çok sayıda cep telefonunu sattıkları ileri sürülen 5 kişi, polisteki işlemleri tamamlanarak adliyeye sevk edildi. 
     
</TEXT>
</DOC>
