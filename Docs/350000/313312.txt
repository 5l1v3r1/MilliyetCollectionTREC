<DOC>
<DOCNO> 313312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/guncel/gun03.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhsatların yarısı sahte 
</HEADLINE>
<TEXT>


İstanbul'da sahte projelerle ruhsat alan çok sayıda bina olduğunun ortaya çıkması üzerine yapılan inceleme sonucunda, 2004'te 4 bin 500 yapının usulsüz onay aldığı tespit edildi 

SERHAT OĞUZ İstanbul 

Makine Mühendisleri Odası İstanbul Şubesi, geçtiğimiz yıl İstanbul'da ruhsat alan 10 bin yapıdan 4 bin 500'ünün usulsüz onay aldığını tespit etti. Oda yetkilileri, şimdi yanlış projelerle tehlike yaratabilecek bu yapıların peşine düştü. Yeni yapılan binaların yapı denetim firmaları tarafından denetlenmesi gerekiyor. Firmalar, bu denetim belgelerini Bayındırlık ve İsk n Bakanlığı'na gönderiyorlar. 
İstanbul'da son yıllarda sahte projelerle ruhsat alan çok sayıda bina olduğunun ortaya çıkması üzerine incelemelere başlayan Makine Mühendisleri Odası yetkilileri, bakanlıktaki bu verilerden yola çıkarak İstanbul'daki usulsüz yapılanmanın ne boyutlara ulaştığını tespit ettiler. Verilere göre, 2004 yılında İstanbul'da yaklaşık 10 bin işyeri ya da konut için onay alındı. Yönetmeliklere göre her projede Makine Mühendisleri Odası'nın da onayı bulunması gerekiyor. Halbuki Oda'dan geçtiğimiz yıl verilen onay sayısı sadece 5 bin 500'dü. Kısacası 4 bin 500 proje, yasal bir gerekliliği yerine getirmeden ruhsat almayı başarmıştı. 

Her çeşit sahtek rlık var 
Makine Mühendisleri Odası İstanbul Şube Başkanı Faruk Sevim, ortada ciddi bir sahtek rlığın olduğunu ve bunun tehlikelere yol açabileceğini söyledi. Türkiye'de 418 yapı denetim firmasının bulunduğunu ve bunların denetlenmesi gerektiğini belirten Sevim, şöyle konuştu 
"Zorlu bir incelemeyle sahte proje sayısını ortaya çıkarabildik. Bu aşamadan sonra tek tek projeleri inceleyip hangilerinin sahte olduğunu tespit edeceğiz. Ya imzalar sahte, ya proje sahte ya da daha farklı yöntemler kullanıyorlar. Tek gerçek ruhsatların usulsüz olduğu. Geriye dönük olarak son 5 yıldaki projelere bakacağız. Bunların tespiti bile birkaç ayı bulur. Tek tek yapıları, onay verdiği gözüken mühendisleri ya da sahte isimleri tespit edip ruhsatların iptalini isteyeceğiz." 
Bu konuda belediyelerin ihmali olduğunu savunan Sevim, "Belediyeler projelerin örneğini gönderseler sahte onaylar ortaya çıkar. Belediyelerden, artık tüm projelerden örnek göndermelerini istedik" dedi. 

Olmayan temsilcilikten onay 

Oda'ya gelen ihbarlar ve sahte proje örnekleri, proje sahtek rlarının ne kadar farklı yöntemler keşfettiklerini ortaya koyuyor. Oda'nın sadece Kartal, Bakırköy ve Kadıköy'de temsilcilikleri olmasına rağmen bazı projelerde Gebze, Tuzla gibi hayali temsilciliklerin onayı bulunuyor. Bazı projelerde sahte mühendislerin imzası yer alırken, bazı projelerde de aynı imza ve farklı sicil numaraları yer alıyor. Oda yetkilileri, yaptıkları incelemede sahte projede yer alan isimlerin mühendislik kaydına rastlayamadı. 


</TEXT>
</DOC>
