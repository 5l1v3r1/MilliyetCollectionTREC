<DOC>
<DOCNO> 304295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun26.html </URL>
<DATE> 2005/01/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Mustafa Barguti yeniden gözaltında 
</HEADLINE>
<TEXT>

     Filistin'de yapılacak seçimlere 48 saatten az bir süre kala, Kudüs'te El Aksa Camisi'ne cuma namazına giden başkan adaylarından Mustafa Barguti İsrail güvenlik güçleri tarafından gözaltına alındı. 
     İnsan hakları savunucusu bir hekim olan Barguti geçen hafta da Kudüs'ün doğusunda seçim ıkampanyası sırasında gözaltına alınmış, daha sonra serbest bırakılmıştı. 
     Doğu Kudüs, 1967'den bu yana İsrail'in işgalinde olan ve Filistinlilerin, gelecekteki devletlerinde geri alıp başkent yapmak istedikleri bir bölge. İsrail ise bu talebe şiddetle karşı çıkıyor. 
     Seçimin favori isimlerinden Mahmud Abbas ve Mustafa Barguti, halktan gelen talep doğrultusunda ayrıca, yolsuzlukla mücadele ve Filistin toplumundaki kaosu noktalama sözü de veriyor. 
     
     GAZZE'DE BİR FİLİSTİNLİ ÖLDÜRÜLDÜ 

     Öte yandan, İsrail birliklerinin, Gazze Şeridi'nde bir Yahudi yerleşim yerine sızmaya çalışan bir Filistinliyi öldürdükleri bildirildi. 
     Bir İsrailli askeri kaynak, Filistinlinin, Ganei Tal Yahudi yerleşim yerine girmeye çalıştığını ve vurulduğunu belirtti. 
     Gazze'deki şiddet olayları, İsrail'in Gazze Şeridi'nden bu yıl sonunda çekilme planlarına rağmen arttı. 
     
</TEXT>
</DOC>
