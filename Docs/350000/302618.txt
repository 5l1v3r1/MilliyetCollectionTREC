<DOC>
<DOCNO> 302618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo13.html </URL>
<DATE> 2005/12/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Aziz Yıldırım'dan taraftara mesaj... 
</HEADLINE>
<TEXT>

     Fenerbahçe Kulübü Başkanı Aziz Yıldırım, dün Denizlispor maçında kale arkası tribününde ''Susmak çok şey anlatmaktır'' şeklinde pankart açan taraftar grubuna yönelik yaptığı açıklamada, ''Bu tribünde kalmak istiyorlarsa, Fenerbahçe temayüllerine uyacaklar'' dedi. 
     Yıldırım, kulübün internet sitesinde yer alan açıklamasında, pankartın amacının medyada yer aldığı gibi bilet fiyatlarını protesto etmek olmadığını, kale arkası Migros tribününde oluşan taraftar grubunun, kendi çıkarları yüzünden bu şekilde hareket ettiğini savundu. 
     Nelerin olup bittiğini bildiğini, bu konudaki açıklamayı önümüzdeki günlerde yapacağını kaydeden Yıldırım, açıklamasında özetle şu ifadelere yer verdi 
     ''Özellikle bu tribünde oluşan bir grup taraftar kendi menfaatleri doğrultularında hareket ettikleri için seslerini yükseltmek istiyorlar. Ancak bu konudaki ayrıntılı açıklamayı önümüzdeki günlerde yapacağım. Sezon başında 350 YTL'ye sattığımız kombine biletleri alanlar bugün rahatlıkla maçlarını gelip seyrediyorlar. Onların derdi başka. Ama bu tribünde kalmak istiyorlarsa Fenerbahçe temayüllerine uyacaklar. Nelerin olup bittiğini biliyorum. Önümüzdeki günlerde bunları açıklayacağım.'' 
     
</TEXT>
</DOC>
