<DOC>
<DOCNO> 320312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko02.html </URL>
<DATE> 2005/03/03/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
"Ekonomi Nereye Gidiyor" paneli yapıldı 
</HEADLINE>
<TEXT>

     Eski Garanti Bankası Genel Müdürü Akın Öngör, Türkiye kamuoyunun sakin, sürekli önlem alan etkili bir yaklaşımdan ziyade, telaşlı ve sabırsız bir yaklaşım içinde karar aldığını söyledi. 
     Genç Yönetici ve İşadamları Derneği'nce GYİAD Conrad Otel'de düzenlenen ''Ekonomimiz Nereye Gidiyor '' konulu panelde konuşan Öngör, Türkiye'nin geçmiş yıllarda çok sayıda ekonomik kriz yaşadığını hatırlattı. 
     Öngör, 1991, 1994, 1998 ve 2001 yıllarında ülkenin kriz ortamına girdiğini anımsatarak, tüm krizlerin olması gerekenden çok daha kötü değerlendirilerek abartıldığını ve dibe vurulduğunu kaydettti. 
     Krizlerden çıkışın da yine gereğinden fazla tozpembe gösterilerek yanlış değerlendirmelerde bulunulduğunun altını çizen Öngör, ''Türkiye'de biz kamuoyu olarak sakin, sürekli önlem alan etkili bir yaklaşımdan ziyade, telaşlı, sabırsız bir yaklaşım içinde karar alıyoruz'' dedi. 
     Kriz kelimesinin Çince'de kaos ve fırsat kelimelerinin birleşmesinden oluştuğunu ifade eden Öngör, şunları söyledi 
     ''Şurası kesindir ki biz kaosu atlattık. Önümüzde fırsatlar var. Onları iyi kullanabilirsek, sürdürülebilir ve istikrarlı bir ekonomik ortama girmek için tüm imkanlar var. Tabii ki kırılgan noktalarımız da var. Bir uçtan bir uca, bir kutuptan bir kutuba çok süratli geçen bir toplumuz. Daha sakin olmalı, daha iyi değerlendirmeli, fırsatları kovalamalı ve bu konuda da istikrarlı olmalıyız. Mali disiplinin sürdürülmesi, AB reformlarının da devamı büyük önem taşıyor.'' 
     
     TÜRKİYE'DE EŞ-DOST FİNANSMANI YARATILMIŞ 
     Yapı Kredi Koray Gayrimenkul Yatırım Ortaklığı Genel Müdürü Hakan Kodal da gayrimenkul sektörünün bundan 10 yıl önce emlakçılık olarak algılandığını anlattı. 
     Kodal, 2004 sonu itibariyle Türkiye'de konut kredisi kullanan kişi sayısının 50 bini aşmadığını ifade ederek, ''Konutların sadece yüzde 3'lük bölümü konut kredisiyle alınmış. Eşten, dosttan, aileden kendimize göre bir eş-dost finansmanı yaratmışız. Borç almışız, biriktirmişiz, 40 yaşından sonra ev almışız. Böyle bakıldığı zaman duygusal, karamsar tablo ortaya çıkıyor'' diye konuştu. 
     Gayrimenkul sektörünün bugün ilk defa bir dönüm noktasına geldiğini ifade eden Kodal, ülkedeki ekonomik rahatlama ve tüketicilerin bilinçlenmesinin bunda büyük rol oynadığını söyledi. 
     
     SİGORTA SEKTÖRÜ 
     Ak Sigorta Genel Müdürü Ragıp Yergin ise Türkiye'nin 2001 krizinde yüzde 10'luk bir küçülme yaşadığını, ama sigortacılık sektöründe bu oranın yüzde 25'ler düzeyinde olduğunu söyledi. 
     Sigorta sektörünün krizin ardından ancak 2004'te gerçek anlamda bir büyüme gösterdiğini anlatan Yergin, sektördeki büyümenin de tüketimden, özellikle otomobil kaza sigortası bölümünden kaynaklandığını kaydetti. 
     Düşen enflasyon ve faizlerin uzun vadeli konularda hayat ve emeklilik sigortası alanında sektörü iyimser kıldığını ifade eden Yergin, bu alanda bir büyüme gördüklerini söyledi. 
     Türkiye'de sigortalanabilir aktifin sadece yüzde 35'inin sigortalandığının da altını çizen Yergin, şunları kaydetti 
     ''Sigorta sektörü Türkiye'deki büyümenin üzerinde büyüyor. Ama hala toplam potansiyelin daha çok başındayız. Sigorta henüz kendi kanunundan yoksun, hala sigorta riski gibi kavramlar bulunuyor. Ama bu yıl umutluyuz. Biraz daha iyimser olmak için nedenlerimiz var. AB uyum süreci, bir kere sigortalanabilir aktifi artırma anlamında büyük önem taşıyor.'' Dundas Ünlü A.Ş Genel Müdürü Attila Köksal da Türkiye'ye şu anda çok büyük bir yabancı yatırım akımı olduğunu, bunun da kendilerini umutlandırdığını söyledi. 
     Köksal, 2005 yılında satın alma ve özelleştirmeler sonucu 6-7 milyar dolarlık bir beklentileri olduğunu belirterek, ''Yabancı yatırımclar burada. Onlarla görüşecek toplantı odası bulamıyoruz. Müthiş bir sirkülasyon var ve bunlar ciddi, iş yapmaya gelmiş şirketler'' diye konuştu. 
     
</TEXT>
</DOC>
