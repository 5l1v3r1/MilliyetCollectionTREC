<DOC>
<DOCNO> 331484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy19.html </URL>
<DATE> 2005/04/08/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AKP'li Başoğlu'ndan CHP'li Anadol'un iddialarına yanıt... 
</HEADLINE>
<TEXT>

     AK Parti Adana Milletvekili Atilla Başoğlu, CHP Grup Başkanvekili Kemal Anadol'un, hakkında, AK Parti'ye geçerek ''281 milyarlık maddi huzur bulduğunu'' iddiasında bulunduğunu belirterek, bunun, ''kamuoyunun idrakını hafife alan, mesnetsiz bir suçlama'' olduğunu söyledi. 
     Başoğlu, TBMM'de düzenlediği basın toplantısında, yılda 28 trilyon TL'lik iş yapan, cirosunun yüzde 60'ı kadar da ihracatı olan ve binlerce kişiye istihdam sağlamış bir sanayi kuruluşu Yüksel Tekstil'in ortaklarından olduğunu belirterek, ''281 milyar lira gibi bir miktar için parti değiştirdiğimin öne sürülmesi, kamuoyumuzun idrakini hafife alan, mesnetsiz iddialardır'' diye konuştu. 
     CHP'nin iç meselelerini ve bu partinin bir huzur yuvası olup olmadığını tartışmak istemediğini, ''küpün içinde ne varsa dışına da onun sızacağını'' vurgulayan Başoğlu, sözlerini şöyle sürdürdü 
     ''Her nasılsa Baykal tarafından, ancak partiden ayrılmamdan sonra fark edilen mali denetimlere, CHP yönetiminin tavrına rağmen müdahale edildiğini ve herkesin denetimine açık işlemlerde usulsüzlük yapıldığını ortaya atmak, başkalarının zekasını küçümsemektir. Eğer ki Anadol, makamına yakışır bir ciddiyet, yahut adaleti aşmayan bir siyaset içerisinde olsaydı, maliyecilere danışır ve şirketime herkese yapılan uygulamalar haricinde bir özel muamelede bulunulmadığını görürdü. 
     Sayın Anadol biraz araştırsa ve Maliye üstatlarına sormuş olsaydı, bizim durumumuzda olup iyi niyetli davranmayan şirketlerin konuyu sürüncemede bıraktıklarını, bunun önüne geçmek için ise devletin genellikle cezaları tamamen affettiğini öğrenebilirdi. Ancak, 'aman bak yine gündem dışı kalıyoruz' endişeleri, işi bilenlere bir telefon açmak zahmetinin önüne geçmiştir. Devletimiz bazen ana para Ödemelerinde dahi indirime gitmekte ve en kötü ihtimalle yüzde 90 ve yüzde 100 oranında indirimlerde bulunmaktadır. Herkese yapılan bir indirimden şirketimin yararlanmasını da büyük keşifler yapmışçasına hafiye tavırlarla siyasete malzeme yapmak, politika üretememe gevşekliğinin sonucudur. Ne büyük bir talihsizliktir ki bunca yetişmiş insanı kadrosunda sadece bulundurmakla yetinen yöneticiler, Türkiye için birçok proje üretip TBMM'ye kabul ettirebilecekken, dedikodu siyasetinin ötesine geçememektedir.'' ''Atilla Başoğlu olarak kimsenin ihsanına ihtiyacı olmadığını ve ortağı olduğu şirketlerin devletle iş yapmadıklarını'' ifade eden Başoğlu, sözlerini şöyle tamamladı 
     ''1960'tan günümüze şirketimizin maddi gücü ve uluslararası itibarı ortadayken 281 milyarlık maddi huzur gafları son derece hafif, seviyesiz ve komik kalmaktadır. Sayın Anadol'u, olması muhtemel sorumluluk makamlarına hazır bir ciddiyette görmek istediğimizi ifade eder ve kendisine iddiaları için söyle sesleniriz komik olmayın.'' 
     
</TEXT>
</DOC>
