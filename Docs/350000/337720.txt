<DOC>
<DOCNO> 337720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun44.html </URL>
<DATE> 2005/04/28/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Iraklılar yeni hükümetten memnun,gelecekten umutsuz... 
</HEADLINE>
<TEXT>

     Irak'ta meclisin yeni hükümeti onaylamasını memnuniyetle karşılayan Iraklılar, gelecekleriyle ilgili endişeli ve umutsuz olduklarını dile getiriyor. 
     Reuters'a hükümetin kurulmasıyla ilgili düşüncelerini anlatan 27 yaşındaki Ahmet Çalub, sürekli bu anı beklediklerini, artık ülkede güvenliğin sağlanmasını ve kamu hizmetlerinin düzenlenmesini istediklerini söyledi. 
     Iraklıların büyük çoğunluğu, hükümetin, şiddet ve işsizlik gibi temel sorunları çözecek çalışmalar yapmasını beklediklerini dile getiriyor. 
     Günlük 5 dolara çalışacak iş aradığını anlatan Şakir Ali, hükümetin kurulması hakkında ne düşündüğü sorulduğunda, ''Bu kadar zamandan sonra, sanırım tebrik etmem gerekiyor'' diye konuştu. 
     Ali, ''Son iki yılda ne oldu ki Eğer iş bulmak istiyorsanız, rüşvet vermek ya da bakanlıkta bir arkadaş bulmak zorundasınız. Siyasetten çok, para kazanmak ve ailelerimize bakmakla ilgileniyoruz'' diyor. 
     Nasır Said, hükümetin göreve başlamasının önemli bir adım olduğunu ama yine de karamsar olduğunu dile getirdi. Said, hükümeti, ulusal birliği yansıtmadığı, ''mezhepçi ve ırkçı'' olduğu için eleştirdi. 
     Hükümette birçok kesimin dışlandığından şikayet eden 60 yaşındaki Süha Muhammed, Başbakan İbrahim Caferi'ye, hükümeti yeniden gözden geçirmesi çağrısı yaptı. Muhammed, yeni hükümetin umutlarını yansıtmadığını, bir kesimin ''aslan payını'' aldığını belirtti. 
     Hükümetin kurulmasının kendisini mutlu ettiğini ve Irak'ın geleceğinden umutlu olduğunu söyleyen İyad el Bakal ise hükümette Irak'taki bütün kesimlerin temsil edildiğini belirtiyor. 
     Trafik polisi Bessim Casim, Iraklıların çoğunluğunun düşüncesini özetleyebilecek bir yorumu dile getiriyor 
     ''Saldırılar ve kötüleşen güvenlik koşulları, şu anda herhangi bir hükümeti kabul etmemizi gerektiriyor. Hükümetin çok uzun zaman önce kurulması gerekirdi. Şimdi, güvenlik, elektrik ve su sorununa odaklansınlar.'' 
     
</TEXT>
</DOC>
