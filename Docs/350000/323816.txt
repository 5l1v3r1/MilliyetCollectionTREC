<DOC>
<DOCNO> 323816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas02.html </URL>
<DATE> 2005/03/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Karaman'da mumyalanmayan ceset 1400 yıl sağlam kaldı 
</HEADLINE>
<TEXT>

     Karaman'da müzede sergilenen 6. yüzyıldan kaldığı sanılan bütün haldeki genç kız cesedi, hiçbir kimyasal koruma yapılmamasına rağmen 14 asır sağlam kalması nedeniyle görenleri şaşırtıyor. 
     Karaman Müzesi Müdürü Arkeolog Cengiz Topal, AA muhabirine yaptığı açıklamada, 1980'li yıllarda, Taşkale Beldesi yakınlarındaki eski yerleşim merkezi Manazan Mağaraları'nda çevre düzenlemesi yapılırken mezar odalarında çok az bozulmuş bütün halde bir ceset bulunduğunu söyledi. 
     Yapılan incelemede 6. yüzyıldan kaldığı sanılan cesedin 17 yaşlarında bir genç kıza ait olduğunun saptandığını belirten Topal, kafatasındaki parçalanma dışında hemen hemen sağlam kalan cesedin mumyalanma işlemine tabi tutulmadan bugüne geldiğinin anlaşıldığını ifade etti. 
     Cesedin bulunduğu Manazan Mağaraları'nın Bizans döneminde killi kireç taşı içine oyularak oluşturulan beş katlı toplu meskenler olduğunu anlatan Topal, ''Her katın ortasında büyük galeriler ve bu galerilere açılan odalar bulunmaktadır. Katlardan çıkış, karşılıklı el ve ayak tutunma yerleri olan, dik oyma bacalarla sağlanmıştır'' dedi. 
     Alttaki katta birçok mezar odası ve son katta da yine birçok ceset parçası bulunduğunu anlatan Topal, şunları kaydetti 
     ''Buradaki kireç taşı, sabit ısıyı muhafaza ettiğinden ve havada da nem olmadığından, organik maddeler uzun süre bozulmadan kalabilmektedir. Ülkemizde ve dünyada birçok müzede sergilenen cesetlerin çoğu kimyasal işlemlere tabi tutularak mumyalandığı için bugünlere bozulmadan gelebilmiştir. Fakat bu ceset, üzerinde hiçbir kimyasal uygulama yapılmadan ve mumyalanmadan bugüne gelmiştir. Birçok müzede sergilenen mumyalar bile bu ceset kadar sağlam değildir. Üzerindeki elbiseler, saçların açıkça görülebildiği ceset, bizi o dönemde yörede yaşayan insanlar hakkında da aydınlatmaktadır.'' Cesedin, müzede hava almayan bir cam bölmede korunduğu anlatan Topal, müzeyi gezmeye gelenler tarafından büyük ilgi gören cesedin mumyalanmadan 1400 yıl sağlam kalabilmesinin görenleri şaşırttığını sözlerine ekledi. 
     
</TEXT>
</DOC>
