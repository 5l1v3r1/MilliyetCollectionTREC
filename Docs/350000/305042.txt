<DOC>
<DOCNO> 305042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun10.html </URL>
<DATE> 2005/01/10/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Newsweek Kürtler sınır ötesi operasyonlar yapacak 
</HEADLINE>
<TEXT>

     Deniz Arslan bildiriyor 

      Amerikan Newsweek dergisinde yayımlanan bir haberde, ABD'nin, Irak'ta isyancılara karşı Kürt peşmergeler ve Şii militanlardan oluşan ''vurucu timler'' oluşturmayı planladığı ileri sürüldü. 
     Derginin haberine göre bu taktik, yönetim yetkilileri arasında, Orta Amerika ülkesi El Salvador'un, ABD desteğiyle solcu ayrılıkçılara karşı 1980'lerdeki savaşına göndermede bulunularak, ''Salvador seçeneği'' olarak niteleniyor. Dergiye konuşan bir Amerikan askeri yetkilisi, ''Herkes, Irak'ta şu andaki duruma devam edilemeyeceğinde anlaşıyor. İsyancılara karşı hücuma geçmenin bir yolunu bulmak zorundayız. Şu anda savunmadayız ve kaybediyoruz'' dedi. 
     Newsweek dergisi, Sünni isyancıları ve destekçilerini hedef alacak Iraklı timler yetiştirmek üzere Amerikan Özel Kuvvet elemanlarının da bölgeye gönderilmesinin planlandığını yazdı. Dergi, Iraklı vurucu timlerin, doğrudan infaz mı yoksa yakalama operasyonları için mi eğitileceğinin ise belirsiz olduğunu kaydetti. 
     Haberde, vurucu timlerin özellikle Kürt peşmergeler ve Şii milislerden seçileceği, bu vurucu timlerin Suriye sınırını aşarak operasyon gerçekleştirmelerinin de söz konusu olduğu yer aldı. 
     ABD Dışişleri Bakanı Colin Powell ise ABC televizyonunda katıldığı programda, bu konuda bilgisi olmadığını söyledi. 
     
</TEXT>
</DOC>
