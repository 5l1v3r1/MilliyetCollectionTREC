<DOC>
<DOCNO> 303047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko31.html </URL>
<DATE> 2005/01/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TİM Başkanı Düşük kur, faiz ve bol kazanç tehdit eden meseleler 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, üretim cephesinin gerekli reformlar yapılmadıkça, daha uzun süre maliyet baskısı altında kalacağını ve fiyat tutturamama tehlikesiyle karşı karşıya kalacağını söyledi. 
     Satıcı, Devlet Bakanı Kürşad Tüzmen'in düzenlediği basın toplantısında dağıtılan konuşma metninde, karlılığın ihracatın büyük bir sorunu olmaya devam ettiğini belirterek, ihracat hacmi artarken, maliyetler yükseldiğinden karlılığın giderek düştüğünü söyledi. 
     Satıcı, kamuyu biran önce küçülterek, devletin asli görevlerine döndürmek gerektiğini de belirterek, yüksek üretim maliyetlerinin önünü kesecek olan reformları Vergi Reformu, Sosyal Güvenlik Reformu ve enerji piyasasının tam anlamıyla liberalleştirmesi olarak sıraladı. Satıcı, ''Üretim cephesi bu reformlar yapılmadıkça daha uzun süre maliyet baskısı altında kalacak ve fiyat tutturamama tehlikesiyle karşı karşıya kalacak'' dedi. 
     Türkiye'de tek ve eskisine göre düşük bir oranda KDV uygulanırsa hem kaçakların hızla azalacağını, hem de iade ile ilgili sıkıntıların minimuma ineceğini belirten Satıcı, düşük kur, faiz ve bol kazanç sarmalarının Türkiye'nin geleceğini tehdit eden en önemli mesele olduğunu söyledi. 
     Satıcı, ekonomiyi yönetenlerin cari harcamaları kısması ve üretim maliyetlerini yükselten gelişmelerin önüne set çekmesi gerektiğini vurgularken, aşırı değerli TL ile Türkiye'nin büyümesinin zor gözüktüğünü söyledi. 
     Satıcı, ödemeler dengesindeki cari işlemler açığının artmasının, döviz kurlarında yaratacağı muhtemel hareketlerden çok, ekonomideki dengelerin değiştiğine dair ipucu vermesinden dolayı dikkatle izlenmesi gerektiğini de kaydetti. 
     Kıbrıs konusuna da değinen Satıcı, refahı yaratmak ve paylaşmak adına Rum kamuoyunu Türk ve Kuzey Kıbrıs kamuoyununkine benzer bir olgunluğu ortaya koymasını ve liderlerini bu yolda hareket etmeye ikna etmesini umut ettiklerini söyledi. 
     Irak'ta ortaya çıkmış bulunan durumun yarattığı istikrarsızlığın hızla dengelenmesini temenni ettiklerini de belirten Satıcı, kararlı bir biçimde Irak halkının geleceğini kurmasına barışçıl katkının en zor şartlarda bile sürdürülmesi gerektiğini kaydetti. 
     AB'ye üyelik konusunda da Satıcı, müzakere tarihinin alınmasının nihai olarak tam üyelik yolunda atılmış son derece olumlu bir adım olduğunu belirtti. 
     Satıcı, bu noktadan sonra bize düşenin bu sürecin bir uyum ve pazarlık süreci olduğunun bilinciyle, bu defa müzakere konularına ilişkin derslere iyi çalışarak, çekinmeden masadaki yerin alınması olacağını söyledi. 
     
     2004 YILI İHRACATI 
     Oğuz Satıcı, Türkiye için, 2004 yılının dış ticaret açısından önemli bir atılım yılı olduğunu belirterek, girdi maliyetlerinin yüksekliğine, döviz fiyatlarındaki istikrarsızlığa, değerli TL'ye ve uluslararası piyasadaki şiddetli rekabete rağmen, yüzünü dışarıya çeviren Türk özel sektörünün ihracatta çok önemli başarılara imza attığını söyledi. 
     2004 yılının konfeksiyon sektörü açısından ihracat değerlerindeki artışın sınırlı kaldığı bir yıl olduğunu ifade eden Satıcı, 2005 yılı başında kotaların kaldırılması arifesinde Çin'in agresif tutumu neticesinde, fiyatların gerilediğini Türk konfeksiyon sektörünün fiyat tutturmakta oldukça zorlandığını söyledi. 
     Satıcı, bütün bunlara rağmen konfeksiyon ihracatçılarının İstanbul Deklarasyonu'nu imzalama başarısını göstererek, Çin'in piyasada yapacağı bozucu etkiye karşı özellikle gelişmekte olan ülkelerin tercümanı olduğunu kaydetti ve şöyle konuştu 
     ''Çin halihazırda başta ABD olmak üzere, dünya hazır giyim ve hazır giyim ve konfeksiyon piyasasındaki payını ciddi şekilde arttırdı. Hazır giyim ve konfeksiyon sektörü 2003 yılında sektör toplam ihracat içerisinde yüzde 24'lük bir pay alabilmişken, 2004 yılı sonunda bu pay yüzde 20.5'e geriledi. 
     Buna rağmen, konfeksiyon sektörü halen 22 sektör içerisinde 13 milyar 97 milyon dolarlık payı ile lider konumunu devam ettirmektedir. Tekstil ve Hammaddeleri sektörü ise yüzde 24.7'lik bir artışla yaklaşık 4.5 milyar dolarlık bir ihracat gerçekleştirdi.'' Satıcı, basınla yaptığı sohbette de kendilerinin istihdamdan sorumlu olmadığını, Türkiye'de bir istihdam bakanlığının bulunduğunu söyledi ve gelişen rekabet şartlarına göre ayakta kalmaya çalışacaklarını söyledi. 
     
</TEXT>
</DOC>
