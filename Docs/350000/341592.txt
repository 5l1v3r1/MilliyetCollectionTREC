<DOC>
<DOCNO> 341592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo21.html </URL>
<DATE> 2005/05/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Taraftarlar Olimpiyat Stadı'na gelmeye başladı, bilet satışları sürüyor 
</HEADLINE>
<TEXT>

     Galatasaray ile Fenerahçe arasında yapılacak Türkiye Kupası final karşılaması için taraftarlar Atatürk Olimpiyat Stadı’na gelmeye başladı. 
     İstanbul Büyükşehir Belediyesi’nin, kentin çeşitli merkezlerinden kaldırdığı otobüsler, taraftarları stada getiriyor. 
     Görevliler, bileti olan taraftarları güvenlik kontrolünden geçirdikten sonra otobüslere alırken, otobüsler dolar dolmaz da konvoy oluşturulmadan tek tek stada doğru hareket ettirildi. 
     Stada gelmeye başlayan taraftarlar stat çevresinde kendilerine ayrılan bölgelerde kapıların açılacağı saat 15.00’e dek bekletiliyor. 
     Bu arada stat güzergahlarında Fenerbahçe taraftarları için sarı-lacivertli renklerde "Fenerbahçe", sarı-kırmızılı taraftarlar için ise yine sarı-kırmızı renklerde "Galatasaray" yazılı yönlendirme levhaları asıldı. 
     Öte yandan stat çevresinde Fenerbahçeli taraftarlar için Fenerium tırı, Galatasaraylı taraftarlar için ise GS Store tırı stand açarak satış yaptı. 
     
     BİLET SATIŞI SÜRÜYOR 
     Galatasaray-Fenerbahçe Türkiye Kupası finali maçının biletlerinin satışı bugün de sürüyor. 
     Atatürk Olimpiyat Stadı’nda bilet satışı yapılmayıp, bileti olmayan taraftarlar da stat çevresien sokulmazken, mücadelenin biletlerinin Ali Sami Yen Stadı ile FB Şükrü Saracoğlu Stadı’ndaki gişelerden satışına devam ediliyor. 
     Biletler ayrıca, Biletix gişelerinden de sağlanabiliyor. 
     
     YOĞUN GÜVENLİK ÖNLEMLERİ 
     Derbi maç öncesi özel güvenlik şirketi çalışanları ve polis, stat çevresinde yoğun önlemler aldı. 
     Her iki takımın taraftarları için stada geliş güzergahı farklı olarak belirlenirken, güzergah üzerinde polisin yol boyunca aldığı önlemler dikkati çekti. 
     
</TEXT>
</DOC>
