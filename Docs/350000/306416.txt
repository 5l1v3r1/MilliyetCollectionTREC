<DOC>
<DOCNO> 306416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun43.html </URL>
<DATE> 2005/01/14/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Ukrayna Yüksek Mahkemesi, Yanukoviç'in itirazını dinlemeyecek 
</HEADLINE>
<TEXT>

     Ukrayna Yüksek Mahkemesi, 26 Aralık'ta yinelenen devlet başkanlığı seçim sonucuyla ilgili olarak, adaylardan eski Başbakan Viktor Yanukoviç'in itirazını dinlemeye karar verdi. 
     Yinelenen seçimlerde yüzde 8 oy oranıyla seçimi kaybeden Yanukoviç, seçim sonucuna itiraz ederek, mahkemeden yeni bir seçim yapılması kararı almasını istiyor. 
     Mahkemenin, seçim sonucuna itirazı değerlendirmesinin 5 günü bulabileceği kaydediliyor. 
     Yinelenen seçimi kazanan muhalefetin adayı, Batı yanlısı Viktor Yuşçenko'nun seçimin galibi olduğu pazartesi günü resmen ilan edilmişti, ancak Yüksek Mahkeme şikayet incelemelerini tamamlayıncaya kadar yeni devlet başkanı yemin edip göreve başlayamıyor. 
     Yanukoviç'in, mahkeme ve seçim komisyonunun daha önceki bir dizi itirazını geri çevirmesine rağmen, bugün seçimlerin bir kez daha yinelenmesi yönünde 621 cilt belge ve 233 video kasetle itiraz başvurusu yaptığı bildirilmişti. 
     Yuşçenko liderliğindeki muhalefet de 21 Kasım'da yapılan devlet başkanlığı seçim sonucuna itiraz etmişti. 
     Yüksek Mahkeme, muhalefetin başvurusu üzerine Yanukoviç'in kazandığı 21 Kasım'daki ikinci tur seçimleri geçersiz saymış ve 26 Aralık'ta seçimlerin yinelenmesini kararlaştırmıştı. 
     
</TEXT>
</DOC>
