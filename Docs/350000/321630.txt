<DOC>
<DOCNO> 321630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas07.html </URL>
<DATE> 2005/03/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Okullarda başlayan toplumsal sorun Akran istismarı 
</HEADLINE>
<TEXT>

     Hakan TÜRKTAN ESKİŞEHİR, DHA 

      OKULLARDA akran istismarının hem kız hem de erkek öğrencilerde gözlendiğini belirten Yrd. Doç. Dr. Taner Güvenir, erkekler güç gösterisi, kızlarda ise sözel saldırganlık şeklinde gelişen bu tür istismarların birey ve toplum sağlığına yıkıcı etkilerinin olduğunu söyledi. 
     MAT- FKB Özel Gelişim Okulları tarafından Eskişehir Yunus Emre Kültür Merkezi'nde düzenlenen Okulda akran istismarı' konulu konferansa konuşmacı olarak Dokuz Eylül Üniversitesi Tıp Fakültesi Çocuk ve Ergen Psikiyatrisi Ana Bilim Dalı Öğretim Üyesi Yrd. Doç. Dr. Taner Güvenir katıldı. 
     Okullarda akran istismarının, öğrenciler arasında genellikle bir güç dengesizliği zemininde gelişen, tekrarlayıcı tarzda, isim takma, alay etme, küçük düşürme, tehdit etme, dışlama ve fiziksel zarar verme gibi çeşitli olumsuz davranışları kapsadığını belirten Yrd. Doç. Dr. Taner Güvenir şunları söyledi 
     "Akran istismarına uğrayan çocuk çoğunlukla ruhsal, akademik ve sosyal alanlarda sorunlar yaşar. Akranlarını istismar eden çocuklar ise, eğer uygun müdahale edilmezse ileride davranım sorunları ve suça eğilim gösterirler. Sınıf ortamında öğrenciler arasında çeşitli konularda anlaşmazlıklar ve çatışmalar olabilir. Özellikle erkek öğrenciler arasında, birbirinin sınırlarını ve gücünü sınama amaçlı ve genellikle oyun motifli, saldırgan davranışlar gözlenir.'' Kız öğrenciler arasındaki saldırıların niteliğinin ise genellikle sözel ifadeler ya da söylentiler yayma şeklinde yaşandığını anlatan Yrd. Doç. Dr. Güvenir, "Akran istismarı davranışı gösteren öğrencinin grubu kontrol etme, kendini gösterme ve gücünü kanıtlama isteği hemen ortama hakim olur. Bu öğrencilerin fiziksel üstünlüğü nedeniyle, bu saldırgan ataklar genellikle diğerleri için rahatsız edici ve acı verici olabilir. Akranlarını istismar eden öğrinci, sınıfta yenebileceğine inandığı, en güçsüz öğrenciye saldırmayı tercih etse de, diğer öğrencilerle de kavga etmekten kaçınmaz. Genel olarak kendini oldukça güçlü hisseder ve kendine güveni tamdır. Bu davranışın birey ve toplum sağlığına yıkıcı etkileri vardır'' diye konuştu. 
     
</TEXT>
</DOC>
