<DOC>
<DOCNO> 327021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko28.html </URL>
<DATE> 2005/03/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Coşkun Türkiye CE işareti verecek duruma geldi... 
</HEADLINE>
<TEXT>

     Sanayi ve Ticaret Bakanı Coşkun, AB ile 3 Ekim'de masaya oturulacağını hatırlatırken, ''Türkiye, 36 başlık altında toplanan uyum yasalarından imtihan edilecek. AB'nin üretici ve tüketiciyi ilgilendiren 161 konuda direktifi var, biz bunların 158 tanesini şartlara uyumlu hale getirdik'' dedi. 
     Coşkun bu arada, 16 konuda CE serbest dolaşım işaretiyle ilgili çalışmaların tamamlandığını ve Türkiye'nin CE işareti verecek duruma geldiğini açıkladı. 
     Hacettepe Üniversitesi ile Sanayi ve Ticaret Bakanlığı'nın ortaklaşa düzenlediği ''Üreticinin Sorumluluğu'' konulu panelde konuşan Bakan Coşkun, Türkiye'de teknolojik gelişmelerin ihmal edildiğini, ancak son yıllarda gelişen üniversite sanayi ilişkilerinin bu konuda yol alınmasını sağladığını söyledi. 
     Bakan Coşkun, bugün 9 üniversitenin teknolojik alanda çalışmalar yaptığını, böylelikle bilim çevrelerinin halkla bütünleşmeye, beraber proje üretmeye başladıklarını kaydetti. 
     
     AR-GE'YE DAHA FAZLA PAY AYRILACAK 
     ''Bu nedenle Ar-Ge yatırımlarına büyük önem veriyoruz'' diyen Bakan Coşkun, 2002 yılında AR-GE çalışmaları için ayrılan miktarın Gayri Safi Milli Hasıla'ya GSMH oranının yüzde 0.64 düzeyinde olduğunu, bu oranın 2010 yılında GSMH'nin yüzde 3'üne ulaştırılacağını bildirdi. Coşkun, oranın daha sonraki yıllarda Maastrich Kriterlerine uygun hale getirileceğini hatırlattı. 
     Ülkenin, demokratik cumhuriyetten ziyade bürokratik cumhuriyet hüviyeti taşıdığını, böyle bir yapıdaki kurumsallaşmanın hantal devleti doğurduğunu kaydeden Bakan, ''Bu yapı da devlette israfı, israf da bütçe açıkların doğurmuştur''diye konuştu. 
     Coşkun, Türkiye'nin bu kısır döngü içinde bütçe açıklarını kapatmak için borç aldığını, alınan borcun üretimde hiç kullanılamadığını söyledi. 
     
     TÜRKİYE İMTİHANDAN GEÇECEK 
     Devletin her alanda verimli kılınması gerektiğini anlatan Coşkun, bunun için 40 kuruluşun çalışmalar yaptığını belirtirken, ''verimliliğin artırılması, tüketicilerin korunması konusunda yasalar çıkartıyoruz. Ama yasalar tek başına yeterli değil. Tüketiciyi ayrıca bilgilendirmek gerekir'' dedi. 
     TSE'nin, Patent Enstitüsü'nün, Akraditasyon Kurumu ile Rekabet Kurumu'nun çalışmalarını sürdürdüklerini vurgulayan Coşkun, devamla şöyle dedi 
     ''Türkiye, AB ile 3 Ekim'de masaya oturacak. 36 başlık altında toplanan uyum yasalarından imtihan edilecek. AB'nin Üretici ve tüketiciyi ilgilendiren 161 konuda direktifi var. Biz bunların 158 tanesini şartlara uyumlu hale getirdik. Ayrıca 16 konuda CE işaretiyle ilgili çalışmalar tamamlandı. Yani sınai ve tıbbi ürünlerin serbest dolaşımına ilişkin çalışmalar bitirildi. Türkiye, CE işareti verecek duruma geldi.'' Coşkun konuşmasında, dün kamuoyuna açıkladığı ''800 bin memurun işe gelmeden para aldığı'' yolundaki beyanını teyit ederken, gıda maddelerinin denetimi konusunda ise gereken tedbirlerin alınacağı ve hatta bazı odaların kendi denetimlerini yapmak üzere yola çıktıklarını bildirdi. 
     Coşkun bu arada, Ankara Ticaret Odası'nın kendi tüccarını kendisi denetlemek üzere, laboratuvar kurmak istediğini sözlerine ekledi. 
     
     HOCA, ÖĞRENCİLERİNE İŞ İSTEDİ 
     Hacettepe Üniversitesi Ev Ekonomisi Bölümü Yüksek Okul Müdürü Prof. Dr. Müberra Baboğlu da, tüketicilerin bugün, eskisine göre tercih yapmakta daha çok zorlandıklarını, tüketime sunulan ürünlerin karmaşık bir hal aldığını söyledi. 
     Babaoğlu konuşmasında, eğitim verdikleri öğrencilerin 1 yılı yabancı dil olmak üzere 5 yılda mezun olduklarını anlatırken, bu öğrencilerin, Tüketici Dernekleri Hakem Heyetlerinin çalışmalarında raportör olarak görevlendirilebileceklerini kaydetti. 
     Baboğlu, bu konuda sanayi ve Ticaret Bakanı Coşkun'dan yardım istedi. 
     
</TEXT>
</DOC>
