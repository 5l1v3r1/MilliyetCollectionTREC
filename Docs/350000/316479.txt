<DOC>
<DOCNO> 316479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo08.html </URL>
<DATE> 2005/02/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Dortmund iflas etmek üzere... 
</HEADLINE>
<TEXT>

     Borussia Dortmund'lu taraftarlar maçlarda, kulübün içinde bulunduğu durumu protesto ediyor. 
     Alman ve dünya futbolunun önde gelen kulüplerinden Borussia Dortmund iflasın eşiğinde. Borussia Dortmund Kulübü'nden yapılan açıklamada, kulübün ekonomik durumunun 'hayati tehlike' arz ettiği belirtilerek, kredi veren kuruluşlarla görüşmelere başlandığı ifade edildi. Kulübün borçlarının en azından 2006-2007 vergi yılına dek ertelenmesi için çaba gösteriliyor. 95 yıllık kulübün borçlarını ertelemek için üç kredi kuruluşuyla görüşmeler sürerken, 2006 yılının ortalarına doğru kulüp borcunun, 175.4 milyon dolarlık rekor düzeye ulaşacağı ifade edildi. 1997'de Şampiyonlar Ligi'ni müzesine götüren, 2002'de Bundesliga şampiyonu olan Sarı-Siyahlıların, sezonun ilk yarısındaki operasyonel faaliyet zararı yaklaşık 36 milyon dolara ulaştı. 
     
</TEXT>
</DOC>
