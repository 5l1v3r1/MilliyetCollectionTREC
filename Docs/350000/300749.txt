<DOC>
<DOCNO> 300749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/ekonomi/aeko.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro, Noel öncesi bir rekor daha kırdı 
</HEADLINE>
<TEXT>


Euro yeni yıla rekor kırarak girerken parite 1.3548 ile 1999'dan bu yana en yüksek değerine ulaştı. Euro yılbaşından bu yana dolar karşısında yüzde 7.52 değer kazandı 

EKONOMİ SERVİSİ 

ABD ekonomisindeki endişeler sürerken, dolar da euro karşısında kan kaybetmeye devam ediyor. Yeni yıla bir hafta kala euronun dolar karşısındaki değeri 1.3548'e kadar çıktı. Euro, dünkü yükselişiyle kullanıma girdiği 1999 yılından itibaren en yüksek seviyesine ulaşmış oldu. Euro, dolara karşı yıl içinde yüzde 7.52 oranında değer kazandı. 

ABD verileri olumsuz 
Piyasalarda işlemlerin Noel tatili öncesinde derinlik kaybetmesi ve birçok Avrupa ülkesinde tatile girilmesi, dolardaki düşüşü hızlandırdı. Döviz işlemlerinin daha çok günün ilk yarısında açık olan Londra'da yoğunlaştığı gözlendi. 
Uzmanlar, ABD'de dayanıklı tüketim malı siparişlerindeki düşüş ve ev satışlarının son on yılın en düşük düzeyinde gerilemesinin doların değer kaybında etkili olduğunu belirtiyor. Önümüzdeki dönemde de George W. Bush hükümetinin doların düşüşünü önlemeye yönelik bir eylemin içine girmeyeceğine yönelik beklentiler de doların düşüşünü destekliyor. 

Parite 1.40'a gidiyor 
ABD'nin büyük cari açığını kapatabilmek için zayıf dolara ihtiyacı olduğu yorumları da yapılıyor. Piyasalarda gelecek yılda da doların değer kaybının süreceği, fakat hareketin daha sınırlı kalacağı bekleniyor. HSBC'den stratejist Adrian Hughes, paritenin 2005'te de dolar aleyhine seyrini sürdüreceği tahmini yaparken yılı 1.40 seviyelerinden kapatacağı tahmininde bulundu. 

Dolar 1 milyon 371 bine indi Uluslararası piyasalarda değer kaybeden dolar, içeride de TL karşısında düşmeye devam ediyor. 2004 yılına 1 milyon 407 bin liradan başlayan dolar, 18 Mayıs'ta 1 milyon 555 bine kadar yükseldi. Ancak daha sonra doların değeri TL karşısında yeniden 1 milyon 400 bin liranın altına indi. Dolar, dün serbest piyasada 9 bin lira gerileyerek 1 milyon 371 bin liraya kadar düştü. Lira dünkü kapanış itibariyle dolar karşısında geçen yılın sonuna göre yüzde 2.15 değer kazanırken, euro karşısında da yüzde 4.77 değer kaybetti. 

G7 maliye bakanları şubatta toplanacak Sanayileşmiş yedi ülkenin oluşturduğu G7 ülkeleri maliye bakanları, İngiltere'nin başkanlığı altındaki ilk toplantısını, 4 - 5 Şubat tarihlerinde Londra'da gerçekleştirecek. İngiltere Hazine Bakanlığı'ndan yapılan açıklamada, 4 - 5 Şubat tarihlerindeki toplantının ardından, G7 grubunun, 10 - 11 Haziran tarihlerinde Londra'da yeniden toplanacağı kaydedildi. 
G7 toplantıları çerçevesinde, İngiltere Hazine Bakanı Gordon Brown'un, 4 Şubat'ta girişimciliği teşvik edici bir konferans düzenleyeceği ve bu konferansa, ABD Hazine Bakanı John Snow ile ABD Merkez Bankası Başkanı Alan Greenspan'in de katılmasının beklendiği bildirildi. 




</TEXT>
</DOC>
