<DOC>
<DOCNO> 333595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yazar/uras.html </URL>
<DATE> 2005/04/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kıbrıs'ta 'çözüm', 'vermek' demek 
</HEADLINE>
<TEXT>

Kıbrıs'ta Gazimağusa'da Namık Kemal'in kapatıldığı zindanın önündeki meydana, ismini vermişler. Meydanın arkasında, tepesine minare inşa edilerek Lala Mustafa Paşa Cami adı verilen eski bir kilise yükseliyor. Akşam ezanı okundu. Meydanda kurulmuş kürsüde "S.O.S. Müzik Grubu" seçim şarkılarını seslendirmeye başladı "Dileğimiz gerçekleşti sonunda Hepimize kutlu olsun Avrupa... Dönüş yok geriye Sesimizden Avrupa inlesin..." 
Birazdan Cumhuriyetçi Türk Partisi'nin CTP mitingi başlayacak. CTP yandaşları parti bayrakları ve de parti lideri Mehmet Ali Talat'ın resmi olan bayraklarla meydana geliyor. Müzik, gelenleri coşturuyor. Gençlere yaklaştım. Mağusa Maarif Koleji'nden Bahar Tanözü lise 2 , İsmail Emin lise 3 ve Oktay Yıldırımtürk'le lise 2 sohbet ettim. İkisinin babası memur. Birinin babası Rum kesiminde işçi. "Bizi ailelerimiz yollamadı. Biz Talat'ı destekliyoruz. Talat bizi Avrupalı yapacak. Denktaş yüzünden olamadık" diyorlar. Ama, nasıl Avupalı olunacağını, anlaşmazlığın nasıl sona ereceğini söyleyemiyorlar. Gençler için Avrupalı olmak, AB pasaportu demek. 
Bir süre sonra Mehmet Ali Talat, peşinde büyük kalabalık ile meydana geldi. Meydan bayrak seli oldu. Ben bu kadar coşkulu miting görmedim. Ama, meydana gelenlerin ellerinde KKTC veya Türk bayrağının bulunmamasına üzüldüm. 

"Statükocu" Denktaş 
Talat'ın, "Kıbrıs Türk'ünü Avrupalı yapacağız. Çözüm dönemi başladı. Statükonun kökünü kazıyacağız" söylemi büyük alkış topladı. "S.O.S. grubunun" seslendirdiği "Saraya... Saraya... Saraya" şarkısıyla alkışlar arasında kürsüden indi. Ertesi sabah "S.O.S. grubunun" sözünü dinleyerek "Saraya gittik"... Eşyalarını toplayan Denktaş'ı son defa "Cumhurbaşkanlığı Sarayı"nda ziyaret ettik. 
Denktaş'ın odası boşaltılmış. Odada yeni köpeğiyle oturuyor. "Öbürünün adı Boncuk idi... Bununki ne " diyerek sordum. "Boncuk... Ama Boncuk II" dedi. "Boncuk II mi " diye sorunca da kızdı. "Elizabeth I ve II oluyor da Boncuk'lar neden I ve II olmasın " diye cevapladı. 
"Talat dün akşam statükonun kökünü kazıyacağız" dedi. "Statüko nedir " diyerek söze girdim. "Statüko, Denktaş'tır. Denktaş ise, 1 Egemenliktir, 2 Türkiye Cumhuriyeti'nin garantörlüğüdür, 3 Türk askerinin adada varlığıdır" dedi. 
Denktaş'a göre, "Bugünkü durumdan iyisi olamaz. Bugünkü durumun alternatifi azınlık olmak, bağımsızlığı kaybetmek. Bu isteniyorsa 30 yıldır ne için çırpındık Dikkat ediniz. Kıbrıs'taki Türkleri azınlık durumuna düşürmeyen, Türkiye'nin tüm haklarını yok etmeyen hiçbir anlaşmaya Rum tarafı evet demeyecektir" dedi. 

Talat'ın işi zor 
"Talat'a nasihatiniz olacak mı " sorusunu Denktaş şöyle cevapladı "Nasihatim değil vasiyetim olacak. Diyeceğim ki, cumhurbaşkanı olarak ant içeceksin. Bağımsızlığı, egemenliği korumak için söz vereceksin. Dünyanın hiçbir yerinde bir lider devletini yok etmek için cumhurbaşkanı olmaz. Böyle davranış ihanet olur." 
Talat ve Denktaş'ı dinledikten sonra şunu gördüm. Denktaş, "gerçekçi" yaklaşımla "çözümsüzlüğü" anlatmaya çalışıyor. Bu nedenle "olumsuzluğu" temsil ediyor. Talat ise, nasıl olacağını söylemeden veya bilmeden halka Avrupalı olmayı kısa sürede "uzlaşma, çözüm ve barış" vaat ediyor. Halk olumsuzluktan bıkmış. Olumlu söylemin alıcısı çok. Özellikle gençler vaatlere kolay inanıyor. Bizim tarafta "çözüm ve uzlaşma" gündemin tamamını oluşturuyor. Bu nedenle ekonomiyle ilgilenmeye zaman bulamıyor. 
Halbuki öbür tarafın böyle bir derdi yok. İsteyene pasaport veriyor. İsteyene iş... Sınırı açmış. Türklere hiçbir "taviz" vermeden, yavaş yavaş entegrasyonu gerçekleştirme bekleyişine girmiş. Açık anlatımıyla, Rauf Denktaş cumhurbaşkanlığından ayrılsa da işi bitmeyecek. Ağırlığı sürecek. Mehmet Ali Talat cumhurbaşkanı olunca vaatlerini yerine getirmekte çok ama çok zorlanacak. 



</TEXT>
</DOC>
