<DOC>
<DOCNO> 301509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun01.html </URL>
<DATE> 2004/12/28/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Deprem felaketinin vurduğu Asya'ya BM'den yardım eli 
</HEADLINE>
<TEXT>

     Can KAMİLOĞLU NEW YORK, DHA 

      BİRLEŞMİŞ Milletler BM , Güneydoğu Asya'yı vuran deprem felaketinin ardından yaraları sarmak ve uluslararası yardımları koordine etmek amacıyla büyük bir yardım operasyonuna hazırlanıyor. Acilen bölgeye gönderilen yardım uzmanları ulusal ve yerel yetkililere temasa geçerek öncelikli olarak kurtarma çalışmaları için koordinasyon toplantılarına başladı. 
     BM felaketin yaşandığı bölgeye başta portatif hastaneler olmak üzere ilaç, çadır, gıda ve helikopter gönderdi. Bölgedeki şartların çok zor olduğu ve büyük bir felaket yaşandığına dikkat çeken BM İnsani Yardım Koordinasyon Örgütü Direktörü Jan Egeland, "Bu, bölgeye yönelik ilk yardım adımımız. Doğu şartları ve felaketin büyüklüğü nedeniyle koordinasyon faaliyetleri çok zor olacak, ama BM çok geniş çaplı bir operasyonu başlatacak'' dedi. 
     BM Genel Sekreteri Kofi Annan'ın basın bürosundan yapılan açıklamada da, "Genel Sekreter felaketin yaşandığı ülke halklarına ve hükümetlerine kayıplarından duyduğu üzüntüyü dile getirerek taziyetlerini bildirdi'' denildi. UNICEF yetkilileri ise felaketin yaşandığı coğrafyanın büyüklüğünün afet sonrası çalışmalarını zorlaştıracağını belirterek, "Depremin vurduğu ülkelerin yanındayız. Geniş coğrafyaya rağmen her nerede yardıma ihtiyaç varsa orada olacağız'' dedi. 
     
</TEXT>
</DOC>
