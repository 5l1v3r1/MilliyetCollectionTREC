<DOC>
<DOCNO> 325957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo01.html </URL>
<DATE> 2005/03/22/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Ödünç topla finale kadar geldiler 
</HEADLINE>
<TEXT>

     Süleyman EKİN DHA 

      ANTALYA'da gerçekleştirilen Liseli Gençler Futbol Türkiye Birinciliği'ne İstanbul'dan katılan, öğrenci velilerinin kendi aralarında topladığı parayla deplasmana giden ve ödünç topla maçlara çıkan Hatice Bayraktar Lisesi, final maçında Trabzon Lisesi'ne 2-0 yenildi. Türkiye 2'incisi olan lisenin beden eğitimi öğretmeni ve antrenörü Tekin Ergen, "Para sıkıntısı yaşamasaydık, kesinlikle şampiyon olurduk'' dedi. 
     Topu bile ödünç aldıklarını söyleyen Tekin Ergen, "20 kişilik kafilede futbolcu başına 14 milyon, antrenörlere ise 16'şar milyon lira harcırah verildi. Otelden maça, maçtan otele döndük. Hatta son gün futbolculara kenti gezdirelim dedik. Ona da paramız yetmedi. Sadece dönüş için para kaldı'' diye konuştu. 
     Kısıtlı imkanlarla zoru başardıklarına işaret eden Tekin Ergen, "Bizler Kartal İlçesi Uğur Mumcu Mahallesi'ndeki insanlarımızın maddi ve manevi destekleri ile buralara gelebildik. Şu an duygularımızı anlatmaya kelime bulamıyorum. Türkiye'nin en iyi iki takımından biriyiz'' dedi. Bundan sonra gelecek yılları düşüneceklerini sözlerine ekleyen Antrenör Tekin Ergen, yeni senenin altyapısını oluşturacaklarını söyledi. 
     Hatice Bayraktar Lisesi'ni 2-0 yenen Trabzon Lisesi, 24 Nisan- 2 Mayıs tarihleri arasında Danimarka'da yapılacak Dünya Liselerarası Futbol Şampiyonası'nda ülkemizi temsil edecek. 
     
</TEXT>
</DOC>
