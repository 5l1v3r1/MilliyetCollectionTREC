<DOC>
<DOCNO> 343233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun01.html </URL>
<DATE> 2005/05/17/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Onur Air yasak konusunda Hollanda ile anlaşamadı... 
</HEADLINE>
<TEXT>

     Hollanda’nın özel Türk havayolu şirketlerinden Onur Air için getirdiği uçuş yasağının kaldırılması konusunda iki ülke sivil havacılık yetkilileri arasında Amsterdam’da yapılan görüşmelerde anlaşma sağlanamadı. 
     Görüşmelere 18 Mayıs Çarşamba günü İstanbul’da devam edilmesi kararlaştırıldı. 
     Türkiye’nin girişimleri üzerine Hollanda ve Türkiye Sivil Havacılık yetkilileri arasında bu sabah başlayan görüşmeler, yaklaşık 12 saat sürdü. 
     Görüşmeler sonunda Hollanda Sivil Havacılık Baş Müfettişi Bayan Helma Nepperus ile Ulaştırma Bakanlığı Müsteşar Yardımcısı Barış Tozar basın toplantısı düzenleyerek, görüşmelere ilişkin bilgi verdiler. 
     Gerek Türkiye tarafı, gerekse Hollanda tarafı, çarşamba günü yapılacak görüşmelerden olumlu sonuç çıkması konusunda umutlu olduklarını vurguladılar. 
     Müsteşar Yardımcısı Barış Tozar, Hollandalı yetkililerin Onur Air’in uçuşlarının yasaklanması konusunda getirdikleri gerekçeleri yeterli bulmadıklarını bildirdi. 
     "Onur Air’e yöneltilen suçlamalar kabul edilemez" diyen Barış Tozar, "Bize göre engel olarak sunulan bilgiler, Onur Air uçuşlarına yasaklama getirmek için yeterli görülmemiştir. 1-2 uçakta görülen eksiklik bahane edilerek bütün bir filo suçlanamaz" diye konuştu. 
     Tozar, Türkiye tarafının iyi niyetini göstermek amacıyla toplantıların İstanbul’da yapılmasının benimsendiğini kaydetti. 
     Hollanda Sivil Havacılık Baş Müfettişi Bayan Helma Nepperus da iki ülke arasında sivil havacılık konusunda işbirliğinin geliştirilmesi için çok olumlu görüşmelerde bulunduklarını belirtti ve Onur Air hakkında İstanbul’da yapacakları toplantıda soruna kalıcı bir çözüm bulabileceklerine inandığını kaydetti. 
     
     ERDOĞAN DEVREDE 

     Bu arada, Başbakan Recep Tayyip Erdoğan, 3. Avrupa Konseyi zirvesinde yaptığı ikili görüşmeler çerçevesinde Almanya Başbakanı Gerhard Schröder ile bir araya geldi. 
     Erdoğan, görüşmede, Onur Air havayolunu şirketinin Avrupa’da yaşadığı sorunları gündeme getirdi. 
     Aynı kaynaklar, Türkiye ve Almanya’nın bu konuda ortak bir çalışma içinde olduğunu belirttiler. 
     Erdoğan, Schröder ile görüşmesinden önce, Avrupa İnsan Hakları Mahkemesi Başkanı Luzius Wildhaber ile bir araya geldi. 
     
</TEXT>
</DOC>
