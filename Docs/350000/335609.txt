<DOC>
<DOCNO> 335609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo34.html </URL>
<DATE> 2005/04/21/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Fenerbahçe, Denizlispor kupa maçı öncesi notlar... 
</HEADLINE>
<TEXT>

     Fenerbahçe Teknik Direktörü Christoph Daum, Denizlispor ile yapılan Türkiye Kupası yarı final maçında Selçuk'un yerine Serkan'a ilk 11'de görev verdi. 
     Alman çalıştırıcı, Beşiktaş ile yapılan derbi maçta sahaya sürdüğü 11'den sadece Selçuk'u çıkarıp, Serkan'ı kadroya dahil etti. 
     Daum, takımın saha içi kurgusunda değişiklik yaparak, Ümit'i savunmanın solundan alıp Aurelio ile orta alanda görevlendirdi. Savunmanın solunda Deniz görev yaptı. 
     Selçuk'un yerine takıma giren Serkan, savunmanın sağ kanadında görev alırken, Önder savunma dörtlüsünün ortasında Luciano ile yan yana oynadı. 
     
     TARAFTAR YALNIZ BIRAKMADI 

     Fenerbahçe'yi, Denizlispor ile yaptığı önemli mücadelede taraftarı yalnız bırakmadı ve tribünlerin tamamına yakınını doldurdu. 
     Karşılaşmanın hafta içi olması nedeniyle, çoğunluğu iş çıkışında stada gelen taraftarlar, stat giriş kapılarında uzun kuyruklar oluşturdu. 
     
     
     FUTBOLCULARA MORAL 

     Beşiktaş derbisinde rakibine 4-3 yenilerek bu sezon ligde kendi sahasındaki yenilmezlik unvanını yitiren sarı-lacivertli futbolculara, taraftarlar moral verdi. 
     Karşılaşma öncesi ısınmak için sahaya çıkan futbolcuları tek tek tribünlere çağırıp yumruk şov yaptıran taraftarlar, tezahüratlarla takımlarına destek verdi. 
     Bu arada, yedekler arasında yer alan Van Hooijdonk ve kaleci Volkan da tribünlere çağrılarak taraftarlarca alkışlandı. 
     İki takım futbolcuları da sahaya ''0-6 Yaş Arası Eğitim İçin Elele'' yazılı pankartla çıktı. 
     Telsim Tribünü'ndeki Fenerbahçeli taraftarlar, İstiklal Marşı okunduğu sırada ''Bir bayrak da sen yak DHBJK-C'' yazılı pankart açtı. 
     
</TEXT>
</DOC>
