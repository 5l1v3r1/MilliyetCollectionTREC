<DOC>
<DOCNO> 321603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur27.html </URL>
<DATE> 2005/03/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Akdeniz Üniversitesi Hastanesi SSK'lılara bakmayacak 
</HEADLINE>
<TEXT>

     Akdeniz Üniversitesi Hastanesi Başhekim Prof. Dr Meral Gültekin, SSK'dan yaklaşık 6 milyon YTL alacak nedeniyle, 15 Mart 2005'ten itibaren SSK'lı hastaları kabul etmeyeceklerini bildirdi. 
     Akdeniz Üniversitesi Hastanesi'nde basın toplantısı düzenleyen Meral Gültekin, SSK ile protokolün geçen yıl sonunda bittiğini, ancak hastanelerin Sağlık Bakanlığı'na devir işlemlerinin sürmesi ve hastaların mağdur olmaması için hasta kabullerine devam ettiklerini söyledi. 
     1 Ocak 2005'te hastaları kabul etmemeleri gerekirken, sevkli gelen SSK'lı hastaları tedavi ettiklerini bildiren Gültekin, ''SSK Genel Müdürlüğü, hastanemize olan yaklaşık 4 milyon YTL 2004 yılı dönem sonu borcunu ve 1 Ocak 2005'ten bu yana biriken 2 milyon YTL'lik borcunu ödememiştir'' dedi. 
     Bugüne kadar yapılan ikili görüşmelerde SSK'lı yöneticilerin hastaneye olan borçların ödeneceği garantisi vermelerine rağmen bir sonuç alamadıklarını anlatan Gültekin, açıklamasını şöyle sürdürdü 
     ''SSK Genel Müdürlüğü ile yapılan tüm görüşmelerde hastaneye olan borcun ödeneceği güvencesi verilmişti. Aradan 3-4 ay geçmesine karşın hala bu borcu ödemek için bir girişimde bulunulmamıştır. Akdeniz Üniversitesi gelirlerine göre giderleri olan bir kurum. Ödeme yapmamız gereken kuruluşlara bir ay içinde ödeme yaparken, şimdi bu süre üç aya çıkmıştır. Hem hastanemiz bu durumda mağdur duruma gelmiştir, hem de hastalarımız.'' Geçen yıl 27 bin 416 SSK'lı hastayı tedavi ettiklerini de anlatan Gültekin, 1 Ocak 2005'ten bu yana da yaklaşık 3 bin SSK'lı hastanın tedavisinin gerçekleştirildiğini kaydetti. 
     Ödemenin yapılmaması durumunda 15 Mart 2005'ten itibaren acil dışındaki SSK'lı hastaları kabul etmeyeceklerini vurgulayan Gültekin, ''Her kurum kendi üzerine düşen sorumluluğu yerine getirmelidir. Biz üzerimize düşeni yapıyoruz'' ifadesini kullandı. 
     
</TEXT>
</DOC>
