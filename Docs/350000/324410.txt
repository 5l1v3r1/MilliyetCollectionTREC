<DOC>
<DOCNO> 324410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko41.html </URL>
<DATE> 2005/03/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Petrol fiyatları rekora doymuyor... OPEC çaresiz... 
</HEADLINE>
<TEXT>

     Petrol İhraç Eden Ülkeler Örgütü'nün OPEC günlük üretimi 500 bin varil artırma kararı fiyat artışını durdurmadı. 
     Uluslararası piyasalarda öğle saatlerinde düne göre 1,04 dolar artan ABD hafif petrolünün varil fiyatı ilk kez 57 dolar sınırını aşıp 57,50 dolara çıktı. 
     Diğer gösterge Brent petrolünün varil fiyatı da düne göre 1,12 dolar yükselip 56 dolarla yeni bir rekor kırdı. 
     
     OPEC ÇARESİZ 

     Petrol fiyatlarında yükselişin sürmesi, dün aldığı kararla günlük üretimini 500 bin varil artırıp 27,5 milyon varile çıkaran OPEC'i yeni bir artış konusunu düşünmeye zorladı. 
     OPEC Başkanı ve Kuveyt Petrol Bakanı Şeyh Ahmed el Fahd el Sabah, fiyatların şu anki seviyede seyretmesi halinde, gelecek hafta OPEC olarak günlük üretimi yeniden artırmak konusunu tekrar müzakere etmeye başlayacaklarını söyledi. 
     OPEC, yükselen fiyatlar karşısında çaresizliğini de itiraf etti. 
     Birleşik Arap Emirlikleri Petrol Bakanı Muhammed el Hamli, ''Elimizden gelen bir şey yok. Fiyatları piyasa belirliyor'' dedi. 
     Gözlemciler, fiyatların artmasında kartel üyesi olmayan büyük petrol ihracatçılarından OPEC'e yeterli destek gelmemesinin de rol oynadığını belirtiyorlar. 
     OPEC, üretim artışı kararını verirken, fiyatların denetim altına alınabilmesi için Rusya, Meksika ve Norveç gibi kartel dışı büyük ihracatçıların da üretimi artırmasını istemişti. 
     Dünyanın 3. büyük petrol ihracatçısı Norveç, bu çağrıya üretimi ancak çok sınırlı miktarda artırabilecek kapasitesi bulunduğu karşılığını vermişti. 

     
</TEXT>
</DOC>
