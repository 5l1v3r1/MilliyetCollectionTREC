<DOC>
<DOCNO> 318019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur40.html </URL>
<DATE> 2005/02/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Döner kesen Çölaşan" heykeli davası reddedildi 
</HEADLINE>
<TEXT>

     Gazeteci Yazar Emin Çölaşan'ın, Ankara Büyükşehir Belediye Başkanı Melih Gökçek ile Yeni Şafak Gazetesi aleyhine açtığı tazminat davası reddedildi. 
     Ankara 9 Asliye Hukuk Mahkemesi'nde görülen davanın bugünkü karar duruşmasına, taraf avukatları katıldı. Çölaşan'ın avukatı Mutluhan Karagözoğlu, davanın kabulüne karar verilmesini istedi. 
     Gökçek'in avukatı Mehmet Ali Alan ile Yeni Şafak Gazetesi'nin avukatı Kenan Dursun ise davanın reddi talebinde bulundular. 
     Yargıç Nevruz Üstün, davanın reddine karar verildiğini açıkladı. 
     Dava dilekçesinde, Yeni Şafak Gazetesi'nin 2 Nisan 2004 tarihli nüshasında, ''İlk İcraatı Çölaşan Heykeli'ni Satmak'' başlığıyla yayınlanan haberde, davacı Çölaşan'ın kişilik haklarına saldırıda bulunduğu belirtiliyordu. 
     Haberde, Gökçek'in, ''Bugüne kadar Çölaşan'dan kazandığım tazminatın bir bölümünü vatandaşa döner olarak dağıttım. Bu nedenle Çölaşan'ın döner keserken heykelini yaptım. Şimdi bunu açık artırma yoluyla satacağım. 'Döner Kesen Çölaşan' heykelinin yüksek bir rakama satılacağına inanıyorum. Ben dönercilerin yerinde olsam bu heykeli alırım ve 'Emin'in Döneri' diye dükkanımın önüne koyarım'' şeklindeki açıklamalarına yer verildiği ifade edilen dilekçede, Yeni Şafak Gazetesi'nin, Gökçek'in ağır hakaret ve saldırı niteliği taşıyan beyanlarını geniş kitlelere ulaştırdığı kaydediliyordu. 
     Dilekçede, Gökçek ve Yeni Şafak Gazetesi'nden 20 bin YTL milyar lira manevi tazminat isteniyordu. 
     
     BAŞKA DAVA 
     Bu arada, Çölaşan'ın avukatı Karagözoğlu, konuya ilişkin yaptığı açıklamada, 9. Asliye Hukuk Mahkemesi'nin kararını temyiz edeceklerini bildirdi. 
     Karagözoğlu, Ankara 10. Asliye Hukuk Mahkemesi'nin aynı konuya ilişkin olarak Dünden Bugüne Tercüman Gazetesi'nde 10 Mart 2004'de ''Melih Gökçek Bahçesine Çölaşan'ın heykelini dikti'' başlığıyla yayınlan haber dolayısıyla, Gökçek ve gazeteyi 10 bin YTL milyar lira tazminat ödemeye mahkum ettiğini kaydetti. 
     
</TEXT>
</DOC>
