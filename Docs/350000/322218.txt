<DOC>
<DOCNO> 322218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy09.html </URL>
<DATE> 2005/03/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP'den öneri Eşler soyadını birlikte seçsin 
</HEADLINE>
<TEXT>

     CHP İstanbul Milletvekili Birgen Keleş, eşlerin, erkeğin ya da kadının soyadını ''Ortak aile adı'' olarak seçebilmelerine olanak sağlayan bir yasa teklifi hazırladı. 
     Keleş'in TBMM Başkanlığı'na sunduğu yasa teklifi, Türk Medeni Yasası'nın soyadı ile ilgili 187'nci maddesinde değişiklik öngörüyor. Teklif, eşlerin evlendirme memuruna yapacakları yazılı bildirim ile ortak aile adı olarak erkeğin ya da kadının doğumla aldığı soyadını seçebilmelerini düzenliyor. Teklifle soyadı aile adı olarak seçilmeyen eşin doğumla kazandığı soyadını aile adının önünde taşımasına da olanak sağlanıyor. 
     Keleş, teklifinin yasalaşarak eşlere soyadını birlikte seçme hakkı verilmesiyle Anayasa'da ve uluslararası sözleşmelerde yer alan ''Eşlerin eşit haklara sahip olmaları ilkesine'' uygun davranılmış olunacağını kaydetti. 
     
</TEXT>
</DOC>
