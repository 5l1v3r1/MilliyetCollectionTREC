<DOC>
<DOCNO> 305537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur12.html </URL>
<DATE> 2005/01/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Koca dayağı öldürdü 
</HEADLINE>
<TEXT>

     Nail KAHRAMAN DHA 

      BURSA'da 5 gün önce kocası tarafından dövüldüğü iddiasıyla komşuları tarafından Devlet Hastanesi'ne kaldırılan ve buradan da Uludağ Üniversitesi Tıp Fakültesi Hastanesi'ne sevkedilen 52 yaşındaki Zarife Güler öldü. Güler'in ölümünün ardından, kendisini dövdüğü iddia edilen kocası 55 yaşındaki Mehmet Güler, çıkarıldığı mahkemede tutuklandı. 
     Olay, Merkez, Yıldırım ilçesine bağlı Karapınar Mahallesi Yeşilevler Sokak'ta 5 gün önce meydana geldi. İddiaya göre anne ve babasıyla oturan Züheyla Güler, akşam eve geldiğinde annesi Zarife Güler'i baygın halde buldu. Güler, başı kanayan annesini, Devlet Hastanesi'ne götürdü. 
     İlk müdahalesi burada yapılan Güler, Uludağ Üniversitesi Tıp Fakültesi Hastanesi'ne sevk edildi. Yoğun bakımda tedavi gören 2 çocuk annesi kadın, önceki akşam yaşamını yitirdi. 
     Başına sert bir cisimle vurulduğu belirlenen Zarife Güler'in ölümünü şüpheli bulan savcılık, olayla ilgili soruşturma başlatırken, ceset otopsi için Adli Tıp Kurumu'na kaldırıldı. Soruşturma kapsamında jandarmaya ifade veden Zarife Güler'in kızı Züheyla Güler, zaman zaman babasının annesini dövdüğünü ancak olay günü kendisinin evde olmadığını söyledi. Bunun üzerine jandarma, işçi emeklisi Mehmet Güler'i gözaltına aldı. 
     Aile bireylerine kötü muamele' ve ölüme sebebiyet vermek' suçundan adliyeye çıkarılan Güler, nöbetçi savcıya ifade verdi. Güler, "Eve geldiğimde burnu kanıyordu ve yerde yatıyordu. Devlet Hastanesi'ne götürdük. Tıp Fakültesi'ne sevkedilince bir daha yanına gitmedim. Ben kimseyi öldürmedim'' diye ifade verdi. Güler, nöbetçi mahkede verdiği ifadesinin ardından tutuklandı. 
     
</TEXT>
</DOC>
