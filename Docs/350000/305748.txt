<DOC>
<DOCNO> 305748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun51.html </URL>
<DATE> 2005/01/12/ </DATE>
<TIME> 22.43 </TIME>
<AUTHOR>  </AUTHOR>
<HEADLINE>
"Deep Impact" uzay aracı fırlatıldı... 
</HEADLINE>
<TEXT>

     ABD'nin Ulusal Havacılık ve Uzay Dairesi NASA tarafından ilk kez bir kuyrukluyıldıza şiddetli iniş yapacak uydu projesi kapsamında geliştirilen ''Deep Impact Derin Darbe '' adlı uzay aracı fırlatıldı. 
     NASA'dan yapılan açıklamada, ''Deep Impact''ı taşıyan Delta 2 roketinin, yerel saatle 13.47'de TSİ 20.47 Florida'daki Cape Canaveral üssünden sorunsuz fırlatıldığı belirtildi. 
     Tempel 1 adlı kuyrukluyıldızın yörüngesine yerleşecek olan Deep Impact, yaklaşık 6 ay sonra, ABD'nin 229. Ulusal Bağımsızlık Bayramı'nın kutlanacağı 4 Temmuz'da Tempel 1'e varacak. O gün, Dünya ile kuyrukluyıldız arasındaki mesafenin 132 milyon kilometre olacağı tahmin ediliyor. Güneş ile Dünya arası 150 milyon kilometre. 
     
     DEV BAKIR MERMİ 
     ''Deep Impact'', 372 kilogram ağırlığında, bakırdan, çamaşır makinesi büyüklüğündeki dev bir mermiyi kendinden ayırarak, Tempel 1 Kuyrukluyıldızı'nın kalbine saatte 37 bin kilometre hızla saplayacak. 
     4.5 ton dinamit gücünde çarpmayla kuyrukluyıldız çekirdeğinde, futbol sahası büyüklüğünde ve 30 metre derinliğinde bir krater oluşacak. Çarpışmanın başarılı olma ihtimali yüzde 99.9. 
     Mermiye yerleştirilecek bir kamera, çarpışma anına kadar çekeceği görüntüleri kuyrukluyıldızın 500 kilometre yanından geçecek olan Deep Impact'a gönderecek, bu görüntüler Deep Impact aracılığıyla yeryüzüne iletilecek. 
     Böylece, evrenin en eski oluşumlarından olduğu düşünülen buz çekirdekli gizemli kuyrukluyıldızların iç formülleri çözülme yoluna girecek. 
     NASA yetkililerine göre, bakır merminin büyük çarpmayla krater oluşturmasının hemen ardından Deep Impact, kraterden fışkıracak materyal ve kraterin iç yapısına ilişkin bilgileri Dünya'ya göndermeye devam edecek. 
     Evrenin en yaşlı gökcisimlerinden veya Güneş Sistemi'nin ilk evrelerine ait oluşumlar olduğu düşünülen kuyrukluyıldızlardan sağlanacak derinlemesine bilgiler, astrofizik ve evren bilimi için eşsiz değerde malzeme getirebilecek. 
     Nasa yetkililerinden Mike A'Hearn, ''Kuyrukluyıldızların su sağladıklarını biliyoruz'' diyerek, Dünya oluşumunda kuyrukluyıldızların etkisinin ve çarpmalarının araştırıldığını söyledi. 
     Kuyrukluyıldıza çarpacak merminin yapımında bakırın tercih edilmesinin sebebi, bu maddenin kuyrukluyıldızın zemin özellikleriyle karışmayacak olması. 
     İnsanoğlu ilk defa bir kuyrukluyıldıza ''bindirme'' ya da ''çıkarma'' yapmış olacak. Tempel 1, 20 yılda bir Dünya'nın yakınından geçen kuyrukluyıldızlardan biri. Kuyrukluyıldızın çekirdeğinin 8-14 kilometre boyunda olduğu sanılıyor. Çapının da bu boyun üçte biri uzunluğunda olduğu sanılıyor. 
     Tempel 1 Kuyrukluyıldızı'nı, Alman astronom Ernst Wilhelm Leberecht Tempel 1821-1889 buldu. 
     
     TEMPEL 1'İN, YÖRÜNGESİ DEĞİŞMEYECEK 
     NASA yetkilileri, bu çarpma sırasında kuyrukluyıldızın yörüngesinden çıkmayacağını, dolayısıyla projenin Dünya için tehlike teşkil etmediğini söylediler. 
     Don Yeamans adlı NASA yetkilisi, ''Astronomide, bu çarpışmanın bir sivrisineğin Boeing 767 tipi bir uçağa çarpmasına denk olduğunu, bu nedenle kuyrukluyıldızın yörüngesinin değişmeyeceğini'' belirtti. 
     Merminin kuyrukluyıldıza çarpışı, ''Deep Impact''de bulunan kameralarla ve Hubble, Chandra ve Spitzer teleskoplarıyla izlenecek. 
     NASA, proje için 267 milyon dolar harcadı. 
     
</TEXT>
</DOC>
