<DOC>
<DOCNO> 336209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy08.html </URL>
<DATE> 2005/04/23/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
TBMM'de 23 Nisan resepsiyonu... 
</HEADLINE>
<TEXT>

     TBMM Başkanı Bülent Arınç, 23 Nisan Ulusal Egemenlik ve Çocuk Bayramı dolayısıyla bir resepsiyon verdi. 
     TBMM Tören Salonu'nda saat 19.30'da başlayan resepsiyona, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Anayasa Mahkemesi Başkanı Mustafa Bumin, yüksek yargı organları başkan ve üyeleri, bazı bakanlar, kuvvet komutanları, ANAP Genel Başkanı Erkan Mumcu, DYP Genel Başkanı Mehmet Ağar, HYP Başkanı Yaşar Nuri Öztürk, BBP Genel Başkanı Muhsin Yazıcıoğlu, milletvekilleri, üst düzey bürokratlar, Ankara Valisi Kemal Önal, Türk İş Genel Başkanı Salih Kılıç, TOBB Başkanı Rifat Hisarcıklıoğlu, bazı sivil toplum örgütleri temsilcileri ile yabancı misyon şefleri katıldı. 
     Konukları salonun girişinde karşılayan Arınç, daha sonra üzerinde ''85. Milli Egemenlik Yılı'' yazısı bulunan bir pasta kesti. Salonda konukları ile sohbet eden Arınç, bahçeye çıkarak havai fişek gösterisini izledi. 
     
     KOMUTANLARIN FUTBOL SOHBETİ 
     Genelkurmay Başkanı Orgeneral Hilmi Özkök, resepsiyona, Kara Kuvvetleri Komutanı Orgeneral Yaşar Büyükanıt, Jandarma Genel Komutanı Orgeneral Fevzi Türkeri, Genelkurmay 2. Başkanı Orgeneral İlker Başbuğ ve bazı yüksek rütbeli subaylarla katıldı. 
     Özkök, beraberindeki komutanlar ve eşleri, yaklaşık 20 dakika kaldıkları resepsiyondan birlikte ayrıldılar. Genelkurmay Başkanı Orgeneral Özkök ve komutanlar bazı gazeteci ve konuklarla kısa süreli sohbet etti, sohbetin konusu genellikle futbol oldu. Beşiktaşlı olan Özkök, Beşiktaş'ın Fenerbahçeyi 4-3 yendiği maçtan sonra Kara Kuvvetleri Komutanı Orgeneral Yaşar Büyükanıt'ı telefonla aradığını bildirerek, ''Kendisine geçmiş olsun dileğinde bulundum'' dedi. 
     Orgeneral Büyükanıt da gazetecilerle yaptığı sohbette, maçın ilk yarısında Fenerbahçe'nin çok üstün oynadığını ve 4-5 gol fırsatını değerlendiremediğini belirterek, ''Onlar gol olsaydı maç 9-4 biterdi'' diye konuştu. Büyükanıt, Fenerbahçe'nin yenilgisi üzerine diğer takımların şampiyonluk hesapları yaptığının hatırlatılması üzerine de ''Kimse dereyi görmeden paçayı sıvamasın'' dedi. 
     Orgeneral Özkök, çok sayıda kameranın Tören Salonu'nun balkonundan kendilerini görüntülediğini fark edince de yanındaki Orgeneral Başbuğ'a dönerek, ''Yalnız bunlar da saçlarımızın en kötü yerinden bizi çekiyorlar'' diye espri yaptı. 
     
</TEXT>
</DOC>
