<DOC>
<DOCNO> 342275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo34.html </URL>
<DATE> 2005/05/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Spor Toto Fair Play Ödülleri töreni İzmir'de yapıldı... 
</HEADLINE>
<TEXT>

     Gençlik ve Spor Genel Müdürü Mehmet Atalay, "İzmir, Avustralya gibi çeşitli spor organizasyonlarına ev sahipliği yapan örnek bir yer olabilir"dedi. 
     Atalay, İzmir’de Spor Toto Fair Play Ödülleri dağıtım töreninde yaptığı konuşmada, Futbol Federasyonu ile Spor Toto Teşkilat Müdürlüğü’nün ortak yaptıkları çalışmalarla Türkiye’deki spor kulüplerini "centilmenliğe özendirdiğini" bildirdi. 
     Bugün İstanbul’da Futbol Federasyonu’nun da "Fair Play Ödül Töreni" gerçekleştirdiğini hatırlatan Atalay, hem İzmir’de, hem de İstanbul’da fair play ödül töreni düzenlenmesinin kendisini mutlu ettiğini bildirdi. Amaçlarının "gelecek yıllarda Türkiye’nin 3-4 ilinde aynı anda bu törenleri düzenlemek" olduğunu kaydeden Atalay, bunun eğitimin artmasıyla sağlanacağını savundu. 
     İzmir’de yapılacak UNIVERSIADE 2005’in hazırlıkları için hükümetin, Büyükşehir Belediyesi’nin, İzmir Valiliği’nin ve sivil toplum örgütlerinin el ele verdiğini, ekonomik güçlerini birleştirdiğini anlatan Atalay, şöyle dedi 
     "İzmir, UNIVESIADE 2005’e hazır. Muhteşem tesisler oldu. İzmir rüyasında göremeyeceği tesisleri kazandı. Önemli olan UNIVERSİADE’den sonra da bu tesislerin dolmasıdır. İzmir’de 15 bin lisanslı sporcu var. Acilen, ’bunu nasıl 150 binlere çıkartırızın’ planının yapılması lazım. İzmir, Avustralya gibi çok çeşitli spor organizasyonlarına ev sahipliği yapan örnek bir yer olabilir. Dünyanın çeşitli ülkelerinden gelen sporcular, Avustralya’yı ihya ettiler. Göbekli adam görmek istemiyoruz. Tribünde dahi herkesin spor yapması lazım. Ödül alanları kutluyorum. Hep centilmen kalın, Türkiye kardeşlik ülkesi olsun. 
     Olayları hiç konuşmayalım." 
     
     ÖDÜLLERİN AMACI 
     Spor Toto Teşkilat Müdürü Erdenay Oflas, Fair Play prensipleri çerçevesinde futbol endüstrisinde centilmenlik kurallarının uygulanması, temiz futbol için gerekli değerlerin yayılmasını teşvik etmek ve futbolu ileriye götürmek amacıyla iki yıldır bu ödülü verdiklerini söyledi. 
     Oflas, 2003-2004 futbol sezonunda İzmir kulüplerine 10 milyar lira destek verdiklerini belirterek, "İddaa oyunun devreye girmesiyle Karşıyaka’ya 829, Altay’a 798, İzmirspor’a 338, Göztepe’ye 246 milyar lira isim hakkı verdik. 2005-2006 futbol sezonunda, kulüplerimiz bütçesini yaparken, futbolcu transfer ederken, onlara ışık tutacağız" diye konuştu. 
     Vali Vekili Fahri Aykırı da İzmir’in UNIVERSIADE 2005 için yapılan tesisler ile İzmir’in 30 yıl spor tesisine ihtiyacı duymayacağını savundu. 
     İnteltek A.Ş Ahmet Sezer de, Spor Toto’nun çok zor günlerinde İddaa’ya başladıklarını, şu anda spora önemli katkı yapan bir kuruluş haline geldiklerini belirtti. Sezer, "Devlet özel sektör örneğinin en güzel örneğini sergiliyoruz. Spor, kardeşliktir, barıştır. Buna katkı yapmayı sürdüreceğiz"dedi. 
     
     ÖDÜL DAĞITIMI 
     Konuşmaların ardından Spor Toto Teşkilat Müdürlüğü’nün düzenlediği 2. Fair Play Ödülleri kapsamında, Birinci Süper Lig, 2. Ligi A 
     Kategorisi, 2. Lig B Kategorisi, A,B,C grupları, 3. lig grupları ile amatör spor kulüplerinin başkan ve yöneticileri, ödüllerini, törene katılan protokolün elinden aldı. 
     Bakan Şahin, Birinci Süper Lig’de "en centilmen takım", Gaziantepspor Kulübü Asbaşkanı Bülent Mamatooğlu ile "en centilmen taraftar" ödülünü alan Büyükşehir Belediyesi Ankaraspor Kulübü Başkanı Hilmi Gökçınar’a plaket ve ödüllerini verdi. 
     Törende, İddaa Yarışması’nın Nisan 2005 yarışmasında ilk üç sırayı alan Posta, Star ve Dünden Bugüne Tercüman Gazetesi’nin yöneticilerine de çeşitli ödül verildi. 
     Törene, UNIVERSIADE İcra Kurulu Başkanı Taha Aksoy, İzmir Emniyet Müdürü Halil Tataş, TSYD İzmir Şube Başkanı Mehmet Ali Okumuş, spor kulüplerinin başkanları, ve çok sayıda spor yazarı katıldı. 
     
     ÖDÜL ALANLAR 
     1. Süper Lig’de "en centilmen" takım Gaziantepspor, taraftar 
     Büyükşehir Belediye Ankaraspor. 
     2. Lig A Kategorisi "en centilmen" takım Kocaelispor, taraftar 
     Mardinspor. 
     2. Lig B Kategorisi A Grubu "en centilmen" takım Pendikspor, 
     taraftar İzmirspor. 
     2. Lig B Kategorisi B Grubu "en centilmen" takım Zonguldakspor, 
     taraftar G.Birliğiasaşspor. 
     2. Lig B Kategorisi C Grubu "en centilmen" takım Erzincanspor, 
     taraftar Batmanpetrolspor. 
     3. Lig 1. Grup "en centilmen" takım Nusaybindemirspor, taraftar 
     Kilis Belediye Spor. 
     3. Lig 2. Grup "en centilmen" takım Keçiörengücü, taraftar 
     Amasyaspor. 
     3. Lig 3. Grup "en centilmen" takım Boluspor, taraftar 
     Gölcükspor. 
     3. Lig 4. Grup "en centilmen" takım Sidespor, taraftar Aliağa 
     Belediyespor. 
     Amatör Spor Kulüpleri "en centilmen" takım Bartınspor, taraftar Trabzon DSİ Karadeniz Spor Kulubü." 
     
</TEXT>
</DOC>
