<DOC>
<DOCNO> 348953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur10.html </URL>
<DATE> 2005/06/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Başbakanlık binalarının onarımı 1 trilyon 389.9 milyar liraya malodu 
</HEADLINE>
<TEXT>

     Başbakanlık hizmet binalarındaki onarımının, 1 trilyon 389 milyar 922 milyon 450 bin liraya malolduğu bildirildi. 
     Devlet Bakanı ve Başbakan Yardımcısı Mehmet Ali Şahin, CHP Erzincan Milletvekili Erol Tınastepe’nin, Başbakanlık hizmet binalarının bakım ve onarım işlerinin maliyetine ilişkin soru önergesine yanıtladı. 
     Şahin’in verdiği bilgiye göre, Bayındırlık ve İskan Bakanlığı İl Bayındırlık Müdürlüğü tarafından 2003 yılı sonunda "Başbakanlık Merkez Binası Çevre Düzenlemesi ve Tadilat İşleri ile Yemek salonu ve Mutfak Onarım İşi" adı altında yapılan ihaleyi, 1 trilyon 135 milyar lira teklif bedeli ile Adil Gülseren İnşaat Sanayi ve Dış Ticaret Limited Şirketi isimli firma kazandı. İşin 870 milyar liralık kısmı 2003 yılında, 265 milyar liralık kısmı ise 2004 yılında bitirildi. 
     Ayrıca, Başbakanlık İdari ve Mali İşler Dairesi Başkanlığı tarafından, "Doğrudan temin" yöntemi ile 47 küçük çaplı bina bakım onarım işi yaptırıldı ve toplam 254 milyar 922 milyon 450 bin lira harcama yapıldı. 
     Bakan Şahin, bakım ve onarım işini yapan firma sahiplerinin veya ortaklarının herhangi bir milletvekili ile yakınlığının bulunup bulunmadığının bilinmediğini de belirtti. 
     Başbakan Recep Tayyip Erdoğan’ın, "Eski bina" ve "Yeni bina" olarak bilinen iki ayrı binadaki makam odalarının tamirat, tadilat ve tefrişine ilişkin soruyu da yanıtlayan Şahin, "Tamirat, tadilat ve tefriş, mevduatımızın tutulduğu Türkiye Vakıflar Bankası T.A.O tarafından yaptırılmıştır" dedi. 
     
</TEXT>
</DOC>
