<DOC>
<DOCNO> 322973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur18.html </URL>
<DATE> 2005/03/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kimlik sormadan satışa suç duyurusu .. 
</HEADLINE>
<TEXT>

     Adapazarı'nda, çalınan kredi kartıyla üç kuyumcudan alışveriş yapıldığını öğrenen öğretmen, kimlik sormadan satış yapan esnaftan şikayetçi oldu. 
     AA muhabirinin aldığı bilgiye göre, Adapazarı Hacı Zehra Akkoç Lisesi öğretmenlerinden Ali Seven 51 , derse girerken öğretmenler odasındaki dolabına astığı paltosunda bulunan cüzdanının çalındığını fark etti. 
     Ali Seven, cüzdanında bulunan 4 kredi kartının ait olduğu bankalara giderek, iptal ettirmek istedi. Ancak yapılan incelemede, kartlardan biriyle 3 ayrı kuyumcudan toplam bin 80 YTL 1 milyar 80 milyon lira değerinde bilezik, yüzük ve altın satın alındığı anlaşıldı. 
     Durumu polise bildiren öğretmen Ali Seven, kredi kartıyla kimlik sormadan satış yapan kuyumcular hakkında şikayetçi oldu. 
     Polisin olayla ilgili olarak yaptığı inceleme sonrasında, Seven'in kredi kartıyla alışveriş yapan hırsızının güvenlik kameralarınca görüntülendiği ortaya çıktı. Görüntüleri izleyen polis, zanlının yakalanması için çalışma başlattı. 
     Öğretmen Ali Seven, AA muhabirine yaptığı açıklamada, bankadan aldığı bilgilerle kredi kartlarıyla alışveriş yapılan kuyumculara gittiğini ve neden kimlik sormadan satış yaptıklarını sorduğunu anlattı. 
     İşyeri sahiplerinin, ''Dalgınlığımıza geldi, sormayı unuttuk'' şeklinde yanıt verdiklerini ileri süren Seven, ''Marketlerden 10 milyon liralık alışveriş yaptığımızda bile kimlik soruyorlar, kuyumcuların sormaması olacak şey değil, kendilerinden şikayetçi oldum'' dedi. 
     
</TEXT>
</DOC>
