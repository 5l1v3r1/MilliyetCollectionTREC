<DOC>
<DOCNO> 325764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo15.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



FUTBOL 

Chelsea yandı 
UEFA, Chelsea Teknik Direktörü Jose Mourinho hakkında disiplin soruşturması başlattı. Portekizli teknik adamın, Barcelona maçı sonrası hakem Anders Frisk hakkındaki açıklamalarını yanlış bulan Disiplin Komitesi'nin İngiliz ekibine çok ağır ceza verebileceği bildirildi. UEFA'nın Chelsea'yi diskalifiye bile edebileceği ifade edildi. 

RALLİ 

Avustralya tehlikede 
DÜNYA Ralli Şampiyonası'nın 16. ayağı Avustralya Rallisi'nin yapılması zora girdi. Hükümet yetkilileri, Perth'te yapılan organizasyonu yeterli derecede gelir getirmediği gerekçesiyle kaldırmayı planlıyor. Avustralya'nın takvimden çıkartılması halinde Ürdün veya Çin'den biri programa eklenecek. 

Özer'in acı günü 

Spor servisi çalışma arkadaşımız Halil Özer, dün amcası Yalçın Özer'i kaybetti. Özer'in cenazesi bugün Eyüp Camii'nde kılınacak öğlen namazını müteakip Eyüp Mezarlığı'nda toprağa verilecek. Merhuma Allah'tan rahmet, ailesine başsağlığı dileriz. 

NCAA 

Engin'in takımı şampiyonu eledi 
NCAA'de milli guardımız Engin Atsür'ün forma giydiği North Carolina State Wolfpack Üniversitesi, Play - Off'un ikinci turunda büyük bir sürprize imza atarak son şampiyon Connecticut Huskies Üniversitesi'ni 65 - 62 yendi ve eledi. North Carolina State Wolfpack Üniversitesi'nde 38 dakika sahada kalan Engin, maçı 6 sayı, 5 ribaund, 2 asist, 2 top çalma 1 blok ile tamamladı. 

BASKETBOL 

Mavi Kupa 
Mavi Kupa Üniversitelerarası basketbol şenliğinin sekizincisi bugün Ankara'da başlayacak. Mavi Jeans tarafından düzenlenen ve Basketbol Federasyonu ile Türkiye Üniversiteler Sporları Federasyonu tarafından desteklenen şenliğin açılış gününde Ankara Üniversitesi - Bilkent, Çankaya - Gazi ve ODTÜ - Atılım maçları oynanacak. 

VOLEYBOL 

Irak'a idman 
Suudi Arabistan'da 8 Nisan'daki İslam Oyunları'na hazırlanan Irak Voleybol Milli Takımı Ankara'da dün Ziraat Bankası ile bir hazırlık maçı oynadı ve 3-0 yenildi. 15 Mart'tan bu yana ülkemizde kamp yapan Iraklı sporcular iki maç daha yapacak. 

TEKVANDO 

Şampiyonlardan Atalay'a ziyaret 
Gençlik ve Spor Genel Müdürü Mehmet Atalay, Japonya'da yapılan Dünya Kış oyunlarında dereceye giren Zihinsel Engelliler ile Azerbaycan'daki Avrupa Gençler Tekvando şampiyonasında madalya kazanan milli takımı makamında kabul etti. "Engelli sporcularımız engel tanımıyor" diyen Atalay, "Bu sporcularımız çok zor şartlar altında hazırlanarak gittikleri şampiyonadan yüzakıyla döndüler. Hepsine teşekkür ediyorum" diye konuştu. 

SEÇİM 

Patronlar belli oluyor 
Genel Müdürlüğe bağlı 4 federasyonun 24 Mart'ta yapılacak seçimlerinde 7 başkan adayı mücadele edecek. Sema Küçüksöz yüzmede, Ahmet Hacısoylu da sutopunda tek aday olurken, Bocce Bowling ve Dart Federasyonu için Mehmet Telli, Ahmet Tekcan, Mücadele Sporları Federasyonu için de Ahmet Gündüz, Erdal Kaya ve Dilaver Azim yarışacak. 

KARATE 

Milliler ABD yolcusu 
Sezonun önemli turnuvalarından USA Open'da mücadale edecek Karate Milli Takımı, bugün Las Vegas'a gidiyor. 26-27 Mart'ta arasında yapılacak organizasyona katılacak Ay-Yıldızlı ekibimizin antrenörlüğünü İbrahim Erçin yaparken, madalya mücadelesi verecek sporcularımız şöyle Erkekler Haldun Alagaş, Yavuz Karamollaoğlu, Zeki Demir, Yasin Yavuz. Bayanlar Gülderen Çelik, Gülcihan Ustaoğlu ve Meral Ölmez. 

HAKEMLER 

En yüksek not Cem Papila'nın 
Futbol Federasyonu, Süper Lig'in 25. haftasında görev yapan hakemlerin aldığı notları açıkladı. Haftanın en yüksek notunu 8.8 ile Denizlispor - Fenerbahçe maçını yöneten Cem Papila alırken Beşiktaş - Trabzon maçında görev alan Selçuk Dereli 7.6'da kaldı. En düşük not ise 7.4 ile Sakaryaspor - Diyarbakırspor maçını yöneten Metin Aydoğan'ın oldu. 

ANKARA 

Görüşme odasına 
GÜNSELİ ÖNAL 

TBMM İnceleme Komisyonu bugün Fenerbahçe, Trabzon, Samsun, Diyarbakır ve Ankaraspor başkanlarını dinleyecek. AKP Ankara milletvekili Haluk İpek başkanlığında toplanacak olan komisyon bugün Aziz Yıldırım, Atay Aktuğ, İsmail Uyanık, Ahmet Göksu ve Halmi Gökçınar'ın bilgisine başvuracak. 

ANKARASPOR 

Aybaba icralık 
Ankaraspor Teknik Direktörü Samet Aybaba ile 2 kardeşi hakkında icra takibi başlatıldı. Samet Aybaba ile kardeşleri Osman Nuri Aybaba ve Adnan Menderes Aybaba, Aybabalar Su ürünleri Limited Şirketi tarafından Turgut Özdemir'e verilen, kefil olarak imzaladıkları toplam 175 bin YTL tutarındaki 3 senet ödenmeyince icralık oldular. Alacaklı Özdemir, İstanbul 3. İcra Müdürlüğü'ne başvurarak faiziyle birlikte 190 bin YTL olan borcun tahsil edilmesini talep etti. 


</TEXT>
</DOC>
