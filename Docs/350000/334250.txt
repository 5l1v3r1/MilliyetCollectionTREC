<DOC>
<DOCNO> 334250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy18.html </URL>
<DATE> 2005/04/17/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Soysal "1915'de olduğu söylenen olay, 'Soykırım' tanımına girmez" 
</HEADLINE>
<TEXT>

     Bağımsız Cumhuriyet Partisi BCP Genel Başkanı Prof. Dr. Mümtaz Soysal, Ermeni soykırımı iddiaları konusunda, ''1915'de olduğu söylenen olay, 'soykırım' tanımına girmez'' dedi. 
     Asılsız Ermeni İddialarıyla Mücadele Federasyonu ASEF , Türk Dünyası Araştırmaları Vakfı ile Azerbaycan Türk Kadınlar Birliği tarafından düzenlenen ''Hocalı Katliamının 13. yıldönümü ışığında Ermeni İddiaları ve Gerçekler'' konulu toplantı, İstanbul Valisi Muammer Güler'in de katılımıyla Atatürk Kültür Merkezi'nde yapıldı. 
     BCP Genel Başkanı Prof. Dr. Soysal, toplantıda yaptığı konuşmada, ''soykırım iddiası konusunun sadece tarihçilere bırakılamayacağını, işin artık siyasete bindiğini'' belirterek, en sağlam savunma zemininin hukuk olduğunu ifade etti. 
     BM'nin 1948'de kabul ettiği sözleşmeye göre soykırımdan söz etmek için, ''bir ulusa, soya, ırka veya dine mensup insanların bütünüyle ya da kısmen ortadan kaldırılma kastının bulunması'' gerektiğini belirten Soysal, ''1915'de olduğu söylenen olay, 'soykırım' tanımına girmez'' dedi. 
     Türkler ile Ermenilerin 800 yıl boyunca başka hiçbir iki toplumun yaşayamadığı kadar barış içinde yaşadığına, bugün de Türkiye'de Ermenilerin öteki vatandaşlarla bir arada yaşadığına dikkati çeken Soysal, şunları kaydetti 
     ''Hem tarih hem bugün hem de bu toplumun kendi uygarlık tarihi böyle şeyleri reddediyor. Dolayısıyla hukuku da yanıltarak suçlamaya kalkmak, önyargının sonucudur. Böyle bir şey soykırım yok, kalkışmakta yok. Fakat, bütün bunları çarpıtan bir önyargı var. Belki de en büyük insanlık suçu bu.'' 
     
     ''HOCALI SOYKIRIMI, İNSANLIĞIN YÜZ KARASIDIR'' 
     ASEF Yönetim Kurulu Başkanı Mehmet Akif Baransel de ''soykırım'' iddialarının asılsız olduğunu belirtti. 
     ''Tarihte olduğu gibi günümüzde de Ermeni toplumu üzerinden siyasi ve ekonomik çıkar elde etmeye çalışan ülkeler bulunmaktadır'' diyen Baransel, ''Bazı ülkelerde parlamentolarda soykırım iddiaları kabul edilmektedir. Soykırım, ciddi bir suçtur. Delillere, belgelere ve gerçeklere dayanmadan bir milleti bu şekilde suçlamak, hem hukuki hem etik olarak doğru bir tutum değildir'' diye konuştu. 
     Türkiye'nin yürüttüğü mücadelenin daha çok diplomatik olduğunu, işi sadece tarihçilere bırakmanın yeterli olmadığını kaydeden Baransel, ''Bu, başta siyasilerimiz olmak üzere bütün milletimizin görevidir'' dedi. 
     Türk Dünyası Araştırmaları Vakfı Başkanı Prof. Dr. Turan Yazgan ise Türkiye'de bir ''Ermeni meselesi''nin olmadığını vurgulayarak, ''Sadece Batı'nın 'Şark meselesi' vardır. Şark meselesi, Türkü Türkiye'den kovmak, Türkiye'yi bölmek meselesidir'' görüşünü dile getirdi. 
     Azerbaycan Türk Kadınlar Birliği Başkanı Tenzile Rüstemhanlı da Hocalı katliamının 13 yıl önce yapıldığını anımsatarak, ''Hocalı soykırımı olalı çok yakın tarih, burada olanlar insanlığın yüz karasıdır'' dedi. 
     
     FRANSIZ AVUKAT DE MALEVİLLE 
     Orly katliamı davasında Türkiye'nin avukatlığını üstlenen Georges de Maleville ise ''Ermeni katliamı ya da soykırımından söz edilmesinin mümkün olmadığını'' söyledi. 
     Maleville, Ermeni iddialarıyla ilgili bir belge olmadığını belirterek, şöyle konuştu 
     ''Bu öldürülen Ermeniler, 50 yıl boyunca hiçbir şey yapmadı. Birdenbire şapkadan çıkar gibi bu konu ortaya çıkarıldı. Bu, bir manevra. Bu, Türkiye'yi bozmaya yönelik bir oyundur. Bu propagandalar engellenebilir. Buradaki tüm Türk dostlarıma söylüyorum hiçbir zaman geri adım atmayın. Geri adım atarsanız, hemen diğer istekler gelecektir. Ermeni soykırımında bir adım geri attığınızda, hemen Kıbrıs, sonra da Kürt sorunu gündeme gelecektir. Siz kararlı olursanız her şey yoluna girer.'' 
     
</TEXT>
</DOC>
