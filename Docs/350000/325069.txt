<DOC>
<DOCNO> 325069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy09.html </URL>
<DATE> 2005/03/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Mumcu Genel Başkan gibi... 
</HEADLINE>
<TEXT>

     ANAP Genel Başkan Adayı Isparta Milletvekili Erkan Mumcu, bugünden sonra hiç kimsenin toplumu değer kümelerine ayrıştırarak kendi iktidar heveslerini tatmin edemeyeceğini belirterek, ''Biz, kurtarıcı pozlarıyla siyaset yapanlar gibi vatandaştan vekaleti alıp, ondan sonra elimize aldığımız emaneti, keyfimize göre kullandığımız bir oyuncağa dönüştürenlerden olmayacağız'' dedi. 
     Mumcu ile Yozgat Milletvekili Mehmet Erdemir, Malatya Milletvekili Süleyman Sarıbaş ve Isparta Milletvekili Mehmet Sait Armağan'ın ANAP'a katılımı dolayısıyla genel merkezde tören düzenlendi. Törende eski İstanbul Valisi Erol Çakır da hazır bulundu. 
     Genel Merkez binasının dışında ve tören salonuna Erkan Mumcu'nun büyük boy posteri asıldı. Partililer, ''Özal misyonu, Mumcu vizyonu'', ''ANAP iktidar, Mumcu Başbakan'', ''Aynı misyon, taze vizyon'' , ''1983 ruhunu Mumcu ile yaşatacağız'' şeklinde dövizler taşıdı. 
     Erkan Mumcu, eşi Işın Mumcu ve milletvekilleri ile birlikte törene gelirken, genel merkez binasının dışında ve salonda izdiham yaşandı. Salonda, törenin izdihamdan dolayı başlayamaması üzerine Mumcu, partililerden basın mensuplarının rahat çalışabilmeleri için izin istedi. 
     Mumcu, partililere daha sonra genel merkez önündeki otobüsten sesleneceğini söyledi. 
     
     YENİDEN DOĞUŞ 

     Törende yaptığı konuşmada 1990'lı yıllardan sonra Türkiye'nin yerinde saymakla avunan bir ülke haline geldiğini savunan Mumcu, bugün bile durumun kötüye gitmemesinin ''bir avuntu olarak benimsendiğini'' ileri sürdü. 
     Mumcu, ''Onlar ne verirse beş fazlasını veririz diyenlerin elinde heyecanlarını yitiren bir ülkeye döndük'' dedi. Özal'ın, ANAP'ın dışında taklit edildiği, içeride unutulduğu bir dönem yaşandığını ifade eden Mumcu, ''Türkiye, Özal ile beraber yeni çağ ufuklarını da kaybetti'' diye konuştu. 
     ''Şimdi Türkiye yeni bir heyecan, yeni bir vizyon arıyor'' diyen Mumcu, ''Bugün, ANAP'ın, kurulduğu günde olduğu gibi Türkiye'yi yeniden çağ atlama heyecanıyla buluşturmasının günüdür. Burada yeniden doğuşunun müjdesini görüyorum'' dedi. Mumcu, şunları kaydetti 
     ''Bu günden sonra hiç kimse toplumu değer kümelerine ayrıştırarak, kendi iktidar heveslerini tatmin edemeyecek. Biz bu yolu yeni yoldaşlarla yürüyeceğiz. Bu yol arkadaşları, varlığını vatanına feda edebilecek, adayabilecek erdemlerle donanmış vatansever insanlardır. Bizim yol arkadaşlarımız siyaseti, ülkem bana ne verir diye değil ben ülkeme ne veririm diye yapan insanlardır. 
     Türkiye'de yaşayan tüm kardeşlerimizle beraber yepyeni bir Türkiye yaratacağız. Türkiye'nin önüne yepyeni bir ufuk ve vizyon koyacağız. Geçmişte Özal ile yaşadığımız çağ atlatma heyecanını yeniden Türkiye'ye yaşatacağız. Partimizin kapılarını sonuna kadar açıyoruz. Partimizin kapıları, her göreve talip olmak üzere, genel başkanlık da dahil, siyasette kendine fırsat bulamayan herkese açıktır. Bu parti, vatanseverlerin partisi olacaktır. Vatandaşları şunlardan, bunlardan diye bölenlerin partisi olmayacaktır. 
     Biz, kurtarıcı pozlarıyla siyaset yapanlar gibi vatandaştan vekaleti alıp, ondan sonra elimize aldığımız emaneti, keyfimize göre kullandığımız bir oyuncağa dönüştürenlerden olmayacağız. Biz, Türkiye'de yeni bir siyaset vaat edip vaatlerini iktidara geldikleri gün unutanlardan olmayacağız. Biz, vaatlerle siyaset yapanlardan da olmayacağız. Biz güvene dayalı, demokratik siyaseti kendimizden başlatacağız. Bundan söz verip ondan sonra arkasını dönüp unutmak olmayacak.'' Partiyi demokratikleştirme yolunda atacakları adımları anlatan Mumcu, partinin sahibinin bugünden sonra bütün Türkiye olduğunu kaydetti. ''Kim ki bu partiye sahiplik iddia eder o bizden değildir'' diyen Mumcu, ''Bu parti, bir çekirdek kadronun, kendilerince verilmiş bir siyasi mücadelenin ödülüymüş gibi görenlerin partisi olmayacak. Bu parti vatanını seven herkesin partisi olacak'' şeklinde konuştu. Mumcu, sözlerini şöyle tamamladı 
     ''Kurucu Genel Başkan ve Cumhurbaşkanı merhum Turgut Özal'ın aziz hatırası önünde bir kez daha saygıyla eğiliyorum. Talip olduğum şeyin sıradan bir genel başkanlık olmadığının farkındayım. Talip olduğum şey Özal'ın misyonunu tamamlamaktır. O misyon Türkiye'yi çağın ötesine taşıma, çağdaş uygarlık düzeyinin önüne taşıma misyonudur. 
     Milletin bize 1990'lı yıllardan sonra bir küskünlük içine girdiği doğrudur. Biz milletimize küsmedik, küsmeyeceğiz. Nasıl değişmemiz yenilenmemiz gerekiyorsa, milletimizin özlemlerini yerine getirmek için ne yapmamız gerekiyorsa, canımızı feda etmek de dahil hepsini yapmaya hazırız. Allah bizi vatanımıza sadakatten, 'halka hizmet hakka hizmettir' demek mutluluğundan ayırmasın.'' Daha sonra ANAP Genel Başkan Vekili Halil İbrahim Özsoy tarafından milletvekillerine rozetleri takıldı. 
     
     ''YURTTAN SESLERİ DİNLEYECEĞİZ'' 

     Mumcu, salondaki törenin ardından genel merkez önündeki otobüsün üzerinden partililere seslendi. 
     ''Aydınlık, ileriye giden, korkuların üzerine giden, fırsatları değerlendiren büyük Türkiye için hazır mısınız '' diye soran Mumcu, ''Türkiye için yola çıktım. Bu, Özal'ın rüyasını gördüğü çağ atlayan Türkiye. Benim arkamdaki güç Türkiye'nin sağduyusu, vicdanı ve özlemleridir'' şeklinde konuştu. 
     Mumcu, ''Biz kendi şarkımızı söylemeyeceğiz. Bitmeyen bir şarkıyı dinlemeyeceğiz. Biz yurttan sesleri dinleyeceğiz. Kendi türkümüzü dinleyeceğiz. Türkiye'nin umutları ANAP ile beraber yeniden ayağa kalkıyor'' dedi. 
     Mumcu, daha sonra il ve ilçe başkanları ile genel merkezde biraraya geldi. 
     
</TEXT>
</DOC>
