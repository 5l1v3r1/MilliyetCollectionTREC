<DOC>
<DOCNO> 326277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko41.html </URL>
<DATE> 2005/03/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
MÜSİAD Başkanı Ekonomi programında vites yükseltmeye ihtiyaç var 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Dr. Ömer Bolat, ekonomi programında bugünün fotoğrafına ve ihtiyaçlarına uygun bir revizyona ve vites yükseltmeye ihtiyaç olduğunu bildirdi. 
     Bolat, yaptığı yazılı açıklamada, büyüme sürecine sektörel disiplin getirilmemesi, sıcak para ve cari işlemler açığının yol açtığı kırılganlığın giderilmemesi halinde 2005 yılının kaybedileceğini savundu. 
     Ömer Bolat, enflasyonun düşürülmesi, büyüme ve ihracat cephesindeki olumlu göstergelerin istikrar sürecini güçlendirdiğin, ancak, sıcak para ve cari açık riskinin görmezden gelinemeyeceğini belirterek, şunları kaydetti 
     ''2004 yılında ve 2005 yılına yansıyan şekilde gıda, tekstil ve inşaat malzemeleri gibi bazı sektörlerde, yaşanan durgunluğun aşılması için, iki ayda 8 milyar dolar artarak 37.5 milyar dolara ulaşan sıcak para girişleri ve 2004'te 15.6 milyar dolara tırmanan cari işlemler açığı konusunda hükümetin ve ekonomi yönetiminin müdahil olarak sert tedbirler almasına ihtiyaç var.'' Ömer Bolat, ekonomide Aralık 1999'da ve Mayıs 2001'deki IMF ile imzalanmış programların parametrelerinden farklı parametrelere ihtiyaç olduğunu ifade ederek, ''Ekonomi programında bugünün fotoğrafına ve ihtiyaçlarına uygun bir revizyona ve vites yükseltmeye ihtiyaç var'' dedi. 
     
     KDV İNDİRİMİ İSTEĞİ 

     Bolat, ekonominin gerek büyüme, gerekse yavaşlama sürecine bir sektörel disiplin getirilmesi, piyasalarda özellikle küçük esnaf kesiminde yaşanan durgunluğu aşmak için başta tekstil, konfeksiyon, gıda ve inşaat malzemeleri sektörlerinin büyümesinin sağlanması, bunun için tekstilde KDV'nin yüzde 8'e düşürülmesi gerektiğini kaydetti. 
     Sıcak para ve cari işlemler açığının yol açtığı kırılganlığın hızla giderilmesi gerektiğini belirten Bolat, açıklamasında şu görüşleri dile getirdi 
     ''Döviz kurunun suni şekilde değer kaybedip, YTL'nin aşırı değerlenmesi ekonominin temel dengeleriyle örtüşmüyor. Döviz kuru 40 ay önceki değerinde. Merkez Bankası'nın döviz kuru politikasındaki kayıtsızlığı ve yüksek faiz politikasındaki ısrarı, kısa vadeli ve spekülatif nitelikteki sıcak para girişlerini cezbetmekte, döviz arzının bolluğu kurun değerinin baskı altında düşmesine yol açmaktadır. Enflasyon ve faiz düşerken sıcak paranın bono piyasasında dolar bazında 2004'te yüzde 36 oranında para kazanması aşırı yüksek ve haksızdır.'' Ömer Bolat, BDDK denetimi sayesinde bankaların dövizde açık pozisyonu yok denecek kadar azken, özel sektör firmalarının düşük kurun cazibesiyle aşırı bir döviz borcu altına girmesinin ciddi bir risk oluşturduğunu kaydederek, yabancı para cinsinden geliri olmayan firmaların döviz cinsinden borçlanmalarına hukuki sınırlama getirilmesi gerektiğini de savundu. 
     Bolat, cari açığın finansmanı için daha çok ihracat geliri hedeflemek, yerli üretim ve yerli girdi kullanma bilincini artırmak, daha fazla yabancı sermaye çekmek gerektiğini ifade etti. 
     
     AŞAMALI TOBİN VERGİSİ ÖNERİSİ 

     Reel faiz oranının, büyüme hedefi olan yüzde 5'in altına düşürülmesini isteyen Bolat, kısa vadeli sermaye çıkışını caydıracak şekilde aşamalı bir Tobin Vergisi getirilmesi gerektiğini de belirtti. 
     Bolat, bu önlemi 2003 yılından beri ekonomi raporlarında önerdiklerini ifade ederek, ''Tobin Vergisi sermayenin kalış süresinin uzunluğuna göre aşamalı uygulanabilir'' dedi. 
     Nobel ödüllü iktisatçı James Tobin tarafından önerilen bu uygulama, spekülasyon maliyetlerini yükseltip kısa vadeli veya gecelik spekülasyonlardaki kar elde etme olasılığını azaltmak amacıyla uluslararası sermaye hareketleri üzerine yüksek oranda bir işlem vergisi getirilmesini öngörüyor. 

     
</TEXT>
</DOC>
