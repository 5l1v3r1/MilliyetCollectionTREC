<DOC>
<DOCNO> 318498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun40.html </URL>
<DATE> 2005/02/25/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Talat Rumlar masaya gelmek zorunda kalacak 
</HEADLINE>
<TEXT>

     KKTC Başbakanı Mehmet Ali Talat, ''Rum tarafının dünyayla çatışmasının sürdürülebilir bir tutum olmadığını ve Rumların belli bir süre sonra dünyayla uyumlu olmak için masaya gelmek durumunda kalacağını'' söyledi. 
     Görüşmekten kaçınan Rum yönetimi lideri Tasos Papadopulos'un bunu sonsuza kadar sürdürmesinin mümkün olmadığını belirten Talat, ''Papadopulos bugünlerde çok öfkeli. Herkese saldırıyor. Ancak çağımız öfkeyle iş çözecek zaman değildir. Herkesin sağduyulu yaklaşması lazım'' dedi. 
     Talat, Türkiye İş Bankası Lefkoşa şubesinin 50. kuruluş yıldönümü nedeniyle KKTC'de bulunan bankanın Yönetim Kurulu Başkanı Prof. Dr. Ahmet Kırman ve beraberindeki heyeti kabul etti. 
     Kabulde yaptığı konuşmada, adada, ''Kıbrıs Cumhuriyeti'' kurulmadan önce şube açan İş Bankası'nın yıllar önce adadaki sayılı bankalardan biri olduğuna işaret eden Talat, bankanın Kıbrıs Türkünün gelişmesine büyük katkısı bulunduğunu söyledi. Talat, ''Özellikle 1963 sonrasında Kıbrıs Türkünün ekonomik anlamda ayakta kalmasında İş Bankası'nın katkısı olduğunu biliyoruz. Katkıda bulunmaya devam etmeniz takdire değerdir. Daha nice 50'li yıllar diliyorum'' dedi. 
     
     KIBRIS KONUSU 
     Talat, Kırman'ın Kıbrıs sorununa ilişkin sorusu üzerine, ''önemli bir dönüm noktası olan genel seçim sonuçlarının, dünyaya Kıbrıs Türkünün çözüm yanlısı tavrının kalıcı olduğunu gösterdiğini'' söyledi. 
     ''Kıbrıs Türkünün dünyada kabul ve anlayış gördüğünü, tutumunun da takdire değer bulunduğunu'' belirten Talat, bu önemli avantajın Rum tarafının olumsuz tavrıyla gölgelendiğini kaydetti. Talat, ''Sonuçta her oyuncu kendi oyunuyla değerlendirilecek. Henüz o noktaya gelmesek de bundan sonra böyle olacak'' dedi. 
     Rum tarafının dünyayla çatışmasının sürdürülebilir bir tutum olmadığını ve Rumların belli bir süre sonra dünyayla uyumlu olmak için masaya gelmek durumunda kalacağını kaydeden Talat, görüşmekten kaçınan Papadopulos'un da bunu sonsuza kadar sürdürmesinin mümkün olmadığını belirtti. 
     Talat, ''Dünyanın kabul ettiği Kıbrıs Türkünün eşitliği konusundan herhangi bir sapmaya izin vermeyeceğimizi bilerek, ancak bunun dışındaki birçok hususu dengeyi bozmayacak şekilde değerlendirme imkanını da göz önünde tuttuğumuzu da bilerek görüşme masasına oturmak en çıkar yoldur'' diye konuştu. 
     
     TÜZÜKLER KONUSU 
     Talat, Avrupa Parlamentosu'nun Mali Yardım Tüzüğü ile Doğrudan Ticaret Tüzüğü'nün aynı zamanda uygulanması yönündeki öneriyi reddettiğine ilişkin haberlerin hatırlatılması üzerine ise, bu konuda kendisine de bilgi geldiğini belirterek, ''Ancak Avrupa Parlamentosu'nun ilgisinin ne olduğunu anlamadım'' dedi. 
     Konunun, Avrupa Konseyi'nin konusu olduğuna işaret eden Talat, gerekli açıklamaları konunun ne olduğunu öğrendikten sonra yapacağını söyledi. 
     
     İŞ BANKASI KKTC'DE 7. ŞUBEYİ AÇMAYA HAZIRLANIYOR 
     Türkiye İş Bankası Yönetim Kurulu Başkanı Kırman da konuşmasında, ilk dış şubelerinden birini Kıbrıs'ta açtıklarına işaret ederek, bir şubeyle 1955'de geldikleri KKTC'de bugün 6 şubeleri bulunduğunu ve yakın zamanda 7. şubeyi de açacaklarını söyledi. 
     Türkiye İş Bankası Genel Müdürü Ersin Özince de bankanın faaliyetlerini ve Türkiye ekonomisine katkılarını anlattı. 
     KKTC'de bulunan Türkiye İş Bankası heyeti, bugün ayrıca Atatürk Anıtı'na çelenk koyarak saygı duruşunda bulundu. 
     Kıbrıs'ta 21 Şubat 1955'te İngiliz İdaresi döneminde açılan İş Bankası Lefkoşa Şubesi, bankanın İskenderiye ve Hamburg'dan sonra yurtdışında açtığı üçüncü şube. 
     
</TEXT>
</DOC>
