<DOC>
<DOCNO> 304912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo21.html </URL>
<DATE> 2005/01/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Galatasaray 65 - Efes Pilsen 84 
</HEADLINE>
<TEXT>

     Türkiye Basketbol Ligi'nde yapılan maçta Efes Pilsen, Galatasaray'ı 19 sayı farkla 84-65 yenerek liderliğini sürdürdü. 
     Galatasaray maça hücumda kötü başlarken, Efes Pilsen ise 3. dakikada 8-0'lık üstünlük yakaladı. Efes Pilsen, dışarda Solomon ile bulduğu basketlerle farkı daha da açtı ve ilk periyodu 17 sayı farkla 29-12 önde geçti. 
     Maçın 2. periyodunda skor gücünü arttıran Galatasaray, Boddicker'ın 3 sayılık basketiyle 19. dakikada farkı 14 sayıya 44-30 indirdiyse de Efes Pilsen, ilk yarıyı Nikoliç'in sayılarıyla 49-33 önde kapadı. 
     İkinci yarıya hızlı başlayan sarı-kırmızılı takım, Johnson'un basketiyle 22. dakikada farkı 10 sayıya dek 50-40 indirdi. Ancak Galatasaray, bu dakikadan sonra hücumda etkisiz kalırken, Efes Pilsen ise 16-10'luk bir seri yakaladı ve 3. periyodu 66-50 önde geçti. 
     Son periyotta pota altında ve dışardan sayılar üretmeyi sürdüren lacivert-beyazlı ekip, karşılaşmayı da 84-65 kazandı. 
     
     TARAFTARLARDAN YÖNETİME TEPKİ 
     Galatasaraylı taraftarlar maça ilgi gösterdi ve salonu doldurdu. 
     Maç boyunca takımlarını destekleyen sarı-kırmızılı taraftarlar, maçın son periyodunda ''Yönetim uyuma, basketbola sahip çık'', ''Aciz yönetim istemiyoruz'' ve ''Yönetim nerede, taraftar burada'' ''Basketbolu satan, parasız bırakan, olmaz böyle başkan, yeter artık Özhan'' biçiminde tezarühatlar yaparak tepkilerini dile getirdiler. 
     Taraftarlar, farklı skorlu yenilgiye karşın antrenör Halil Üner'e destek verirken, maç sonrası oyuncuları tribünlere çağırdılar. 
     Karşılaşmada Galatasaray'ın yeni transferi Donald Little da forma giyerken, ABD'li oyuncu 11 sayı, 5 ribaunt ve 2 asistle oynadı. 
     
     KÜNYE 
     
     
Salon Ahmet Cömert Hakemler Tunçtan Durmuşcan xxx, Serkan Emlek xxx, Sami Özel xxx Galatasaray Umut x 5, Jacobson xx 8, Arda x 3, Burak xx 11, Boddicker xx 11, Johnson xx 11, Ufuk x, Cihad x 2, Little xx 11, Gökhan x 3 Efes Pilsen Solomon xx 10, Mustafa xx 8, Domercant xx 14, Ermal xx 12, Kaya xx 10, Nikoliç xxx 18, Alper xx 3, Ender xx 7, Prkacin xx, Pastal xx 2 1. Periyot 12-29 Devre 49-33 Efes Pilsen lehine 3. Periyot 50-66 
     
</TEXT>
</DOC>
