<DOC>
<DOCNO> 325119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur17.html </URL>
<DATE> 2005/03/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kadıköy'de küreselleşme karşıtı eylem... 
</HEADLINE>
<TEXT>

     Irak harekatının 2. yıldönümü ve ''19 Mart Küresel Eylem Günü'' nedeniyle Kadıköy İskele Meydanı'nda düzenlenen miting başladı. 
     Çeşitli emek ve meslek örgütlerince ''ABD'nin işgaline ortak olma'' sloganı altında organize edilen mitinge katılan gruplar, sabah erken saatlerden itibaren Haydarpaşa ve Altıyol'da toplanmaya başladılar. 
     Ellerinde savaş karşıtı döviz ve pankartlar taşıyan gruplar, saat 11.30'da Kadıköy'e doğru yürüyüşe geçti. 
     KESK Genel Başkanı Sami Evren ve DİSK Genel Başkanı Süleyman Çelebi'nin yanı sıra TMMOB, Türk-İş, çeşitli siyasi partiler ve sivil toplum örgütleri yönetici ve üyelerinin de katıldığı yürüyüş, mitingin yapıldığı Kadıköy Meydanı'nda sona erdi. 
     Mitinge katılanlar, meydan önündeki polis bariyerine kadar geldi. Gruptakiler, miting alanının önünde kurulan polis bariyerinden üst araması yapıldıktan içeri alındı. 
     Bu arada miting nedeniyle Kadıköy ve çevresinde geniş güvenlik önlemleri alınırken, Kadıköy İskele Meydanı'na inen yollar da trafiğe kapatıldı. 
     Irak harekatının 2. yılı ve ''19 Mart Küresel Eylem Günü'' nedeniyle Kadıköy'de, ''ABD'nin işgaline ortak olma'' sloganı altında miting yapıldı. 
     Çeşitli emek ve meslek örgütlerince bazı siyasi partilerin de katılımıyla İskele Meydanı'nda gerçekleştirilen mitingde konuşan TMMOB Yönetim Kurulu Başkanı Mehmet Soğancı, ''ABD'nin 2 yıldır Irak'ı işgal ettiğini'' kaydederek, ''Bugün dünyada kan, açlık, gözyaşı, ve savaşlar var. Küresel bir saldırı yapılıyor ama bunlara karşı küresel bir direniş de var'' dedi. 
     ABD'nin Irak'ta başlattığı savaşın süreceğini ve diğer ülkelere de sıçrayacağını savunan Soğancı, ''Küresel Eylem Günü'' olan bugün ise dünyanın birçok ülkesinde barış, eşitlik ve özgürlük isteyen insanların biraraya geldiğini bildirdi. 
     DİSK Genel Başkanı Süleyman Çelebi de, ABD'nin, Irak'tan sonra Suriye, İran ve Venezüella'ya saldırmak istediğini ileri sürerek, ABD'nin bu tutumuna karşı barışseverlerin mücadele etmeye devam edeceğini söyledi. 
     Çelebi, Türkiye'de siyasi iktidarın ABD'nin oyununa teslim olduğunu ve onun paralelinde uygulamalar yaptığını iddia ederek, buna karşılık Türk halkının yüzde 82'sinin ABD'ye karşı olduğunu ifade etti. 
     KESK Genel Başkanı Sami Evren de, ABD Irak'tan ve Ortadoğu'dan çekilene kadar mücadelelerine devam edeceklerini belirterek, ''Bugün dünyanın dört bir yanında binlerce insan barış için 'Bush'a hayır' demek için ayakta'' diye konuştu. 
     
     ÖTEKİ KONUŞMALAR 

     Türk-İş adına konuşan Petrol-İş Sendikası Genel Başkanı Mustafa Öztaşkın da, ABD'nin Ortadoğu'daki enerji kaynaklarının peşinde olduğunu, bu nedenle başlattığı Irak savaşını çeşitli ülkelerde sürdüreceğini ve sıranın Türkiye'ye geleceğini savundu. 
     Hak-İş Genel Başkan Yardımcısı Mahmut Arslan ise Irak'ta tarihin yağmalandığını, kültürün yok edildiğini ve insanların hala öldürüldüğünü kaydederek, ''Irak'ta bunları yapanların vahşi bir zihniyet taşıdıklarını'' söyledi. 
     İstanbul'da bir toplantı için bulunan Iraklı mühendis Ghazwan Al Mukhtar da, 2 yıl içinde Irak'ta 100 bini aşkın sivil insanın öldürüldüğünü, ayrıca Iraklı askerlerin katledildiğini bildirdi. 
     Ülkesinde yaşanan olumsuzlukları anlatan Mukhtar, Irak'ın tamamen tahrip edildiğini ve yeniden yapılanması için hiçbir çalışma başlatılmadığını kaydetti. 
     Irak halkının yüzde 60'ından fazlasının işsiz olduğunu ve bu oranın savaştan öncekinden iki kat çok olduğunu vurgulayan Mukhtar, ''1960'lı yıllardan sonra en kötü günlerimizi yaşıyoruz. Irak halkı, ABD'nin en kısa sürede çekilmesini talep etmeye devam edecektir'' dedi. 
     
     -NOTLAR- 

     Mitinge katılanlar, konuşmalar sırasında sık sık ABD ve savaş karşıtı sloganlar attı. 
     Konuşmaların ardından sahne alan Mor ve Ötesi, bazı şarkılarını seslendirdi. 
     Yaklaşık 10 bin kişinin katıldığı miting, konserin ardından sona erdi. 
     Katılımcılar, yine ABD ve savaş karşıtı sloganlar atarak, gruplar halinde olaysız şekilde dağıldılar. 
     Miting nedeniyle Kadıköy ve çevresinde geniş güvenlik önlemleri alınırken, Kadıköy İskele Meydanı'na çıkan yollar da miting bitimine kadar trafiğe kapalı tutuldu. 
     

     
</TEXT>
</DOC>
