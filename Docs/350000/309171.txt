<DOC>
<DOCNO> 309171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko06.html </URL>
<DATE> 2005/01/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
TMSF'nin batık kredileri büyüyor 
</HEADLINE>
<TEXT>

     Tasarruf Mevduatı Sigorta Fonu'nun TMSF batık kredileri, 2005'e artışla başladı. Bu yılın ilk haftasında 350 milyon YTL'ye yakın artan Fon'un batık kredileri, 12.7 
     milyar YTL'ye ulaştı. 
     ANKA'nın Merkez Bankası verilerinden yaptığı belirlemeye göre, mevcut bankalar ile Fon bünyesine alındıktan sonra kapatılan, tasfiye edilen ya da birleştirilen bankalardan TMSF'ye devredilen tasfiye olunacak toplam krediler, 7 Ocak itibariyle 18 milyar 811.6 milyon YTL oldu. Bu kredilerde, yılın ilk haftasında 404.2 milyon YTL'lik artış gözlendi. 
     
     BÜYÜK BÖLÜMÜ TMSF'NİN 
     Batık kredilerin 12 milyar 658.8 milyon YTL'yle en büyük bölümünü TMSF'nin batık kredileri oluşturuyor. Fon'un batık kredileri bu yılın ilk haftasında 332.5 milyon YTL'lik büyüme gösterdi. 
     Fon'un batık kredilerindeki artışın tamamı yabancı para kredilerden kaynaklandı. 7 Ocak itibariyle TMSF'nin takipli alacaklarının 8 milyar 670.5 milyon YTL'sini yabancı para, 3 milyar 988.3 milyon YTL'sini YTL krediler oluşturdu. 
     
     DİĞER BANKALARIN BATIK KREDİLERİ 
     Diğer bankaların batık kredileri de bu yılın ilk haftasında 71.7 milyon YTL artarak 6 milyar 152.8 milyon YTL'ye ulaştı. 
     Bunun 3 milyar 432.6 milyon YTL'yle en büyük bölümünü özel bankaların batık kredileri oluşturdu. Özel bankaların takipli alacakları, 73.2 milyon YTL arttı. 
     Kamu bankalarının batık kredileri 0.4 milyon YTL artarak 2 milyar 395.7 milyon YTL'ye ulaşırken, kalkınma ve yatırım bankalarının batık kredileri 0.6 milyon YTL azalarak 175.2 milyon YTL'ye, yabancı bankaların batık kredileri 1.2 
     milyon YTL azalarak 149.3 milyon YTL'ye indi. 
     
     10 MİLYAR YTL'LİK KARŞILIK 
     Bankalar ve TMSF, batık krediler için 7 Ocak itibariyle 9 milyar 993.5 milyon YTL tutarında karşılık ayırdı. Bunun 4 
     milyar 610.4 milyon YTL'sini TMSF'ye devrolunan takipli alacak karşılıkları, 5 milyar 383 milyon YTL'sini ise diğer bankaların alacak karşılıkları oluşturdu. 
     
</TEXT>
</DOC>
