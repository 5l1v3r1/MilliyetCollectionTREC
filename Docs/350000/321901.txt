<DOC>
<DOCNO> 321901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo18.html </URL>
<DATE> 2005/03/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Özgener Kanaate göre şike kararı verirseniz bu yargıdan döner... 
</HEADLINE>
<TEXT>

     Futbol Federasyonu Yönetim Kurulu Üyesi Mahmut Özgener, kanaate dayanarak, bir karşılaşmada şike yapıldığı yönünde karar verilmesi halinde bunun yargıdan döneceğini söyledi. 
     Özgener, İzmir Gücü Spor Vakfı tarafından düzenlenen ''Ayın başarılıları'' yarışmasının jüri toplantısına konuk oldu. Burada açıklamalarda bulunan Özgener, toplantıda yer alan Altay Kulübü Divan Başkanı Erdoğan Tözge'nin ''Federasyon bundan sonrası için kanıya göre şike kararı verebilecek mi Bu cesaretiniz var mı '' sorusuna karşılık, ''Benim ne kadar yürekli olduğumu herkes bilir. Ancak hukuk var. Kanaate göre şike kararı verirseniz bu yargıdan döner'' dedi. 
     Bir süredir gündeme getirilen 2003'teki İstanbulspor-Altay maçında İstanbulsporlu futbolcuların teşvik primi aldıklarına ilişkin iddiaları değerlendiren Özgener, şöyle konuştu 
     ''Bu dosyayla ilgili Tahkim Kurulu kararını vermiş, hukuki süreç bitmiştir. Yani bu federasyonun yapabileceği hiçbir şey yok. Yaparsanız gayri kanuni olur. Altaylı yöneticilerin açıklamalarında bunun belirtilmesini bekliyorum, ama göremiyorum. Şu anda her şey bize yükleniyor. Gerekirse Altay'daki bütün hizmetlerim göz ardı edilsin, ben hukuk dışı iş yapmadım, bundan sonra da yapmam. Dosya kapanmıştır. UEFA'ya gidilirse de yarım saatte karar çıkar ve dosya Türkiye Futbol Federasyonu'na iade edilir.'' Buna karşılık söz alan Altay Hukuk Kurulu Başkanı Orhan Ergazi, ''Bu federasyonun üzerine bir şey sıçrasın istemiyoruz. Ancak siz yolların tıkandığını söylüyorsunuz, biz tıkanmadığını kanıtlayacağız'' dedi. 
     
     ''DİSİPLİN KURULU TARAFSIZ'' 
     Profesyonel Futbol Disiplin Kurulu'nun PFDK kulüplere verdiği cezalarda çifte standart uygulandığına ilişkin iddiaların da doğru olmadığını kaydeden Özgener, ''Biz olaylar daha iyi rapor edilsin diye, gözlemci ile temsilciyi ayırdık. İnanın gözlemci ne görüyorsa onu yazıyor. PFDK da bu doğrultuda hiç ayrım yapmadan, objektif olarak cezaları veriyor'' diye konuştu. 
     
     TÜRKİYE KUPASI 
     Özgener, Türkiye Kupası'nın formatının, Nisan ayında değiştirileceğini, bu konuda alternatifler üzerinde çalışıldığını kaydetti. ''Angarya'' görülen Türkiye Kupası'nın, ''kulüplere gelir getirici'' bir organizasyona dönüştürüleceğini kaydeden Özgener, sponsor bulunarak başka bir isimle kupanın oynanmasının ihtimaller arasında yer aldığını, yayın haklarının da satılabileceğini bildirdi. 
     Türkiye'de bir takımın 34 lig maçı yaptığını, İngiltere'de bu rakamın kupa organizasyonları da dahil 80'i bulduğunu anlatan Özgener, ''Takımlara daha fazla maç yapma imkanı getirecek sistem üzerinde çalışıyoruz'' dedi. 
     Özgener, İzmir'deki kulüplere yapılan tesis yardımlarının, bu kalemdeki yardımların yüzde 35'ini oluşturduğunu da belirtti. 
     
</TEXT>
</DOC>
