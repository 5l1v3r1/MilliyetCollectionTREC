<DOC>
<DOCNO> 346889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yazar/dundar.html </URL>
<DATE> 2005/05/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Şatolar ve arka bahçeleri 
</HEADLINE>
<TEXT>


Bazen en görkemli şatoların öyle tarumar arka bahçeleri vardır ki, şaşarsınız. 
Bu harabe, ön yüzdeki parıltının bir bedeli midir 
Yoksa sonucu mu 
Elvis Presley'in eşi Priscilla'nın anılarına yer veren "Elvis" Century, 2005 kitabını okurken düşündüm bunu... 
Yeni yayımlanan kitap, efsanevi yıldızın muhteşem evinden altın kaplama telefonuna, Brüt parfüm şişesinden üzerine adı işli gözlüğüne, yanından ayırmadığı Beretta tabancasından üzerine notlar düştüğü İncil'e kadar pek çok ayrıntıyı gözler önüne seriyor. 
Ancak eşinin anlattığı iç dünyası, bu ayrıntılardan da ilginç... 
Priscilla, okurlarını, bir peri masalının yaldızlı kapısından sokup gözlerini kamaştırdıktan sonra ellerinden tutup o mahzun arka bahçelere sürüklüyor ve bizi sahnedekine benzemeyen gerçek Kral'la tanıştırıyor. 
O Elvis'te, kimseye kısmet olmamış bir şaşaanın şımarıklığı da var derin bir yalnızlığın yoksunluğu da... 

Priscilla, babasının görevi nedeniyle bulundukları Almanya'da askerliğini yapan Kral'la tanıştığında henüz 14 yaşındaymış. 
Şöhretinin zirvesinde olan Elvis, lise 1 öğrencisi bu güzel kıza "ufaklık" adını takmış. Arada telefonlaşıp görüşmeye başlamışlar. Ama Priscilla'nın aklında hep aynı soru varmış 
"Çevresinde bunca kadın varken neden ben .." 
Kitaptan, Elvis'in ondan "yeni bir kadın" yaratmaya çalıştığı anlaşılıyor. 
Kapısında kızların göğüslerine imza attırmak için beklediği Kral, bu 14'lük Barbie'yi alıp gönlünce şekillendirmeye koyuluyor. 
Ona elbiseler alıyor saçını, makyajını değiştiriyor. 
Gündüzün lise öğrencisinden gece vamp bir kadın yaratıyor. 
Askerliğini bitirip ABD'ye dönünce ufaklığı sarayına davet ediyor. 
Los Angeles'ta yatak odasında baş başa kaldıkları geceyi Priscilla şöyle anlatıyor 
"Onun kadını olmaya hazırdım. Ama o hazır değildi 'Kendini bana sakladığın için minnettarım. Ama ne zaman olacağını ben sana söylerim' dedi." 

Elvis, "ufaklık"ın, okulunu Memphis'te bitirmesi için babasından izin almış. Priscilla, okul bitene dek Elvis'in babasının yanında kalmış. 
Günlerden bir gün Kral kapısını çalmış, önünde diz çökmüş ve elindeki yüzük kutusunu ona hediye etmiş. 
İlk cinsel ilişkilerini gerdek gecesi yaşamışlar. 
Ve Priscilla hamile kalmış. 

Masal, burada mutlu sona eriyor. Ama kitap bitmiyor. 
İlerleyen sayfalarda Priscilla, Elvis'in sürekli aldığı haplarla nasıl şişmanlayıp asabileşmeye başladığını anlatıyor 
Kendisini düşüren atının yüzünün ortasına yumruk atmasını... 
Mikrop korkusuyla her gittiği restorana tabağını taşımasını... 
Rahatça uyuşturucu ve silah taşıyabilmek için Başkan Nixon'dan polis rozeti istemesini... 
Kafasını karıştıran ruhani kitapları şöminede ateşe vermelerini... 
Kızları doğduğunda "Çocuk sahibi bir kadınla yatamam" diyerek kendisinden soğumasını... 
Köpek isteyen kızı için gecenin 3'ünde bir dükk n açtırıp kızı dahil dükk ndaki 20 görevliye köpek yavruları satın almasını... 
Evlendikten 6 yıl sonra boşanmalarını... 
4 yıl sonra Kral'ın ölüm haberini almasını... 

Priscilla, "Onun duygusal acısını hafife aldık. O da bu acıyı dillendirecek araçlardan yoksundu" diyor. 
Oysa belki de onca hisli şarkı, o acıyı dillendiren araçlardı. 
Bir kül kedisi masalına dekorluk eden ışıltılı şatonun tarumar arka bahçesinden gelen çığlıklar gibi... 



</TEXT>
</DOC>
