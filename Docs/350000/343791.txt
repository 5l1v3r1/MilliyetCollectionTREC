<DOC>
<DOCNO> 343791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur45.html </URL>
<DATE> 2005/05/18/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Töre cinayetleri Meclis gündeminde... 
</HEADLINE>
<TEXT>

     TBMM Genel Kurulu’nda, kadın milletvekillerinin verdiği, töre cinayetlerinin nedenlerinin araştırılması ve alınacak tedbirlerin belirlenmesi amacıyla Meclis Araştırılması açılmasına ilişkin önergelerin birleştirilerek görüşülmesine başlandı. 
     Devlet Bakanı Güldal Akşit, önerge üzerinde Hükümet adına yaptığı konuşmada, töre cinayetlerine daha çok bazı bölgelerin kırsal alanlarında rastlandığını, kentleşmenin hızlanmasıyla bu durumun bazen şehirlerde de görüldüğünü söyledi. 
     Bu olayın, İslam dini ile ilgisi bulunmadığını hatırlatan Akşit, geleneklere dayalı buna benzer olaylara bütün dünyada rastlandığını ifade etti. 
     Akşit, Türkiye’deki töre cinayetlerinin sürekli uluslararası alanda gündemde tutulmasının ya bilgisizlikten veya art niyetten kaynaklandığını belirterek, uluslararası kurumlarda ve metinlerde "töre cinayetinin", "namus cinayeti" olarak değiştirilmesini önerdiklerini söyledi. 
     Sadece yasalarla değil, uygulamada da tedbirler aldıklarını anlatan Bakan Akşit, kadın konukevlerinin sayılarını artıracaklarını bildirdi. 
     Akşit, BM’de namus cinayetleri ile ilgili çalışma yapılması için İngiltere ile Türkiye’nin sunucu ülke olduğunu hatırlatarak, bu konuda Türkiye’de zihinsel dönüşümü sağlamak için bir dizi tedbir aldıklarını ifade etti. 
     Şiddeti Önleme Platformu’nun çalışmalarına ilişkin bilgi veren Akşit, bu konudaki eğitim çalışmalarını artırarak sürdüreceklerini söyledi. 
     Önerge sahibi olarak söz alan CHP İzmir Milletvekili Türkan Miçooğulları, başta Irak olmak üzere, dünyanın çeşitli bölgelerinde kadınlara yönelik şiddet olaylarından çeşitli örnekler vererek, töre cinayetlerinin Türk kadınlarının maruz kaldığı en önemli sorunlardan birisi olduğunu kaydetti. 
     "Türkiye’de yükselen değerin para olduğu bir dönemde namusu tanımlamanın zorlaştığını" ifade eden Miçooğulları, namus cinayeti işleyenlerin toplumda "saygı gördüklerini" de söyledi. 
     
     BM RAPORLARI 
     CHP Ankara Milletvekili Ayşe Gülsün Bilgehan, Diyarbakır’daki Kadın Merkezi’ne KAMER 6 bin kadının korkudan başvurduğunu belirtti. 
     Bilgehan, BM raporlarına göre, tüm dünyada 5 bin kadının töre cinayetlerine kurban gittiğini bildirdi. Yine BM raporlarına göre, Türkiye’de son 4 yılda 54 kadının töre cinayetlerine kurban edildiğini ifade eden Bilgehan, ancak, gerçekte bu rakamın daha fazla olduğunu savundu. 
     
</TEXT>
</DOC>
