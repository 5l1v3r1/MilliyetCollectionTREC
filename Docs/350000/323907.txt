<DOC>
<DOCNO> 323907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/yture.html </URL>
<DATE> 2005/03/16/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Örs'ün tuzağı 
</HEADLINE>
<TEXT>



BAKMAYIN son çeyrekte arka arkaya gelen ve Fenerbahçe'yi 13 sayı öne taşıyan beş üçlüğe... Sarı-Lacivertliler'e maçı kazandıran, oyunun başından itibaren ısrarla içeriye, Salyers ve Harvey'e indirilen toplar ve bu sayede, Beşiktaş'ın savunma zaafı olan uzunlarının faul sayılarını artıran, dolayısıyla da oyundan erken düşüren Aydın Örs yaratıcılığıydı. Harvey dışında ciddi bir pota altı silahı bulunmayan Fenerbahçe coachu, ligdeki ikinci sınavda yaşadığı yenilgiden çok iyi ders çıkarmış ve galibiyet planını yine dış atışlara endekslemeyi bu kez tercih etmemişti. Siyah-Beyazlılar'ın "yumuşak karnını", yani iyi hücumcu olan uzun oyuncular Ellis ve Varda'nın savunma özelliklerinin aynı düzeyde olmayışını iyi analiz eden Örs, Beşiktaş'ı tuzağına düşürdü ve kaleyi bu sayede "içeriden çökertti". 
Henüz 17. dakika dolmadan hem Nedim'in, hem de Varda'nın 3'er faule yükselmeleri, o ana kadar maçta üstün olan ve farkı dokuz sayıya kadar çıkaran Beşiktaş'a karşı Fenerbahçe'yi avantajlı duruma getirdi. Ancak üçüncü çeyrekte Fenerbahçe'nin yıldırıcı alan savunmasına karşı Bekir'in üçlükleri Beşiktaş'ı ayakta tuttu ve Fenerbahçe'nin maçı bu bölümde koparmasını engelledi. Siyah-Beyazlılar'ın son periyotta savunmadaki iki dakikalık gafleti ise maçın kırılma noktasıydı. 
Dolayısıyla, Sarı-Lacivertliler'in maçı kazanmasındaki önemli faktör, en az 32. dakika ile 34. dakika arasına tam beş üçlük sığdıran Salyers-Mrsic ikilisi kadar Aydın Örs'ün akılcı oyun kurgusu oldu. Tabii, ligdeki röanşta oynayamayan ama bu maçta forma giyen Ömer'in, Fenerbahçe savunmasındaki önemli rolünü de unutmamak gerekir. Dördüncü çeyrekte savunması düşen Beşiktaş'ın, farkın 13 sayıya çıkmasının ardından taktik fauller ve El Amin-Haluk ikilisinin kişisel gayretleriyle farkı bir sayıya kadar indirmesi gerçeği de, cuma günkü rövanşın her sonuca gebe olduğunun göstergesiydi. 


</TEXT>
</DOC>
