<DOC>
<DOCNO> 345196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/agun.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçinin özelleştirme çatışması 66 yaralı 
</HEADLINE>
<TEXT>


Seydişehir Eti Alüminyum fabrikasına talip olan şirket temsilcilerinin tesisleri inceleyeceğini haber alan işçiler, polisle çatıştı. Bazı eylemciler panzerlerin önüne yatarak polisi durdurmaya çalıştı. Arbedede çocuklar da ezilme tehlikesi atlattı 

KEREM PULGAT, HASAN LEVENTOĞLU Konya DHA 

Özelleştirme kapsamındaki Seydişehir Eti Alüminyum Fabrikası'na talip olan şirketlerin tesislerdeki incelemeleri sırasında direniş başlatan 1500 işçi, polisle çatıştı. Kapıları kaynakla kapatan işçilere panzerle su sıkarak, biber gazı ve copla müdahale eden polis, köpek de kullandı. 5 saat süren olaylarda 48 işçi ve 18 polis yaralanırken, 5 işçi yakını baygınlık geçirdi. 
33 şirketten üçünde inceleme yapılacağı haberini alan işçilere dün sabah harekete geçti. Oturma eylemi yapan işçiler slogan atarken, şirket temsilcileri idari bölüme alındı. İşçilerin kendilerini fabrikaya kilitlemesi üzerine 1500 polis ve 900 jandarma, 20 zırhlı araçla 15 panzer desteğinde önlem aldı. 

Aileler dışarıda 
Başbakan Erdoğan'ı istifaya çağırıp "Tayyip'i alana Unakıtan bedava", "Her yer Eti, her yer direniş" sloganları atan fabrika önündeki toplanan 500 işçi yakını da, "Bu kadar polis ve jandarmayı yığarak bize terörist muamelesi yapılıyor" dediler. 
Kapıyı kıran polisler direnişle karşılaşırken, dışarıdaki barikatı aşan aileler içeri girmek istedi. Grubu panzerle durdurmak isteyen polis cop kullandı. Bu sırada bazı kadınlar fenalık geçirirken, çocuklar da ezilme tehlikesi atlattı. Eylemcilerden bazıları panzerlerin önüne yatarak polisleri durdurmaya çalıştı. Polis, jandarmanın da desteğiyle bu grubu fabrika önünden uzaklaştırdı. İşçileri de dışarı çıkarmak isteyen polisin müdahalesiyle büyük arbede yaşandı. Hastaneye kaldırılan yaralılardan 18'i ayakta tedavi gördü. 
İşçiler, anotpasta bölümüne de toz hava vererek, görüşü en alt seviyeye indirdi. 13 bölümden, sadece haddane ve dökümhaneyi gezebilen şirket temsilcileri fabrikadan ayrıldı. Direnişe son veren işçiler de saat 13.00 sıralarında fabrikadan çıkarak aileleriyle buluştu. Vardiyası olanlar ise işlerinin başına döndü. 
KESK'e bağlı Enerji, Sanayi ve Maden Kamu Emekçileri Sendikası Genel Başkanı Kemal Bulut, "Seydişehir Alüminyum Tesisleri'nin özelleştirilmesine asla izin vermeyeceğiz" dedi. 
Hükümet Sözcüsü Cemil Çiçek da olaylarla ilgili şunları söyledi 
"Dünyada özelleştirmeyi en önce konuşan, ancak en sona kalan ülke Türkiye. Komünist ülkeler bile özelleştirmelerini tamamladı, biz halen tartışıyoruz. Her defasında da bunun bedelini Türkiye, toplum ödüyor. Malı zamanında satmazsanız, değerinde de satamazsınız." 

Koç Ölüm olursa sorumlusu bakandır 

ANKARA Milliyet 
CHP Grup Başkan Vekili Haluk Koç, olaylar sürerken yaptığı açıklamada, olası yaralanma ve ölümlerden İçişleri Bakanı Abdülkadir Aksu'yu doğrudan sorumlu tuttuklarını belirterek, "Emniyet güçlerine zor kullanmamaları için talimat vermeye çağırıyoruz" dedi. Hizb - ut Tahrir örgütünün pazar günü Ankara'da yaptığı eyleme polisin müdahale etmediğini kaydeden Koç, Seydişehir'deki işçilere zor kullanılmasının "çifte standart" olduğunu söyledi. CHP Konya milletvekilleri Atilla Kart ile Nezir Büyükcengiz'in Seydişehir'de bulunduğunu kaydeden Koç, Kocaeli Milletvekili İzzet Çetin ve Edirne Milletvekili Rasim Çakır'la fabrikaya gitmeyi kararlaştırdı. 


</TEXT>
</DOC>
