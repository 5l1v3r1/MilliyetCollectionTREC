<DOC>
<DOCNO> 306798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur11.html </URL>
<DATE> 2005/01/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Deniz Kuvvetleri sözleşmeli subay alacak... 
</HEADLINE>
<TEXT>

     Deniz Kuvvetleri Komutanlığı'nda sözleşmeli subay olarak istihdam edilmek üzere fakülte mezunlarından bayan ve erkek personel alınacak. 
     Fakültelerden tabip halk sağlığı uzmanı, aile hekimliği uzmanı , eczacı, diş tabibi, elektrik ile inşaat mühendisi olarak mezun olan adaylar, başvurularını 26 Mart 2005'e kadar yapabilecek. 
     Başvuruları kabul edilen ve genel şartları taşıyan adaylar, 24 Nisan 2005'te yazılı sınava girecek. Sınav sonuçları da 29 Nisan 2005'te açıklanacak. 
     Sınavda başarılı olanlar, 30 Mayıs-3 Haziran tarihleri arasında fiziki kabiliyet testi ve mülakat sınavına alınacak. Bu sınavın sonuçları da 10 Haziran 2005'te açıklanacak. Sınavları başarıyla geçen adaylar, 20-24 Haziran tarihleri arasında askeri hastanelere sevk edilecek. Olumlu rapor alan adaylarla Şubat 2006'da ön sözleşme imzalanacak. Temel askerlik ve subaylık nosyonu kazandırma eğitimi ise Mart-Ağustos 2006 tarihleri arasında gerçekleştirilecek. 
     Giriş koşullarını taşıyan adaylar, başvurularını postayla veya şahsen ''Deniz Kuvvetleri Komutanlığı Personel Eğitim Daire Başkanlığı Personel Temin ve Seçim Şube Müdürlüğü 06100 Bakanlıklar ANKARA'' adresine yapacak. 
     Eksik belge gönderen veya nitelikleri uygun olmadığı halde başvuranların dilekçelerine işlem yapılmayacak. Halen Türk Silahlı Kuvvetleri'nde görevli personel, başvurularını resmi duyuruya uygun olarak Komutanlıkları kanalı ile ve ''Sözleşmeli Subay Olur'' kayıtlı nitelik belgesi ile yapabilecek. 
     Başvuruları kabul edilen adayların isimleri ile sınav tarihleri ve sınav yerlerine ilişkin bilgiler, son başvuru tarihinden sonra internet ''http www.dzkk.tsk.mil.tr'' adresinde yayınlanacak. Sınavla ilgili bilgileri içeren sınav giriş kartı da adayların adreslerine yazılı sınav tarihinden önce postalanacak. 
     
</TEXT>
</DOC>
