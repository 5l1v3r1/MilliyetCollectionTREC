<DOC>
<DOCNO> 313213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur05.html </URL>
<DATE> 2005/02/07/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Kuma kavgası aile faciasına dönüştü 
</HEADLINE>
<TEXT>

     Turan KURT DHA 

      KASTAMONU'nun merkeze bağlı Çavundur Köyü'nde 52 yaşındaki Ömer Bacaksızoğlu, tartıştığı oğlu Cemal Bacaksızoğlu ve oğlunun nikahsız eşi Cemile Çalış'ı tabancayla öldürdü. Cinayetten sonra jandarmaya teslim olan 3 çocuk babası Ömer Bacaksızoğlu, tutuklanarak cezaevine gönderildi. 
     Olay, Kastamonu'nun merkeze bağlı Çavundur Köyü'nde önceki gece meydana geldi. Köyde babasıyla aynı evi paylaşan 36 yaşındaki Cemal Bacaksızoğlu, 16 yıllık resmi nikahlı eşi 34 yaşındaki Necmiye Bacaksızoğlu'nun üzerine bir yıl önce 20 yaşında Cemile Çalış'ı kuma getirdi. Nikahlı eşinden 3, getirdiği kumadan da 1 çocuğu olan Cemal Bıçaksızoğlu, hırsızlık suçundan girdiği cezaevinden 1.5 ay önce çıktı. 
     
     EV KANA BULANDI 
     Nikahsız yaşadığı Cemile Çalış ile komşu ziyaretinden dönen Cemal Bacaksızoğlu önce nikahlı eşi Necmiye ile sonra da onun tarafını tutan babası Ömer Bacaksızoğlu ile tartışmaya başladı. Cemal Bacaksızoğlu, nikahı eşini evde istemediğini belirterek babasına "Necmiye'yi babasının evine göndereceğim'' dedi. 
     Ömer Bacaksızoğlu ise geli Necmiye Bacaksızoğlu ile 4 torununu dışarı çıkardıktan sonra oğlu Cemal'e dönerek, "Gelinim bana emanettir. Ölünceye kadar bu evde kalacak'' dedi. Tartışma kavgaya dönüşünce, Cemal Bacaksızoğlu, Kastamonu'nun Taşköprü İlçesi'ne bağlı Akdeğirmen Köyü'nde geçen ay kumar yüzünden tartıştığı eşi, annesi ve 4 çocuğunu öldüren Halil İbrahim İpek'in olayını örnek göstererek "Ben de onun gibi yapıp hepinizi öldüreceğim'' diyerek bıçakla saldırdığı babası Ömer Bacaksızoğlu'nu karnından hafif yaraladı. 
     Oğlunun kendisine bıçakla saldırması karşısında çılgına dönen Ömer Bacaksızoğlu, belindeki ruhsatsız tabancasını çekerek, önce oğlu Cemal'i, sonra da onun kuma getirdiği Cemile Çalış'a kurşun yağdırdı. Cemal Bacaksızoğlu göğsüne isabet eden 4 kurşunla, Cemile Çalış da 2'si göğsüne, 1'i de kalbine isabet eden eden 3 kurşunla olay yerinde öldü. 
     Cinayetten sonra kaçan Ömer Bacaksızoğlu, daha sonra suç aleti tabancayla birlikte jandarmaya teslim oldu. Jandarmadaki ilk ifadesinden sonra adliyeye çıkarılan 3 çocuk babası Ömer Bacaksızoğlu tutuklanarak cezaevine gönderildi. 
     
</TEXT>
</DOC>
