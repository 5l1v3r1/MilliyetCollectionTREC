<DOC>
<DOCNO> 312577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/siyaset/asiy.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Hat gevşedi 
</HEADLINE>
<TEXT>


Genişletilen Yeşil Hat Tüzüğü'ne göre, KKTC'den Güney'e daha fazla mal satılabilecek. Narenciye ve hayvansal ürün ihracatında iyileştirme sağlandı 

Güven Özalp - Brüksel 


Avrupa Birliği Komisyonu'nun Kıbrıslı Türklerin izolasyondan kurtarılması açısından önemli bir unsur olarak gördüğü Yeşil Hat Tüzüğü'nün genişletilmesi konusunda uzlaşmaya varıldı. Uzlaşıya göre KKTC'den Güney'e daha fazla mal satılabilecek. Sınırdan geçiş yapanların yanlarında taşıyabilecekleri mal miktarı da artırıldı. 
AB Komisyonu kaynakları, Kıbrıs yetkilileriyle varılan uzlaşı çerçevesinde tamamıyla Kıbrıs'ta üretilen ve işlenen ürünlerin ticaret kapsamına alındığını bildirdiler. Narenciye ürünlerinin ihracatına yönelik kısıtlamalar da gevşetildi. Hayvansal ürünlerin ihracı konusunda da iyileştirme sağlandı. 
AB Komisyonu'nda oluşturulan Kıbrıs Türk Toplumu Görev Gücü'nün şefi Leopold Maurer'in yürüttüğü temaslarda, sınırdan geçişlerde bireylerin Güney'e götürebilecekleri mal miktarlarının kapsamı da genişletildi. Şu ana kadar Kuzey'den 30 euroluk ürün almalarına izin verilen ziyaretçilere, 135 euroluk malı Güney'e geçirebilme imk nı tanınıyor. Eskiden bir paket sigara ve yarım litre alkollü içecek olarak belirlenen sınırlama ise iki paket sigara ve bir litre alkollü içki olarak düzenlendi. 
Anlaşmaya varılan bir başka unsuru ise iki yeni geçiş kapısının açılması. Güzelyurt'taki Bostancı geçiş noktası ile Lefkoşa'daki Lokmancı Barikatı mevkii, yeni iki geçiş kapısını oluşturacak. AB Komisyonu ile Kıbrıs arasında varılan bu uzlaşının yürürlüğe girebilmesi için öncelikle Konsey'e sunulması ardından da onaylanması gerekiyor. KKTC'nin üzerinde ısrarla durduğu doğrudan ticaret konusunda ise şu aşamada herhangi bir iyileştirme söz konusu değil. Rumların bu konudaki blokajı sürüyor. 


</TEXT>
</DOC>
