<DOC>
<DOCNO> 321165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/axspo02.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un son kararı 
</HEADLINE>
<TEXT>


Alman hoca, Fenerbahçe'den ayrılmayı kesinlikle düşünmediğini ve bu ay içinde sözleşmesini yenileyeceğini belirtti, "Bu takımın geleceği parlak. Gitmemi isteyenler amacına ulaşamayacak" dedi 

MEHMET DEMİRCAN 


Noktayı koydu 
FENERBAHÇE Teknik Direktörü Christoph Daum, yakında yönetim ile masaya oturacağını ve sözleşmesini uzatacağını söyledi. Alman hocanın yakın çevresine, bazı kesimlerin politik davranarak Fenerbahçe'den gitmesini istediklerini iddia ettiği ve "Amaçlarına ulaşamayacaklar. Bu takımın geleceğini çok parlak görüyorum. Bu ay içinde sözleşmemi yenileyeceğim" dediği öğrenildi. 

'Ne bekliyorlar ' 
SARI - Lacivertli ekipte oldukça başarılı bir grafik çizdiğini kaydeden tecrübeli çalıştırıcı, "İlk yılımda takımı şampiyonluğa taşıdım. Bu sezon iki kupanın da favorisiyiz. Daha bizden ne bekliyorlar " diye yakındığı da ifade edildi. Yeni bir takım olduklarını ve oyuncuların birbirlerine alışmalarının zaman aldığını söyleyen Daum, Avrupa'daki hayal kırıklığının kendisini de üzdüğünü belirtti. 

Ze Roberto atağı 
DAUM, "Büyük şanssızlıklar yaşadık. Buna rağmen takımım tecrübe kazandı. Lyon bugünkü başarıyı yakalamak için yıllarca bekledi. Kimse bundan bahsetmiyor" yorumunu da yaptı. Bu arada Alman hocanın transfer çalışmalarını gizlice yürüttüğü, sezon sonunda Bayern Münih ile sözleşmesi bitecek olan Ze Roberto'yu almak için en yakın dostlarını aracı olarak kullandığı öğrenildi. 

Kadro aynı 

TEKNİK Direktör Daum, Malatya deplasmanında kadroda değişiklik yapmayacak. Alman hoca, Nobre'yi yine orta sahanın sağ kanadında oynatacak, Anelka tek forvet olarak görev alacak. Defansın sağında ise Serkan forma giyecek. Takımla birlikte dün Malatya'ya gitmeyen Başkan Aziz Yıldırım'ın bugün kafileye katılacağı belirtildi. Yönetim, Gençlerbirliği, Gaziantep, Beşiktaş ve Trabzonspor maçlarının biletlerini yarından itibaren satışa sunacak. 


</TEXT>
</DOC>
