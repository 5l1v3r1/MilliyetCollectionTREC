<DOC>
<DOCNO> 335248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo46.html </URL>
<DATE> 2005/04/20/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
Halil Mutlu "Bulgar seyircisinin sözleri beni motive etti" 
</HEADLINE>
<TEXT>

     84. Avrupa Erkekler Halter Şampiyonası'nda 3 altın madalya kazanarak Avrupa şampiyonluğuna bir kez daha uzanan Halil Mutlu, bazı Bulgar seyircilerin ''sen Bulgarsın'' şeklindeki bağırışlarının kendisini aslında motive ettiğini söyledi. Halil Mutlu, müsabaka sonrasında düzenlediği basın toplantısında, profesyonel sporcu olarak seyircilerden gelen bu tip tepkilere alışık olduğunu ifade ederek, ''Ancak bu bir spor olayı. Sporcu gözüyle bakmamız gerekir. Böyle tepki gösteren Bulgar seyircisine iyi not vermek mümkün değil. Burada okullarda en düşük not 2 imiş. Ben onlara 1 veriyorum'' diye konuştu. 
     Mutlu, Bulgaristan'da doğup, 16 yıl bu ülkede yaşadığına da değinerek, ''Ben Bulgaristan doğumluyum, ama annem ve babam tek bir kelime Bulgarca bilmiyor. Ben vatanım Türkiye'de mutlu ve huzurluyum. Ben Türküm'' dedi. 
     Dünya ve Olimpiyat eski Şampiyonu Naim Süleymanoğlu ise Türkiye'de halterin iyiye gittiğin söyledi. Süleymanoğlu, bir dönem Türk halterini kendisinin taşıdığını belirterek, ''Şimdi ise gençler devraldı ve çok iyi gidiyorlar. Halil Mutlu ile herkesin gurur duyması lazım'' diye konuştu. 
     Süleymanoğlu, bayan halter milli takımından da bahsederek, ''Genç bir takımımız var. Tecrübe kazanırlarsa, çok daha başarılı olacaklarına inanıyorum'' dedi. 
     
</TEXT>
</DOC>
