<DOC>
<DOCNO> 333519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/axsiy01.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Suriye ziyaretim olumlu katkılar sağladı 
</HEADLINE>
<TEXT>


Cumhurbaşkanı Ahmet Necdet Sezer, "Suriye'nin Lübnan'daki askerlerini bu ülkedeki seçimlerden önce çekmesinin önemini vurguladık" dedi 

ANKARA Milliyet 


Cumhurbaşkanı Ahmet Necdet Sezer, Suriye ziyaretine ilişkin yaptığı değerlendirmede, "Bölgemizde önemli bir ülke olarak değerlendirdiğimiz komşumuzla son dönemde giderek gelişen siyaset, ekonomi ve ticaret alanındaki ilişkilerin geliştirilmesi, yeni alanlarda çeşitlendirilerek daha da ileriye götürülmesi yolunda olumlu katkılar sağlamıştır" dedi. 

'Barış ve istikrara katkı' 
Suriye ziyaretini tamamlayarak yurda dönen Sezer'i Ankara'da TBMM Başkanı Bülent Arınç karşıladı. Sezer, Devlet Başkanı Başar Esad başta olmak üzere Suriye halkına konukseverliklerinden dolayı teşekkür etti. Sezer, "Türkiye ile Suriye arasındaki ilişkilerin bölgesel gelişmeleri gözden geçirme olanağı tanıyan bu ziyaretin, ilişkilerimizde sağlanan ivmenin sürdürülmesine, bölgemizin barış ve istikrarına katkıda bulunacağına inanıyorum" diye konuştu. 

BM kararına vurgu 
Esad'la ikili ilişkilerin yanı sıra uluslararası ve bölgesel konuları ele aldıklarını kaydeden Sezer, "Suriye'nin uluslararası toplumun beklentisi çerçevesinde 1559 Sayılı BM Güvenlik Konseyi kararı uyarınca Lübnan'daki askerlerini bu ülkedeki seçimlerden önce çekmesinin önemini vurguladık. Buna karşılık Suriye'de bu yönde var olan siyasal istencin tarafımıza bir kez daha yinelenmesinden mutluluk duyduk" şeklinde konuştu. 
Türk ulusunun Suriye halkıyla ortak tarihi, kültürel değerlere dayanan ilişkileri bulunduğunu da vurgulayan Sezer, şöyle konuştu 
"İki ülke arasında geçmişte yaşanan kimi sorunların sağduyu ve işbirliği anlayışı içinde çözülmesinin, ilişkilerimizde yeni olanaklar sunduğunu bir kez daha görmek bizleri mutlu etmiştir. Bu kapsamda, Türk işadamlarının Suriye'ye yönelik ilgisinin giderek arttığını mutlulukla gözlemliyoruz." 

Meçhul Asker Anıtı'nda dua 

Gezisinin son gününde Şam'daki Meçhul Asker Anıtı'nı ziyaret eden Sezer, çelenk koyarak dua etti ve saygı duruşunda bulundu.Eski Şehir'i de gezerek, tarihi Emevi Camii'ni ziyaret eeden Sezer, 83 yaşındaki 60 yıllık başimam Abdürrezzak El Halebi ile bir süre sohbet etti.Sezer, Türk havacılığını geliştirmek üzere 1914'te 2 kez denenen İstanbul-Kahire uçuşları sırasında, şehit olan Üsteğmen Nuri, Yüzbaşı Fethi, Üsteğmen Sadık'ın mezarlarının yer aldığı şehitliğe de çelenk koydu.Sezer çifti, Suriye Cumhurbaşkanı Başar Esad ve eşi Esma Esad ile birlikte 1514'te Yavuz Sultan Selim zamanında yaptırılan Süleymaniye Medresesi'ni de ziyaret etti. Medrese çarşısında çeşitli danslı gösteriler yapıldı. İki cumhurbaşkanı ve eşleri, üflenerek cama şekil verilen bir atölyeyi de ziyaret etti. 

BBC Türkiye ABD'ye meydan okudu 

DIŞ HABERLER SERVİSİ 

İngiliz yayın kuruluşu BBC, Cumhurbaşkanı Ahmet Necdet Sezer'in Suriye ziyaretiyle ilgili haberinde, "Türkiye ABD'ye meydan okudu" başlığını kullandı. BBC haberinde, Sezer'in ziyaretinin "ABD'nin Ankara'ya, Suriye'nin Lübnan'dan askerlerini çekmesi konusunda yaptığı uluslararası baskıya katılması çağrısına rağmen" gerçekleştiği ifadesini kullandı. 


</TEXT>
</DOC>
