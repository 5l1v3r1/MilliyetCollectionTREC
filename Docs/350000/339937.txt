<DOC>
<DOCNO> 339937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur03.html </URL>
<DATE> 2005/05/05/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Denizli'de hareketli gece... 
</HEADLINE>
<TEXT>

     Denizli’de, bir kişi uğradığı silahlı saldırıda ağır yaralandı. Polisin olaya karışan kişiyi yakalamak için bir apartmana düzenlediği operasyon, hareketli saatler yaşanmasına neden oldu. 
     Alınan bilgiye göre, akşam saatlerinde Pelitlibağ Mahallesi’nde meydana gelen olayda, Ahmet A. 28 , yolda karşılaştığı Halil Saraç’ı 42 henüz bilinmeyen bir nedenle tabancayla vurdu. 
     Başına isabet eden kurşunla yaralanan Saraç, Denizli Devlet Hastanesi’ne kaldırıldı. Ameliyata alınan yaralanın sağlık durumunun ciddiyetini koruduğu bildirildi. 
     Bu arada, olayın zanlısı olarak aranan Ahmet A.’nın, Hacı Kaplanlar Mahallesi Barış Caddesi’ndeki Özgür Apartmanı’na girdiği ihbarı üzerine harekete geçen polis, operasyon düzenledi. 
     Denizli Emniyet Müdürü Muzaffer Erkan’ın bizzat yönettiği operasyonda, çevrede geniş güvenlik önlemleri alındı. Barış Caddesi araç trafiğine kapatıldı ve özel tim ekibi itfaiye aracıyla 3. kattaki daireye girdi. Ancak, evin boş olduğu anlaşıldı. 
     Denizli Emniyet Müdürü Muzaffer Erkan, gazetecilere yaptığı açıklamada, akşam saatlerinde meydana gelen olayda bir kişinin yaralandığını belirterek, şunları söyledi 
     "Ekiplerimiz olayın failini tespit etti. Bir eve girdiği bilgisi üzerine de operasyon yapıldı. Şahsın evde olabileceğini değerlendirdik. Özel tim ekibi eve girdi. Ancak içeride olmadığı tespit edildi." Erkan, zanlının yakalanması için aramaların devam ettiğini, vurulma olayının sebebinin ise henüz bilinmediğini kaydetti. 
     
</TEXT>
</DOC>
