<DOC>
<DOCNO> 343436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur41.html </URL>
<DATE> 2005/05/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İnanılmaz vahşet 
</HEADLINE>
<TEXT>

     Mesut IŞIK-Şenol AYDIN DHA 

      KOCAELİ'nin Gebze İlçesi'nde döküm atölyesi sahibi olan 27 yaşındaki Ferdi Güneş, aynı mahallede oturan 24 yaşındaki N.C.'yi durakta beklerken minibüsüne alıp tecavüze kalkıştığı ididasıyla tutuklandı. Direnen kızı döverek bayıltan Güneş, öldüğünü sanarak çuvala koyup kayaların arasına atıp kaçtı. Yaklaşık 5 saat sonra kendine gelen N.C. metal tokayla çuvalı kesti ve gecenin karanlığında yakındaki bir köye kadar yürüyerek yardım istedi. 
     Yenikent Mahallasi’ndeki Mutlukent Spor Tesisleri’nde cumartesi akşamı spor yapan 24 yaşındaki N.C. Şekerpınarı'ndaki evine gitmek üzere durakta otobüs beklemeye başladı. Gece saat 21.00 sıralarında 34 PF 624 plakalı minibüsüyle geçen 27 yaşındaki Ferdi Güneş, aynı mahallede oturdukları için tanıdığı N.C.’nin yanında durup Mahalleye gidiyorum, seni de götüreyim" dedi. Teklifi önce reddeden N.C. ısrar üzerine minibüse bindi. 
     Döküm atölyesi sahibi Ferdi Güneş, iddiaya gğöre mahalle yerine minibüsü tenha bir yere götürüp N.C.’ye tecavüz etmek istedi. N.C.'nin karşı koyması üzerine saçlarından tutup başını torpidoya vuran Güneş, ardından levyeyle başına vurup bayılttı. 
     Minibüsü yeniden çalıştırmak isteyen Ferdi Güneş, arıza nedeniyle çalıştıramayınca N.C.'yi arka koltukların arasına yatırıp üzerini de örttükten sonra çekici çağırdı. Minibüsü Tavşanlı Köyü Taşocakları mevkiindeki dökümhanesinin önüne çektiren Ferdi Güneş, burada genç kızın hiç hareket etmediğini görünce öldüğünü sanıp paniğe kapıldı. 
     N.C.'nin elbiselerini çıkarıp toprağa gömen, küpe, bilezik ve saatini de yanına alan Ferdi Güneş, daha sonra öldüğünü sandığı genç kızı bir çuvala koyup ağzını da bağladıktan sonra yakındaki kayaların arasına attı. Minibüsünü çalıştaran Güneş, olay yerinden uzaklaştı. 
     Yaklaşık 5 saat sonra kendine gelen N.C. iç çamaşırının tokasını kullanarak çuvalı kesti. Üzerinde sadece külot bulunan N.C., gecenin karanlığında yürüyerek Tavşanlı Köyü’ne ulaştı ve bir evin kapısını çalıp başından geçenleri anlattı. Köylüler durumu hemen N.C'nin ailesine ve jandarmaya bildirdi. 
     Yüzü çarpmanın etkisiyle tanınmayacak hale gelen N.C. Gebze Devlet Hastanesi’ne kaldırıldı. N.C.'nin ifadesi üzerine harekete geçen ekipler, Ferdi Güneş’i Şekerpınarı Göçmen Konutları’ndaki evinde yakaladı. 
     Evde yapılan aramada N.C.'ye ait küpe ve bilezikler ele geçirildi. Ferdi Güneş, genç kızın elbiselerini gömdüğü yeri de gösterdi. Evli ve bir çocuk babası Ferdi Güneş sorgusunun ardından çırakıldığı nöbetçi mahkemece tutuklandı. 

     
</TEXT>
</DOC>
