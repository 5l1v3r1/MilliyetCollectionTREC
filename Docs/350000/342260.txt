<DOC>
<DOCNO> 342260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo19.html </URL>
<DATE> 2005/05/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ünlü kaleci Barthez, 2005 sonuna kadar sahalardan uzaklaştırıldı... 
</HEADLINE>
<TEXT>

     Fransa Milli Takımı ve Olympique Marsilya takımının kalecisi Fabien Barthez, 2005 yılı sonuna kadar yeşil sahalardan men cezası aldı. 
     Fransa Futbol Federasyonu’nun resmi internet sitesinde yapılan açıklamada, tahkim kurulunun, hakeme tükürdüğü gerekçesiyle ünlü kaleciyi 2005 yılı sonuna kadar sahalardan men ettiği belirtildi. 
     Olympique Marsilya takımının 12 Şubat’ta Fas’ın Wydad Kazablanka takımıyla yaptığı dostluk maçında maçın Faslı orta hakemi Abdullah El-Açiri’ye tüküren Barthez’e, üç ayı tecilli altı ay sahalardan uzaklaştırılma cezası verilmişti. 
     Futbol Federasyonu Disiplin Kurulu’nda alınan bu karara itiraz eden federasyon, kararın bozulması için tahkim kuruluna gitmiş ve Barthez’e verilen cezanın ağırlaştırılmasını istemişti. 
     Barthez’in, maçın 80. dakikasında futbolcular arasında çıkan kavgada hakeme yöneldiği ve küfür ettikten sonra orta hakem Abdullah El-Açiri’ye tükürdüğü, maçtan sonra video kasetlerinin incelenmesinde de tespit edilmişti. 
     
</TEXT>
</DOC>
