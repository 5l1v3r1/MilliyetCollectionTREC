<DOC>
<DOCNO> 328730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/ekonomi/aeko.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
435 milyon dolarlık satışın perde arkası 
</HEADLINE>
<TEXT>


Sabah ve Atv'ye TMSF'nin el koymaya hazırlanması, Ciner'in bu iki şirket için yaptığı 200 milyon dolarlık ilk teklifini 435 milyon dolara çekmesine yol açtı 

EKONOMİ SERVİSİ 

Tasarruf Mevduatı Sigorta Fonu TMSF ile daha önce yaptığı görüşmede Sabah ve Atv için 200 milyon dolar teklif ettiği belirtilen Turgay Ciner'in, teklifini 435 milyon dolara çıkarmasının arkasında, olası bir operasyon korkusu olduğu belirtildi. 
Etibank'a el konulmasından sonra Dinç Bilgin'in ortaya çıkan 880 milyon dolar tutarındaki borcuna karşılık, Atv ve Sabah Gazetesi'nin isim haklarına haciz uygulayan TMSF, Uzan operasyonunda olduğu gibi yayın kuruluşlarına el koymaya hazırlanıyordu. Turgay Ciner'in bu olasılık karşısında 200 milyon dolarlık teklifini 435 milyon dolara çıkartarak yayın kuruluşlarını aldığı ifade edildi. 

İhalesiz devir 
Milliyet'in TMSF kaynaklarından edindiği bilgiye göre, Sabah ve Atv için ihaleye çıkılmamasının nedeni, bu kuruluşların yönetim ve denetimine el konulmamış olması. TMSF, Uzanlar'ın televizyon ve gazetelerinin yönetim ve denetimine el koyduğu için satış işlemlerinde ihale yöntemini seçti. 
Oysa Sabah ve Atv'nin isim hakları ile Samandıra'daki baskı tesislerine Dinç Bilgin'in 880 milyon dolarlık borcuna karşılık yalnızca haciz uygulandı. Bu kuruluşların mülkiyeti ise Dinç Bilgin'de kaldı. Bilgin de isim haklarını Turgay Ciner'e kiraladı. 

Bild de istemişti 
Turgay Ciner, TMSF tarafından el konulmasını önlemek için yazılı ve görsel yayın kuruluşlarını Merkez Grubu şirketleri haline getirdi. Bu operasyonu sonucu, birisi TMSF'nin diğeri Merkez Grubu'nun olmak üzere piyasada iki tane Marie Claire adlı dergi çıkmaya başladı. 
Mal kaçırmaya karşı gelişmeleri yakından takip eden TMSF'nin bu gibi girişimlere karşı operasyon ihtimali ortaya çıktı. Ciner, bunun üzerine kiracı olmaktan çıkıp Sabah ve Atv'nin mülkiyetini almak için harekete geçti. İlk teklifinde 200 milyon dolar önerdi. Ancak fiyatı düşük tutması üzerine başka alıcılar devreye girdi. Son olarak Alman Bild Grubu da Sabah Grubu'nu almak için TMSF ile görüştü. Bild Grubu yaptığı görüşmelerde Sabah ve Atv'yi ihalesiz istedi. Ancak TMSF yetkilileri mülkiyeti Bilgin Ailesi'nde olan yayın kuruluşlarının ihalesiz satışının mümkün olmadığını belirtti. 

Merkez'e de el konacaktı 
Bu arada hükümet çevrelerinin Bilgin Ailesi'nin borcuna karşılık yapılan protokolden memnuniyetsizliği yüksek sesle dile getirmesi nedeniyle Sabah ve Atv'ye el konması gündeme geldi. TMSF operasyon ile yalnız Bilgin Ailesi'ne ait Sabah ve Atv'ye değil, aynı zamanda Turgay Ciner'in Merkez adı altında kurduğu yayın ve dağıtım şirketlerine de el koymaya hazırlanıyordu. 
Kararın ciddiyetini gören Turgay Ciner teklifini yükselterek TMSF ile yeniden masaya oturdu. Sonunda 435 milyon dolara iki taraf el sıkıştı. 10 yıllık vadeli ödeme eşit taksitlerle yapılacak. 
Sabah ve Atv'nin mülkiyet devri Bilgin ile Ciner arasında gerçekleşirken, en büyük alacaklı olan TMSF ise satış gelirinin ödenmesi karşılığı koyduğu hacizleri kaldırarak onayını vermiş olacak. 


</TEXT>
</DOC>
