<DOC>
<DOCNO> 312167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas02.html </URL>
<DATE> 2005/02/03/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Tecavüz ve cinayetten 23 yıl sonra gelen ömür boyu hapis... 
</HEADLINE>
<TEXT>

     Almanya'nın Baden-Württemberg eyaletindeki Aalen kentinde 21 yaşındaki bir kızı öldüren şahıs, 23 yıl sonra Ellwangen Eyalet Mahkemesi tarafından cinayet suçundan ömür boyu hapse mahkum edildi. 
     Mahkeme, 45 yaşındaki katil zanlısını, 1982 yılında karnaval sırasında genç kızı kandırarak otomobiline bindirmek ve tecavüz ettikten sonra öldürmekten suçlu buldu. 
     Mahkeme yargıcı Rainer Zeifang, bu kişinin planlı hareket ettiğini, kıza tecavüz ettikten sonra kendi kaşkoluyla kızı boğduğunu, daha sonra öldüğünden emin olmak için kalbinden bıçakladığını ve cesedi bir ormanlık arazide gizlediğini belirtti. 
     Zeifang, bu kişinin başka bir kadına tecavüz etmesinden sonra yapılan DNA testi sonucu ancak geçen yıl yakalanabildiğini kaydederek, ''Bu ikinci olay olmasaydı suçlu kişi belki de hiçbir zaman yakalanamayacaktı'' dedi. 
     Cinayeti işlediği sırada 17 günlük evli olduğu belirtilen kişi verdiği ifadede, cinayeti önceden planlamadığını, tecavüzü eşine anlatacağını söylemesi üzerine kızı öldürdüğünü iddia etmişti. 
     
</TEXT>
</DOC>
