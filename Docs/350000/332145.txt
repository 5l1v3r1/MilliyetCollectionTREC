<DOC>
<DOCNO> 332145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun39.html </URL>
<DATE> 2005/04/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Güney Kıbrıs'tan Kayserili genç kıza ilik.. 
</HEADLINE>
<TEXT>

     Kayseri'de 7 yıldır akut lösemi hastalığıyla mücadele eden Emine Özan'a, Kıbrıs Rum kesiminde bulunan iliğin yüzde 95 oranında uygun olduğu ve gönderilmesinde sorun olmadığı bildirildi. 
     İsmi açıklanmayan Rum vericinin, ilik vermeye hazır olduğu ve yakın zamanda yüksek çözünürlük testleri için kan örneği verdiği öğrenildi. 
     KKTC'deki Kemal Saraçoğlu Lösemili Çocuklar ve Kanserle Savaş Vakfı Başkanı Şua Saraçoğlu, Emine Özan'a uygun ilik vericisinin Güney Kıbrıs'ta bulunduğunu ve bu iliğin verilmesinde ve gönderilmesinde herhangi bir sorun olmadığını söyledi. 
     Dünya İlik Bankası'nın Güney Kıbrıs'taki temsilcisi Karaiskakio Vakfı Başkanı Dr. Paul Kostas ile görüşen Şua Saraçoğlu, Kayseri'den Emine Özan'ın doku tahlil örneklerini istediklerini ve Güney Kıbrıs'ta karşılaştırma yapıldığını, Emine Özan'a ileri bir tetkik yapılması gerektiğinin görüldüğünü kaydetti. 
     ''Uygun iliğin Türkiye'ye nasıl gönderileceği'' sorusuna Şua Saraçoğlu, başkanı olduğu vakfın yaklaşık iki yıl önce benzer bir olaya aracılık ettiğini anımsatarak, Türkiye'deki 26 yaşında bir avukat için Güney Kıbrıs'a giderek ilik aldıklarını ve iliği KKTC üzerinden Türkiye'ye gönderdiklerini anlattı. 
     
     ''ÇAPA İLİK BANKASI GÜÇLENDİRİLMELİ'' 
     Amaçlarının yardımcı olmak olduğunu ve konunun şova dönüştürülmemesi gerektiğini vurgulayan Şua Saraçoğlu, İstanbul Üniversitesi Çapa Tıp Fakültesi Kemik İliği Bankası'nın mutlaka güçlendirilmesi gerektiğinin altını çizdi. 
     Benzer sorunları, lösemiden kaybettiği oğlu Kemal Saraçoğlu'nun hastalığı sürecinde kendilerinin de yaşadığını ifade eden Şaraçoğlu, şunları söyledi 
     ''İstanbul Üniversitesi Çapa Tıp Fakültesi Kemik İliği Bankası'nın devlet desteğiyle daha da güçlendirilmesi gerekiyor. O kurum orada bir şekilde güçlendirilmelidir. Diğer çağdaş ülkerlerde olduğu gibi, bu görevi daha etkin, daha hızlı, daha düzenli şekle götürecek bir hale getirilmelidir. Orada az sayıdaki insan büyük özveriyle işi götürüyor, ama bu bir yere kadar. Orası desteklenmelidir. Aksi halde böyle şeyleri çok görürüz. Artık dünya ilik bankasında güçlü bir şekilde yerimizi alalım.'' 
     
</TEXT>
</DOC>
