<DOC>
<DOCNO> 338361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yasam/yas04.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cennet varsa, bu hamam olmalı' 
</HEADLINE>
<TEXT>


Harvey Keitel, İstanbul'daki günlerini dinlenerek, Türk rolüne çalışarak, hamamın ve yemeklerin tadını çıkararak geçirdi 

ALİN TAŞÇIYAN 

Geliyor, geldi, kalacak, gezecek derken Harvey Keitel Türkiye'den gideli bir hafta oldu bile. Keitel henüz yüzde yüz kesinleşmemiş bir film projesi için ağustos ayını Türkiye'de, büyük olasılıkla Kapadokya'da geçirecek. Keitel, rehberi Ethem Öztürk'ten bu role hazırlanmak için sıradan Türk erkeği portreleri istedi. Aksan çalışması yapmak için Öztürk ve arkadaşlarının Türkçe sohbetlerini ve olası rolünün tiradlarını teybe kaydetti. 
Keitel, Efes ziyaretinden vazgeçerek İstanbul'da kalmayı tercih etti. Sabahları aletli jimnastik yapan, bir saat yüzen, kahvaltıda yoğurt, bal ve meyve yemeyi tercih eden Keitel ve ailesinin Çırağan Oteli'ndeki süitlerinden saat 11.00'den önce çıkması mümkün olmadı. 

Turist izdihamı 
Keitel'i en çok dinlendiren şey ise hamam sefası oldu. Keitel, "Dünyada cennet varsa Türk hamamı olmalı" dedi. Topkapı Sarayı ve Kapalıçarşı'da hatıra fotoğrafı çektirmek için birbiriyle yarışan turistler Keitel'in programını aksattı. 




</TEXT>
</DOC>
