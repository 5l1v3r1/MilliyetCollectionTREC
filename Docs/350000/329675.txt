<DOC>
<DOCNO> 329675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy13.html </URL>
<DATE> 2005/04/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Çiçek, Başsavcı Ok'a "laiklik karşıtlarını" sordu 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, "laiklik karşıtlarının devlete sızdığını" söyleyen Yargıtay Cumhuriyet Başsavcısbı Nuri Ok'u telefonla arayarak, bu konuda elinde kanıt olup olmadığını ya dta bu konuşmanın konunun öneminin vurgulanması için mi yapıldığını sordu. Ok'un "konunu önemini vurgulamak için" böyle konuştuğunu belirten Çiçek, "Lüzumsuz bir laiklik tartışması başlatmanın anlamı yok" dedi. 
     Yargıtay Cumhuriyet Başsavcısı Nuri Ok'un Çanakkale'den yaptığı ve gazetelerde yer alan "Devlete sızdılar" haberi üzerine, AKP'lilerle birlikte Kızılcahamam'da kampta bulunan Çiçek, yaşanabilecek tartışmaları önlemek amacıyla Nuri Ok'u telefonla arayarak yaptığı açıklamayı değerlendirdi. 
     "Türkiye'de lüzumsuz laiklik tartışmalarının yaşanmaması için" Kızılcahamam'da otel önünde bekleyen gazetecilere açıklama yapan Bakan Çiçek, "Çok değerli bir hukuk adamı ve yargıtay Cumhuriyet Başsavcılığı gibi Devlet hayatında önemlive şerefli bir görevi ifade eden" ve kendisine saygı duyduğu Nuri Ok'un "herkesin önemli bulduğu, ülkenin birliği dirliği, ortak paydası olan, vazgeçilemez olan laiklik gibi bir konuda önemli açıklama gelince" bunu dikkate aldığını söyledi. 
     
     SOMUT, BİLGİ, BELGE, KANIT YOK 
     Çiçek daha sonra sözlerini şöyle sürdürdü 
     "Hükümet olarak da bunu dikkate alır ve önemseriz. 
     Şüphesiz böylesine yalın bir ifade, bir hukuk makamından böylesine önemli bir iddia gelince hiç şüphesiz ilk önce bu iddianın arkasında mutlak suretle gerekli bilgilerin, belgelerin bulunduğunu umut etmektir. Bunun gereğini yapmak üzere ben kendisini aradım, bu açıklamaların somut olaylara bilgilere belgelere mi yoksa bir laiklik vurgusu olarak mı laikliğe verilen önemin bir gereği olarak mı yapıldığını sordum. Kendisinin bana söylediği somut bir bilgi belgeye dayalı olarak bu açıklamaları yapmaktan ziyade, evvela bu hükümete yönelik olduğu algılanmaya müsait olduğu için tartışmaya, ihtilafa ve bir kısım yanlış anlamalara imkan vereceği için bu açıklamanın doğrudan doğruya bugünkü hükümetle alakası olup olmadığını sordum. Bana Yargıtay Başsavcılığı olarak laikliğe her zaman önem verdiklerini söyledi ve bu konuya olağan vurgusunu ifade etmek anlamında ortadan yapılan bir konuşma olduğunu söyledi. Dolayısıyla yanlış anlaşılmaya meydan vermemek Türkiye'de lüzumsuz bir laiklik tartışmasını başlatmayı arzu etmediğimiz için bu açıklamayı yapıyoruz. Kendi hassasiyetine teşekkür ediyorum." 
     
     ÇARPITMAYIN DİYE 
     ANAP Genel Başkanlığı'na seçilen Erkan Mumcu'nun AKP'ye geçen CHP milletvekilleriyle ilgili sorularını yanıtlamayan, bu konuda Genel Başkan Yardımcısı Dengir Mir Mehmet Fırat'ın açıklama yapacağını belirten Çiçek, "Laiklik son derece önemli bir konudur. Bunun değerini vurgulayan açıklamalara son derece değer veriyoruz. Ama somut bir takım bilgiler varsa hükümet olarak onun da değerini yapmak istiyoruz. 
     Kaldı ki eğer varsa laikliğe aykırı hususlar konumu itibariyle onu Yargıtay Cumhuriyet başsavcılığı kendisi de takdir eder. Biz bu açıklamayı şundan yaptık, çarpıtmayasınız diye. Laiklik hepimizin duyarlığıdır" diyerek sözlerine son verdi. 
     
</TEXT>
</DOC>
