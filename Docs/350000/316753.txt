<DOC>
<DOCNO> 316753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo24.html </URL>
<DATE> 2005/02/19/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Galatasaray, Sakaryaspor maçı öncesi notlar... 
</HEADLINE>
<TEXT>

     Galatasaray Teknik Direktörü Gheorghe Hagi, geçen haftaki Çaykur Rizespor maçının ikinci yarısında şans verdiği Franck Ribery'i bu hafta da yedek soyundurdu. 
     Gheorghe Hagi, sakatlığı geçen Hasan Şaş'a da ilk 11'de şans vermezken, genç Uğur'u sağbekte cezalı Cihan'ın yerine, Hakan Ünsal'ı da yine kart cezalısı olan Orhan'ın yerine sahaya sürdü. 
     Taraftarların ısrarlı istekleri üzerine kulüp ikinci başkanı Ergün Gürsoy, Hagi ile birlikte saha ortasına gelerek taraftarları selamladı. 
     
     YİNE MERDİVEN KRİZİ 

     Fenerbahçe ile yapılan derbi maçın ardından bu kez de Sakaryaspor karşılaşmasında ''merdiven krizi'' yaşandı. 
     Maçın gözlemcileri, kapalı tribündeki merdivenlerin bazı bölümlerinin dolu olması ve elde tutulan 2 pankart nedeniyle karşılaşmayı başlatmadılar. Yapılan ısrarlı anonslar sonrasında merdivenler boşaltılıp pankartlar kaldırıldı. Karşılaşma bu nedenle yaklaşık 5 dakika geç başladı. 
     
     SAKARYASPORLU TARAFTARLAR KAPALI TRİBÜNDE 

     Hafta içinde yıkımına başlanan açık tribüne Sakaryaspor maçında taraftar alınmadı. 
     Sakaryasporlu taraftarlar, kapalı tribünün alt bölümüne yerleştirirken, bu tribünde bulunan taraftarlar, ''kapalıya misafir istemiyoruz'' diye tepki gösterdiler. 
     
     
     FENERBAHÇE'YE TAŞ ATTILAR 

     Galatasaraylı taraftarlar, maç öncesinde hafta içinde UEFA Kupası'nda kendi sahasında Real Zaragoza'ya 1-0 yenilen Fenerbahçe'ye taş attılar. 
     Kapalı tribündeki taraftarlar, ''Kan kardeşim Alvaro'', ''Avrupa senin neyine gerek, paranla rezillik bu olsa gerek'', ''Lütfen'eri Avrupa'ya yollamayın'' biçiminde yazılar yer alan pankartlar açtılar. 
     Galatasaraylı taraftarlar, ayrıca yeni transfer Ribery'e de sevgi gösterilerinde bulundular. Futbolcuların hemen hepsini tribüne çağıran taraftarlar, ''Ferraribery'' yazılı pankart açtılar. 
     Karşılaşmayı yaklaşık 15 bin sarı-kırmızılı taraftar izledi. Çok az sayıdaki Sakaryaspor taraftarı ise kapalı tribünde takımlarını destekledi. 
     
     PAF TAKIMI 1-0 YENİK 

     PAF Ligi'ndeki karşılaşmada Galatasaray, evinde Sakaryaspor'a 1-0 yenilmekten kurtulamadı. 
     Yıldızlar İstanbul Birinciliği'nde ise Galatasaray, Fenerbahçe'ye adeta darbe vurdu. Dereağzı Tesisleri'ndeki karşılaşmada Galatasaray, Fenerbahçe'yi 3-2 yendi. Ligde 2. durumda bulunan Fenerbahçe, bu yenilgiyle 3. sıraya inerken, rakibini yenen Pendikspor ise 2. sıraya yükselerek Türkiye Birinciliği'ne katılmayı hakeden ikinci ekip oldu. 
     
     EUROCARD'LILAR TRİBÜNDE 

     Galatasaray Avrupa Taraftar Kartı Eurocard sahibi 22 taraftar da sarı-kırmızılıların Sakaryaspor ile yaptığı karşılaşmayı izledi. 
     Taraftarlardan birinin Alman olduğu ve koluna aslan dövmesi yaptırdığı öğrenilirken, Eurocard sahibi taraftarlar bugün öğle saatlerinde futbolcularla biraraya geldi. Daha sonra ''Eski açık sarı desene'' filmini izleyen taraftarlar, Mecidiyeköy'deki kulüp binasında başkan Özhan Canaydın ve yönetim kurulu üyeleriyle tanıştılar. 
     
</TEXT>
</DOC>
