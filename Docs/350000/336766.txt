<DOC>
<DOCNO> 336766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur23.html </URL>
<DATE> 2005/04/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Başkentte bu yaz su sıkıntısı yaşanmayacak 
</HEADLINE>
<TEXT>

     Barajlardaki su seviyesinin son günlerde yağan yağmurların ardından yükseldiği, su rezervinin 546 milyon metreküpe ulaştığı bildirildi. 
     Ankara Su ve Kanalizasyon İdaresi ASKİ Genel Müdürlüğü'nden yapılan açıklamaya göre, Ankara ve çevresinin bu yıl mevsim normallerinin altında yağış alması nedeniyle barajlardaki su seviyesinin iki ay önceye kadar yaz aylarında su sıkıntısı yaşanacak düzeye düştüğü belirtildi. 
     Barajlardaki su seviyesinin ilkbahar yağmurlarıyla tekrar istenen seviyeye çıktığı belirtilen açıklamada, Ankara'da yaz aylarında yaşanması olası su sıkıntısının da böylelikle aşıldığı kaydedildi. Açıklamada, ''Baraj havzalarındaki su miktarı iki ay önce toplam 350 milyon metreküptü. Son günlerde yağışların mevsim normallerinde olması ve karların erimesiyle su miktarı 546 milyon metreküpe çıktı'' denildi. 
     Başkentte günlük ortalama 700 bin metreküp su kullanılırken, bu miktar yaz aylarında 1 milyon metreküpe kadar çıkıyor. 
     
</TEXT>
</DOC>
