<DOC>
<DOCNO> 349480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur48.html </URL>
<DATE> 2005/06/06/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
33. İstanbul Sanat Festivali başladı... 
</HEADLINE>
<TEXT>

     33. Uluslararası İstanbul Müzik Festivali, Aya İrini Müzesi’nde gerçekleştirilen açılış töreni ve konserle başladı. 
     Eczacıbaşı Holding’in sponsorluğunda düzenlenen festivalin açılışında konuşan İstanbul Kültür Sanat Vakfı İKSV Başkanı Şakir Eczacıbaşı, Türkiye Cumhuriyeti’nin sanat alanında gerçekleştirdiği atılımlar arasında en önemlisinin çoksesli müziğe yöneliş olduğunu ifade etti. 
     1930’larda konservatuvarların kurulmasıyla Türk müziğinin batıda 
     dikkat çektiğini ve Türk müziği üzerine incelemeler yapılmaya başladığını belirten Eczacıbaşı, "Necil Kazım Akses, Ulvi Cemal Erkin, Ferit Alnar ve Cemal Reşit Rey halk ezgilerini batı tekniğiyle işliyor, Adnan Saygun ise ilk Türk operası Özsoy’u besteliyordu" dedi. Eczacıbaşı, bu alanda büyük başarılar elde eden ve "Çağın son divası" olarak nitelendirildiğini belirttiği Leyla Gencer’in başarılarına da değinerek, şöyle devam etti "Bu akşam, vakfımızın Kurucular Kurulu Başkanı, Türkiye’nin büyük divası Leyla Gencer’e ’2005 Yaşam Boyu Başarı Ödülü’nü sunacağız. Leyla Hanım’la ilgili olarak size bir müjdemiz var. 2006’dan başlayarak vakfımız, genç yetenekleri ortaya çıkarmak amacıyla, Dışişleri Bakanlığı Kültür İşleri Genel Müdürlüğü’nün desteğiyle Leyla Gencer Şan Yarışması düzenleyecektir." Coşku dolu bir festival dileğinde bulunan Şakir Eczacıbaşı, festivale desteklerinden dolayı Kültür ve Turizm Bakanlığı ile diğer kurum, kuruluş ve sponsorlara teşekkür etti. 
     
     2005 YAŞAM BOYU BAŞARI ÖDÜLÜ 
     Gecede daha sonra, İstanbul Valisi Muammer Güler ve Eczacıbaşı, rahatsızlığından dolayı geceye katılamayan sanatçı Leyla Gencer’in ödülünü, kendisine iletmek üzere Londra Covent Garden Kraliyet Operası eski Genel Müdürü Sir John Tooley’e sundu. 
     Güler ve Eczacıbaşı, festival ana sponsoru Eczacıbaşı Holding adına Bülent Eczacıbaşı ile diğer sponsor kuruluş temsilcilerine teşekkür plaketlerini de verdi. 
     Törenin ardından 33. İstanbul Müzik Festivali, Borusan İstanbul Filarmoni Orkestrası’nın, Moskova Devlet Senfoni Orkestrası Şefi Pavel Kogan yönetiminde verdiği konserle başladı. 
     Fener Rum Patriği Bartholomeos, Yunanistan’ın İstanbul Başkonsolosu Aleksis Aleksandris ve İstanbul Emniyet Müdürü Celalettin Cerrah’ın da aralarında bulunduğu çok sayıda davetlinin katıldığı gecede, Arkeoloji Müzesi bahçesinde bir resepsiyon verildi. 
     Klasik müzik dinleyicilerinin, orkestralardan oda müziği dinletilerine, resitallerden dans gösterilerine toplam 31 etkinliği izleme fırsatı bulacağı festival, 2 Temmuz Cumartesi günü sona erecek. 
     
</TEXT>
</DOC>
