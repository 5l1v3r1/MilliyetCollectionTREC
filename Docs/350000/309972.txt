<DOC>
<DOCNO> 309972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo35.html </URL>
<DATE> 2005/01/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fenerbahçe'de hastalanan Alex antrenmana katılmadı... 
</HEADLINE>
<TEXT>

     Lider Fenerbahçe, hafta sonunda sahasında Çaykur Rizespor ile yapacağı maçın hazırlıklarını, bugün gerçekleştirdiği çift antrenmanla sürdürdü. 
     Samandıra Tesisleri'nde teknik direktör Christoph Daum yönetiminde 2 saat süreli yapılan antrenmanda sarı-lacivertli futbolcular, koşunun ardından 2 takım halinde pas, şut ve kanat organizasyonlarından gol çalışması gerçekleştirirken, idman da çift kale maçla sona erdi. 
     Bu arada üşütmeye bağlı olarak bağırsak enfeksiyonu geçiren Alex ile Hollanda'da tedavisi sürdürülen Van Hooijdonk, antrenmana katılmadı. 
     Kulüp doktoru Ethem Kavukçu, Alex'in durumuyla ilgili olarak yaptığı açıklamada, Brezilyalı oyuncunun midesini üşüttüğünü, durumunun iyi olduğunu, ancak tamamıyla iyileşmesi için önlem olarak öğleden sonraki idmanda yer almadığını söyledi. 
     Fenerbahçe, Çaykur Rizespor ile yapacağı maçın hazırlıklarını, yarın akşam basına kapalı antrenmanla sürdürecek. 
     
</TEXT>
</DOC>
