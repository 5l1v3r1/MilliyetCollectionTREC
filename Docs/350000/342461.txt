<DOC>
<DOCNO> 342461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yazar/bila.html </URL>
<DATE> 2005/05/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal'a göre Türmen yolu gösteriyor 
</HEADLINE>
<TEXT>


Avrupa İnsan Hakları Mahkemesi AİHM Yargıcı Rıza Türmen'in, Öcalan kararıyla ilgili olarak dünkü Milliyet'in manşetinde yer alan "Kararı dikkatli okuyun, tekrar yargılayın demedik" biçiminde özetlenecek sözlerine CHP'den destek geldi. 
CHP lideri Deniz Baykal, Türmen'in açıklamasının hükümet tarafından çok iyi okunmasını gerektiğini vurgulayarak, AİHM kararının, Türkiye'yi yeniden yargılamaya mecbur etmediğine dikkat çekti. 

"Türmen haklı" 
Baykal'a göre Türmen, Milliyet'teki açıklamasıyla, Avrupa Konseyi Bakanlar Komitesi'nden yeniden yargılama dışında bir karar çıkabileceği olasılığına işaret ederek, hükümete doğru yolu gösterdi. 
CHP lideri, Türmen'in kararın dikkatli okunması halinde, "Öcalan yeniden yargılansın" ifadesinin yer almadığı, ilk kez, "Eğer bir önlem alınacaksa her durumun kendi özel koşullarını dikkate almak gerekir" denildiğine dikkat çekerek, bundan sonraki aşamada neler yapılması gerektiğine de bir anlamda ışık tuttuğunu söyledi. 
Baykal, dünkü görüşmemizde, kendisinin de hükümeti bu yönde kararın öncesinde ve sonrasında uyardığını anımsatarak şu değerlendirmeyi yaptı 
"AİHM tarihinde ilk kez Avrupa Konseyi Bakanlar Komitesi'ne özel koşullardan söz ediyor, Öcalan mutlaka yeniden yargılanmalıdır demiyor. Eğer bir önlem alınacaksa... diyor. Sayın Türmen de haklı olarak bunlara dikkat çekiyor. Bunun anlamı şudur Hükümet bütün gücüyle Bakanlar Komitesi nezdinde girişimde bulunmalı ve yeniden yargılama kararı çıkarılmasını önlemelidir. AİHM kararı buna açık kapı bırakmaktadır. Bu iyi değerlendirilmelidir." 
Baykal, kendisinin de kararı Türmen'le aynı gözle okuduğunu ve aynı sonuca vardığını vurgulayarak, "Türkiye bu fırsatı değerlendirmeli ve yeniden yargılamaya gerek olmadığını Bakanlar Komitesi'ne anlatmalıdır. Kararın siyasi olduğunu, izah etmelidir. Yeniden yargılamanın Türkiye'de yol açabileceği durumları ortaya koymalıdır. Türkiye, Öcalan'ı adil bir şekilde yargılamıştır. Bunu savunması gereken hükümettir." 

Okyay'ın yanıtı 
Baykal, Öcalan'ı mahk m eden mahkeme heyetinin başkanı Turgut Okyay'ın dün bu köşede yer alan yanıtlarının da hükümetçe dikkate alınması gerektiğini anımsattı. AİHM kararında adil yargılamayı ihlal eden durumlar olarak yapılan bütün saptamaların Yargıç Okyay'ın yanıtlarıyla çürütüldüğüne dikkat çeken Baykal, "Bu gerekçelerle kararın hukuki olmaktan çok siyasi olduğu komiteye anlatılmalıdır. Kaldı ki, kararın 6 muhalefet oyuyla verilmiş olması dahi çok önemlidir. Karardaki azınlık görüşlerinin de değerlendirilmesi gerekir" diye ekledi. 

Öymen "Katkıya hazırız" 
Baykal, Türkiye'nin iktidarıyla, muhalefetiyle, tüm kurumlarıyla Bakanlar Komitesi nezdinde girişimde bulunarak, yeniden yargılama kararına engel olabileceklerini vurgularken, CHP Genel Başkan Yardımcısı Onur Öymen de hükümete yardıma hazır olduklarını belirtti. 
Öymen, iyi bir çalışmayla Bakanlar Komitesi'nden Türkiye lehine karar çıkarılabileceğini vurguladı, bunun örneklerinin de bulunduğunu anımsattı. 
Öymen, şu değerlendirmeyi yaptı 
"Maalesef hükümet, şimdiden yeniden yargılamayı kabullenmiş bir hava yansıtıyor. Oysa, Bakanlar Komitesi nezdinde direnebilir. AİHM kararı buna çok uygun bir ortam sunuyor. Zaten Avrupa İnsan Hakları Sözleşmesi'nin devreye Bakanlar Komitesi'ni sokmasının amacı da budur. Orası bir siyasi süzgeçtir. Bu süzgeç, Türkiye tarafından iyi kullanılmalıdır. AİHM'nin saptamalarına karşı direnilebilir. Adil yargılama yapıldığı ispatlanabilir. Loizidu davasında Türkiye bu direnmeyi haklı olarak yıllarca sürdürmüştür. Ancak bu hükümet direnmemiş ve Loizidu davasının sonucunu kabul etmiştir. Oysa Loizidu davası, Türkiye'nin Kuzey Kıbrıs'ta egemen olduğu iddiasına dayanır ki bu doğru değildir. Doğru olmadığı için Bakanlar Komitesi nezdinde Türkiye bunu AKP hükümetine kadar kabullenmemiştir. Öcalan davasında da Türkiye haklılığını kanıtlayabilir. Eğer hükümet isterse, biz CHP olarak bu konuda her türlü girişime katkıda bulunmaya, birlikte bu çalışmayı yürütmeye hazırız." 
Baykal ve Öymen, Ankara'nın şimdiden yeniden yargılamaya hazır olduğunu düşündürecek açıklamalar yapılmasından kaçınılması gerektiği konusunda da hükümeti uyardılar. 



</TEXT>
</DOC>
