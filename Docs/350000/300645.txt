<DOC>
<DOCNO> 300645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo37.html </URL>
<DATE> 2004/12/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
B.B. Ankaraspor, 3 futbolcuyla prensipte anlaştı... 
</HEADLINE>
<TEXT>

     Büyükşehir Belediyesi Ankaraspor, ara transfer döneminde renklerine bağlamak istediği 3 futbolcuyla prensip anlaşmasına vardı. 
     Kaleci Şenol, Tolga, İsmail, Ramazan, Sabrinho, Yusuf ve Bülent ile yollarını ayıran lacivert-beyazlı takım, bu oyuncularından boşalan mevkileri doldurmak için transfer çalışmalarını hızlandırdı. 
     Kulüp başkanı Hilmi Gökçınar, AA muhabirine yaptığı açıklamada, İstanbulspor'dan kaleci Oğuz ve Musa Büyük'ün yanısıra Akçaabat Sebatsporlu Erman Özgür ile prensipte anlaştıklarını söyledi. 
     Gökçınar ayrıca, uzun süredir transfer listelerinde yer alan ve birçok takımın peşinde olduğu Denizlisporlu Ersen Martin ile teknik direktör Samet Aybaba'nın ısrarla istediği Beşiktaşlı Veysel Cihan'ın transferinde de son aşamaya geldiklerini kaydetti. 
     Bu arada lacivert-beyazlıların Brezilyalı kaleci Fabio'yu göndermekten vazgeçtikleri, Sabrinho'dan boşalan yabancı kontenjanın ise yine Brezilyalı bir forvet oyuncusu ile doldurulacağı öğrenildi. 
     
</TEXT>
</DOC>
