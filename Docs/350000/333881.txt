<DOC>
<DOCNO> 333881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/aspo.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon terfi etti 
</HEADLINE>
<TEXT>


Bordo-Mavililer, Diyarbakır deplasmanından da üç altın puan çıkardı, maç fazlasıyla ikincilik koltuğunu kaptı. Galibiyeti getiren tek golü penaltıdan Fatih Tekke attı 

ERGUN ATA 


İki takımın amaç ve hedeflerini direkt etkileyecek zorluk derecesi böylesi yüksek maçlarda, futbola tümüyle konsantre olmak çok zor. Hele öncesinde ülkede fırtınaya yol açan yörelerle ilişkili kritik gelişmeler varsa, durumun vehameti daha da artıyor. Dün de, bu durumun doğal sonucu olarak, sahaya atılan maytaplar ile yabancı maddelerin yanı sıra küfürlü ve de anlamlı tezahüratlar gerilimi artırdı. Gerilim stresi körükledi, futbolun kalitesi düştü. 
Diyarbakırspor genel olarak ilk yarıda Trabzonspor'un istediği şeyleri yaparak, rakibinin işini kolaylaştırdı. Rahat geldikleri ceza alanında sonuç getirecek hareketleri yapamayınca, Trabzonspor savunmasından çıkan toplar kendi kalesine tehlike olarak döndü. Bunlardan birinde tam tehlike geçti derken, Sinan Demircioğlu, pozisyon hatası yaptı ve Diyarbakırspor kendi kalesindeki golün bizzat hazırlayıcısı oldu. 
Ev sahibi, ikinci yarının ilk 15 dakikasında eşitliği sağlayamayınca, risk alarak orta alandan adam eksiltip, Yunus'la hücum etkinliğini artırdı. Şenol Güneş'in karşı hamlesi ise, orta alana Volkan ve Adem takviyesi şeklinde oldu. Dolayısıyla oyun Trabzonspor yarı alanında sıkıştı kaldı. Yattara da kulübeye mahkum olunca, Karadeniz ekibi o bildik kontra toplardan yararlanmayı beceremedi. Sıkışan oyunda Yattara düşünülmeliydi. 
Başlarken kendini gösteren tribün terörü, son dakikalarda futbola ilişkin bir karar nedeniyle doruk noktasına çıktı. Faul ile kartlarda standartı tutturamayan, son dakikalarda ise yardımcısı Mustafa Emre Eyisoy sayesinde önemli bir hatadan kurtulan Mustafa Çulcu, olaylar nedeniyle on dakika ara verdiği maçı malum koşullarda tamamladı. 

Göksel'in vuruşu 

Trabzonspor, pek de etkili olamadığı Diyarbakırspor karşısında penaltı golüyle öne geçtikten sonra, kalesinde ciddi tehlikeler yaşadı. 35. dakikada Diyarbakırspor'un etkili isimlerinden Sinan Kaloğlu, sol tarafta rakibinden söktüğü topu Göksel'e aktardı. Bu futbolcu da, tıpkı Galatasaray - Trabzonspor maçında Necati'nin kaçırdığı gibi, topu üstten auta gönderdi. Bu aynı zamanda 90 dakikanın kırılma noktasıydı. 

Baskı altındaydı 

Genel olarak alıştığımız başarılı yönetimlerinden birini sergilemeyen Mustafa Çulcu iki kritik karara imza attı. Bunlardan ilki penaltı. Gökdeniz'in ceza alanına girip de, topu rakibinden kurtardığı anda Göksel tarafından düşürülmesi kararı doğruydu. Göksel zamanlama hatasının faturasını ağır ödedi. Bu kararın arkasında duramayan Çulcu, zaman zaman da tribün baskısından etkilendi. 88'de Göksel'in ceza sahası çizgisinin hemen önünde düşürülmesine avantaj kuralını uyguladı. Ancak devam eden pozisyonda Yunus topla buluştuğunda ofsayttaydı. Çulcu gol kararından sonra yan hakemine baktı, bayrağı görünce, ağlara giden vuruşu geçerli saymadı. 

Başrolde Gökdeniz 

2 Cem'in pasında topla buluşan Sinan Kaloğlu'nun şutu az farkla auta gitti. 
15 Szymkowiak'ın sağ taraftan ortasına Mehmet Yılmaz yüklendi, çok uygun durumda kafayla topu auta gönderdi. 
16 Gökdeniz, kendi topuyla ceza alanına girdiği anda Sinan Demircioğlu tarafından düşürüldü. Pozisyona çok yakın olan Mustafa Çulcu, tereddütsüz penaltı noktasını gösterdi. Fatih'in vuruşunda Trabzonspor 1-0 öne geçti. 
20 Sinan Kaloğlu, Serdar'dan aldığı topla iki savunma adamını geçti. Ceza alanına girdiği anda çok sert vurdu, top üst direkten auta çıktı. 
35 Sinan Kaloğlu'nun ortasında Göksel, kaleci Petkoviç ile karşı karşıya kaldı. Ancak mutlak gollük pozisyondan yararlanamadı. 
45 Serdar köşe vuruşu kullandı. Beş kişinin ıska geçtiği top Sinan Kaloğlu'nun önüne düştü. Ancak o da uygun durumda topa dokunamadı. 
48 Szymkowiak'ın serbest vuruşunda kaleci Fadhel topu köşeden kornere çıkardı. 
62 Szymkowiak'ın pasında topla buluşan Gökdeniz, uygun durumda vurmazken, Fatih'e çok kötü pas vererek, mutlak bir gole de engel oldu. 
88 Göksel, D'Haene'den kaptığı topla ceza alanına gireceği anda düşürüldü. Hakem avantaja bıraktı, Yunus, topu filelere gönderdi. Çulcu orta noktayı gösterdi, ancak yardımcısı Mustafa Emre Eyisoy ofsayt tespit ederek golü iptal ettirdi. 
90 2 Yan hakemle diyaloğu yüzünden Gökdeniz direkt kırmızı kartla oyun dışı kaldı. 
90 4 Göksel'in taşıdığı topta Trabzonspor ceza alanı karıştı. Önce Yunus, sonra da Sinan Kaloğlu mutlak golü kaçırdı. 
90 5 Stravski serbest vuruştan yaklaşık 20 metreden çok sert vurdu, top az farkla auta gitti. 

OĞUZ ÇETİN 
Çulcu'ya büyük öfke 

Diyarbakırspor Teknik Direktörü Oğuz Çetin, maçın orta hakemi Mustafa Çulcu'yu sert şekilde eleştirdi. Genç teknik adam, 88. dakikada yaşanan pozisyon için "Önce penaltı için düdüğü ağzına götürdü, sonra vazgeçti ve ofsayt verdi. Penaltıyı da görmeden çaldı. Bırakın sonucu futbolcular belirlesin. Her takıma aynı adalet dağıtılsın. Mustafa Çulcu ve onun gibi şahıslar Türk futbolu içinde bu şekilde yer almamalı" ifadelerini kullandı. Çetin saha içindeki olumsuz kararların tribünde yer alan seyircileri ateşlediğini de vurguladı. Göksel ise "Ceza sahasına girerken faul yaptılar. Hakem devam ettirdi, sonra da ofsaytla değerlendirildi. Madem gol ofsayt, o zaman faulü neden vermiyor " diye konuştu. 

ŞENOL GÜNEŞ 
'Hak ettik' 

Diyarbakır'da üç maç sonra üç puanı bir arada gören Trabzonspor'da alınan galibiyet, Türkiye Kupası'nda çarşamba günü Galatasaray ile yapılacak yarı final maçı öncesi moralleri artırdı. Teknik Direktör Şenol Güneş, "Zirve yarışında geride kalmak istemiyorduk. Diyarbakırspor'un saldırgan oyununa cevap verdik. Galibiyeti hak ettik. Gökdeniz'i kırmızı kartla kaybettik. Bu üzüntü verici. Diyarbakırspor çok hırslıydı. Hem onları, hem de hakemi tebrik ediyorum. Olaylar provakasyonun eseri" dedi. 



</TEXT>
</DOC>
