<DOC>
<DOCNO> 345518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/gun03.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, AB üyesi olamayacak' 
</HEADLINE>
<TEXT>


Medeniyetler Çatışması'nın yazarı Huntington, "Türkiye, tarihi ve kültürüyle Avrupalı değil. İslam dünyasının lideri olabilir" dedi 

ŞÜKRAN PAKKAN İstanbul 

İlk kez 1993'te Foreign Affairs'de yayımlanan makalesinde formüle ettiği ve daha sonra kitap olarak basılan "Medeniyetler Çatışması" teziyle hafızalarda yer eden Harvard'lı profesör Samuel Huntington, 'Türkiye'nin AB'ye üye olmayıp İslam dünyasının lideri olması gerektiği' görüşünü İstanbul'da verdiği konferansta yineledi. Huntington, Akbank Kurumsal Bankacılığı'nın sponsorluğunda ve Ünlü Konuşmacılar Ajansı'nın CSA organizasyonuyla dün Swissotel'de "Dünya Politikasının Güncel Dinamikleri" konulu bir konferans verdi. 

"Yaygın görüş var" 
Türkiye'nin AB üyeliğinin ertelendiğini, hatta Türkiye'den sonra başvuran 12 ülkenin bu süreçte tam üyeliğe kabul edildiğini anlatan Huntington, şöyle konuştu 
"Bunun temel sebebini çok az Avrupalı lider söyleyecektir, ama Avrupa halklarında yaygın bir görüş var Türkiye, Avrupa'ya dahil olmaya çalışmasına rağmen, tarihi ve kültürü itibariyle Avrupalı olmayan bir ulustur. Bu görüş Avrupa toplumu tarafından paylaşıldığı sürece, Türkiye'nin AB'ye üyeliği mümkün olmayacaktır. Avrupalılar 'hayır' diyemedikleri gibi 'evet' de diyemiyorlar. Bu yüzden de 'erteleme ve bekletme' politikası izliyorlar." 
Bu durumda, Türkiye'nin önünde yeni küresel politikada 3 seçeneği bulunduğunu öne süren Huntington, birincisinin AB'ye tam üyelikle sağlanacak Avrupa seçeneği olduğunu, fakat bu durumun AB'nin doğasını da değiştireceğini söyledi. İkinci seçeneğin, İslam dünyasını birleştirmek olabileceğini belirten Huntington, "İslam dünyası için iyi olacaktır ve bana öyle geliyor ki, Türkiye bu rolü gayet iyi üstlenebilir" dedi. Huntington, üçüncü seçeneğin ise, ulusalcı ve milliyetçi seçenek olduğunu, bu seçenekte Türkiye'nin ne AB'ye ne de Müslüman dünyanın liderliğine oynayıp kendi ulusal gelişimine odaklanacağını ifade etti. 

İstanbul övgüsü 
Konuşmasına İstanbul'u överek başlayan Huntington, "Sadece 24 saat için burada olduğum için üzgünüm" diye konuştu. Huntington, bu noktada Ermeni soykırımı iddialarına bir gönderme olarak algılanan şu eklemeyi yaptı "Yakın bir gelecekte buraya eşimle gelmeyi de isterim. Eşim her ne kadar Ermeni de olsa bu şehri çok sever." 
Bu sözleri dinleyiciler tarafından kendisine soru olarak yöneltilince Huntington, "Ermenilerin Türkiye ile ilgili duygularını kabul etmek lazım" diye yanıtladı. 




</TEXT>
</DOC>
