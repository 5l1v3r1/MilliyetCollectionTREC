<DOC>
<DOCNO> 339400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/siyaset/axsiy01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç Çoğunluğunuz geçici 
</HEADLINE>
<TEXT>


YÖK Başkanı Teziç, "İktidarda olanlar, kendi yasalarının iptalinde Anayasa Mahkemesi'ne yüklenirler. Ama muhalefette savunuculuğunu yaparlar" dedi 

ANKARA Milliyet 


YÖK Başkanı Prof. Dr. Erdoğan Teziç, "Meclis, Anayasa Mahkemesi'ni Anayasa değişikliğiyle kaldırabilir" diyen Bülent Arınç'a, tarafsız bir makamda oturduğunu unutmaması uyarısında bulundu. Teziç, "Bugün parlamentoda çoğunluğunuza güvenerek, belki bir şey olmayacağını düşünebilirsiniz. Ama geçici çoğunluklar sona erdiği zaman karşınıza yargı çıkar" dedi. 
"Anayasa Mahkemesi Başkanı, şahsi görüşlerini değil, mahkeme kararlarını dile getirdi" diyen Teziç, şunları kaydetti 
"Bugün parlamentoya seçilmiş üyeler, salt Meclis'in çıkarmış olduğu yasayla seçilmemiştir. Bölge barajını Anayasa Mahkemesi iptal edince, sadece genel baraj kaldı. Meclis Başkanı ve geri kalan bütün üyeler bu sistemle seçildi. İtiraz etmediler. 
Yasama organı dilediği düzenlemeyi getirir ama kamu yararı amacıyla çıkarılıp çıkarılmadığını Anayasa Mahkemesi denetler. Anayasa yargısının bulunduğu bütün ülkelerde yasama işlemi, zaman zaman Meclis'in iradesiyle, ancak eğer başvuru yapılmışsa, kanunların Anayasa'ya uygunluğunun denetimini yapan organlarının iradesinin de eklemesiyle oluşur. Bu hukuk devletinin kaçınılmaz sonucudur. 

Tarafsız makamda 
Türkiye'de de zaman zaman iktidarda olanlar, kendi önerdikleri yasaların iptalinde Anayasa Mahkemesi'ne hep yüklenirler. Ama muhalefet oldukları zamanda kendi başvuruları ile ortaya çıkan kararlarda da onların savunuculuğunu yapmışlardır." 
"TBMM Başkanı tarafsız makamda oturmaktadır. 549 üyenin oy verme hakkı var, Meclis Başkanı'nın yoktur, sırf tarafsızlığını koruyabilmesi için. Anayasal kurumların uyumlu, dengeli çalışması yönünde zaman zaman kendisine görev düşerse burada taraf olma gibi tutum içine girmemesi gerekir, anayasa gereği. Çünkü cumhurbaşkanlığına vek let etmektedir." 


</TEXT>
</DOC>
