<DOC>
<DOCNO> 336739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo34.html </URL>
<DATE> 2005/04/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kavgaya karışan Arsenal'in golcüsü Owusu-Abeyie gözaltına alındı 
</HEADLINE>
<TEXT>

     İngiltere Premier Ligi takımlarından Arsenal'de forma giyen Quincy Owusu-Abeyie, kavgaya karıştığı ve 1 kişinin yaralanmasına neden olduğu gerekçesiyle gözaltına alındı. 
     Arsenal'in Hollandalı futbolcusu Owusu-Abeyie, Profesyonel Futbolcular Birliği'nin PFA yılın futbolcuları için düzenlediği ödül töreninden sonra bir barda çıkan kavgaya karıştığı ve 1 kişinin yaralanmasına sebep olduğu gerekçesiyle gözaltına alındı. 
     19 yaşındaki futbolcunun ödül töreni için Londra'nın merkezindeki bir bara geldiği belirtilirken, kavganın çıkış nedeni hakkında bilgi verilmedi. Polis yetkilileri olayla ilgili 3 kişinin daha gözaltında tutulduğunu bildirdiler. 
     Bu sezon sadece 2 kez ilk 11'de sahaya çıkma şansı bulan Owusu-Abeyie'nin, 5 maçta da yedekler arasında yer aldığı kaydedildi. 
     Öte yandan PFA'nın düzenlediği ödül töreninde FC Chelsea takımından John Terry yılın futbolcusu seçilirken, Manchester United'in genç golcüsü Wayne Rooney, yılın en iyi genç yeteneği ödülünün sahibi oldu. 
     
</TEXT>
</DOC>
