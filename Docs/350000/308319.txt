<DOC>
<DOCNO> 308319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/dunya/adun.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan azmine Oxford'a rağmen sınır dışı 
</HEADLINE>
<TEXT>


Taliban'dan İngiltere'ye kaçan Afgan Azmi, önce İngilizce öğrendi, ardından Oxford'a girmeyi başardı. Azmi, şimdi sınır dışı edilmeyi bekliyor 

NEVSAL ELEVLİ Londra 


Afganistan'daki Taliban rejiminden ve ABD'nin ülkeye açtığı savaştan kaçıp 2001 yılında erkek kardeşiyle birlikte İngiltere'ye iltica eden ve 3 yıl içinde İngilizce öğrenip Oxford Üniversitesi'nin mühendislik eğitimi veren St. John's Koleji'ne girmeye hak kazanan Afgan öğrenci, sınır dışı edilmek isteniyor. 
11 Eylül saldırılarından sonra ABD'nin Afganistan'a savaş açmasıyla, Ensari'nin babası neredeyse tüm malını satarak 6 çocuğundan 15 yaşındaki Azim ile 25 yaşındaki Veli'yi Avrupa'ya kaçıracak insan tacirlerine ödeme yaptı. Aylar süren yolculuktan sonra Türkiye'den bindikleri bir TIR'ın konteynerinde İngiltere'ye ulaşan iki kardeş, Wiltshire polisi tarafından Bristol'da bir yatakhaneye yerleştirildi. Burada mültecilik hakkı için başvuruda bulunan Ensari kardeşlere bir yıl sonra geçici sığınma izni verildi. 

Azmi'nin şaşırtan azmi 
Azim ve Veli Ensari, bu sırada bir yandan bu yeni kültüre ayak uydurmaya çalışırken bir yandan da İngilizce öğreniyordu. Bristol'daki City College'a kaydolan kardeşlerden Azim'in yeteneği öğretmenlerini etkileyince, daha iyi eğitim veren bir okula gitmesini tavsiye ettiler. Azim Ensari de, dünyanın sayılı üniversitelerinden Oxford'a bağlı St John's College'a başvurdu ve fakülteye kabul edildi. 
Ancak bir süre sonra, İçişleri Bakanlığı, sığınma izninin uzatılmayacağını bildirdi. Azim Ensari, bu karara itiraz ederek durumunun yeniden gözden geçirilmesi talebiyle Oxford Üniversitesi'nden 2 bin imza topladı ve bakanlığa bini aşkın mektup gönderildi, ancak Ensari'nin talebi önceki gün reddedildi. 
Azim Ensari, "Tek kelime bile İngilizce konuşmadan geldiğimiz bu ülkede bir düzen kurduk. Şimdi İngiliz hükümeti, bizim bu ülkeden çıkmamızı istiyor. Toplanan imzalar ve gönderilen mektuplar bizim artık bu topluma entegre olduğumuzu kanıtlamaya yetmiyor mu" diye konuştu. Ensari, mahkemeye başvurarak karara itiraz edeceklerini söyledi. 


</TEXT>
</DOC>
