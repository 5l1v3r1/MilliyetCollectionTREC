<DOC>
<DOCNO> 330747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko46.html </URL>
<DATE> 2005/04/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Unakıtan Petrol fiyatlarındaki artış, ekonomimizi etkilemez 
</HEADLINE>
<TEXT>

     Maliye Bakanı Kemal Unakıtan, ham petrol fiyatlarındaki artışın Türk ekonomisini etkilemeyeceğini ifade etti. 
     Unakıtan, 3 yıllık yeni Stand By için Ankara'da temaslarda bulunan Türkiye Masası Şefi Rıza Moghadam başkanlığındaki IMF heyetini kabul etti. 
     Unakıtan, görüşme öncesi gazetecilerin sorusu üzerine, Gelir İdaresi'nin yeniden yapılandırılmasına ilişkin tasarının, alt komisyonda karara bağlandığını, yarın da üst komisyonda görüşülmeye başlanacağını belirtti. 
     Bakan, teşvik yasası ile ilgili soru üzerine de, bu konunun henüz netleşmediğini, tasarının alt komisyonda görüşülmeye devam ettiğini söyledi. 
     Teşvik Yasası'na ilişkin gelişmelerin alt komisyon sonra da üst komisyon, hatta genel kuruldan sonra netleşeceğini kaydeden Maliye Bakanı, ''Şu an söylenen şeyler, sadece yapılan çalışmalarla ilgili rivayetlerdir''dedi. 
     
     PETROL FİYATLARINDAKİ ARTIŞ 
     Unakıtan, ham petrol fiyatlarındaki hızlı artışın, Türk ekonomisine yönelik olası etkileri konusunda yaptığı değerlendirmede de, Türkiye'nin petrol ithal eden bir ülke olduğunu, ham petrol fiyatlarındaki artışın akaryakıt fiyatlarına yansıdığını hatırlattı. 
     Yılbaşından itibaren petrol fiyatlarının serbest piyasada belirlendiğini işaret eden Bakan, şöyle konuştu 
     ''Fiyatları hükümet belirlemiyor. Dünya borsalarındaki ham petroldeki fiyat artışları, içerdeki fiyatları da artırıyor. Azalış da fiyatlara aynen yansıyor. Türkiye ekonomisi büyüdü, Dış ticaret hacmi 160 milyar dolara ulaştı. Böyle bir ülkede 1 milyar dolarlık fazla artış olmuş ya da eksik olmuş bizi etkilemez, ekonomiyi etkilemez. Bu enflasyonu da etkilemez. Enflasyon hedeflerinde de bir değişiklik olmaz.'' Unakıtan, ekonomi yönetimi olarak gelişmeleri takip ettiklerini ve buna göre her zaman gerekli tedbirleri alacaklarını sözlerine ekledi. 
     
     ANILAR BELGELENDİ 
     Bu arada IMF Türkiye Masası Şefliği'ni üstlenecek olan Lorenzo Giorgianni de, görüşme öncesi Moghadam tarafından, Maliye Bakanı Unakıtan ile tanıştırıldı. 
     Unakıtan, yeni Türkiye Masası Şefi ile foto muhabirleri ve kameramanlara poz verirken, ''bana benziyor mu, sakalı hariç saçları da...'' esprisi yaptı. Giorgianni de, Unakıtan'a ''Size benzemekten memnuniyet duyarım'' karşılığını verdi. 
     Öte yandan Unakıtan, ''Moghadam ile fotoğraf çekmeyi de unutmayın'' uyarısında bulundu. Moghadam da bir süre sonra bu görevden ayrılacağını hatırlatırken, bunun da hatıra fotoğrafı olacağı kaydetti. 
     
</TEXT>
</DOC>
