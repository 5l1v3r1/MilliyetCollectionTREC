<DOC>
<DOCNO> 307820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy11.html </URL>
<DATE> 2005/01/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Erdoğan'ın tarıma destek açıklamasına CHP'den eleştiri... 
</HEADLINE>
<TEXT>

     CHP Grup Başkanvekili Ali Topuz, Başbakan Recep Tayyip Erdoğan'ın dün yaptığı tarıma destek açıklamalarının gerçeklerle örtüşmediğini öne sürdü. Topuz, ''Sayın Başbakan'ın tarım konusundaki gerçekleri saptırmaya yönelik açıklamaları konusunda toplumu ve özellikle çiftçilerimizi uyarmak istiyorum''dedi. 
     Topuz, AA'ya yaptığı açıklamada, Başbakan Erdoğan'ın dün çiftçilere müjde olarak duyurduğu birçok konuda yanıltıcı bilgi vererek insanları boşuna umutlandırdığını ileri sürerek, ''Sayın Başbakan, milleti kandırarak umutlandırmanın alemi var mı '' diye sordu. 
     Hükümetin tarımda uyguladığı yanlış polikalar sonucunda Tarım ve Köyişleri Bakanlığının işlevini yitirdiğini, Köy Hizmetleri Genel Müdürlüğü'nün kaldırıldığını ifade eden Topuz, ''Şimdi de sayın Başbakan çiftçiye müjde veriyor, çiftçilerin elektrik borçlarındaki faizleri kaldırdık diye. Sayın Başbakan çiftçiyi kandırıyor. Kaldırılan faiz filan yok. Çiftçinin elektrik borçlarının faizleri tefeye bağlanıp taksitlendiriliyor. Çiftçi borcuna TEFE uygulanacak ve faiz buna göre ödenecek'' diye konuştu. 
     Topuz, açıklamasında, Başbakan Erdoğan'ın Rusya'ya yaptığı gezi sırasında eşine verilen hediyelerin geri verildiğini hatırlatarak, şunları kaydetti 
     ''Bu gezi sırasında verilen hediyeler toplumda tartışma yaratmıştır. Sayın Başbakan da bu tartışmalar üzerine, 30 gün süresi var diyerek tartışmayı bitirmek istemiş ve bir gün sonra da hediyeleri geri verdiğini açıklamıştı. 
     Sayın Başbakan düşünmeden konuşuyor ve sonradan çok zor durumda kalıyor. Bu bizi de çok üzüyor, çünkü sonuçta o bizim de Başbakanımız. Bir kere verilen o hediyeler resmi değil. Bir Türk firması hediye etmiş ve belki de birtakım işlerini kolaylaştırmak için biraz pahalı hediyeler vermiş. Sayın Başbakan, bu hediyeleri derhal reddetmesi gerekirken bunu yapmamış, toplumda tarşılması ardandan geri verdiğini açıklamıştı. Başbakanın bu tür yaralar almasından biz memnun değiliz, sayın Başbakanın daha düşünerek hareket etmesi lazım.'' 
     
</TEXT>
</DOC>
