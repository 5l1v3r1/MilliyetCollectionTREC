<DOC>
<DOCNO> 349521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko07.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik Fonu'nda 15.2 milyar YTL birikti 
</HEADLINE>
<TEXT>



İşsizlik Sigortası Fonu'nun toplam varlığı, mayıs ayı sonu itibarıyla 15.2 milyar YTL'ye ulaştı. İşsizlik Sigortası Fonu Yönetim Kurulu'ndan yapılan açıklamaya göre, işsizlik sigortası uygulaması kapsamında 1 Haziran 2000'de prim kesintilerine, Mart 2002'de ise işsizlik ödemelerine başlayan İşsizlik Fonu'na, 31 Mayıs'a kadar olan dönemde toplam 15 milyar 761.1 milyon YTL'lik giriş oldu. 
Giderler düşüldüğünde mayıs ayı sonu itibariyle fonun toplam varlığı 15 milyar 181.9 milyon YTL olarak gerçekleşti. Fondan mayıs ayında 89 bin 131 kişiye 21 milyon 764.7 bin YTL'lik ödeme yapıldı. Nisan ayı sonuna kadar 477 bin 1 kişinin işsizlik ödeneği almak için başvurduğu, bunlardan 431 bin 252 sigortalı işsizin işsizlik ödeneği almaya hak kazandığı bildirildi. Bu kişilere, mayıs ayı dahil toplam 480 milyon 269.2 bin YTL'lik ödemede bulunuldu. 
Öte yandan İşsizlik Sigortası Fonu'nun mayıs ayındaki getirisi yüzde 1.59 oldu. Sözkonusu ay ÜFE yüzde 0.20 artmış, döviz sepeti yüzde 3.09 azalmıştı. ÜFE'nin yüzde 2.38 arttığı, döviz sepetinin ise yüzde 2.48 azaldığı ilk beş aylık dönemde de fonun toplam getirisi yüzde 9.04 oldu. 


</TEXT>
</DOC>
