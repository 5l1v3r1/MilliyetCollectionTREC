<DOC>
<DOCNO> 307791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko07.html </URL>
<DATE> 2005/01/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İMKB Başkanı Yabancı yatırımcı açısından 2005'ten ümitliyiz 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, yabancı yatırımcılar açısından 2005 yılından ümitli olduklarını belirterek, ''Yabancılarla konuştuğumuz zaman Türkiye'yi fevkalade olumlu bir şekilde izlediklerini ve yatırım yapma bakımından önemli bir gelişen merkez olarak gördüklerini anlıyoruz'' dedi. 
     Birsen, A.A muhabirine yaptığı değerlendirmede, Borsa açısından geçen yılın çok başarılı olduğunu, iyi bir başlangıç yapan 2005 yılının daha da başarılı geçeceğini söyledi. 
     Özellikle yabancı yatırımcılar bakımından 2004'ün bugüne kadar Borsa'ya en yüksek miktarı getiren yıl olduğuna dikkat çeken Birsen, şunları kaydetti 
     ''Aralık ayında 474 milyon dolarlık net yatırımın katılmasıyla birlikte yıllık rakam 1 milyar 426 milyon dolar tutarında oldu. Bu tabii önemli bir işaret. Umut ederiz ki bu olumlu trendi önümüzdeki dönemlerde de güçlendirerek devam ettiririz. 
     Yabancı yatırımcı açısından 2005'ten ümitliyiz. Yabancılarla konuştuğumuz zaman Türkiye'yi fevkalade olumlu bir şekilde izlediklerini ve yatırım yapma bakımından önemli bir gelişen merkez olarak gördüklerini anlıyoruz. Bu nedenle bizim de ev ödevimizi iyi yapmamız lazım. O konularda da şu ana kadar başarılı gözüküyoruz.'' Faiz indirimlerine de değinen Birsen, dünya borsaları ve gelişen borsalar açısından bakıldığında Türkiye'deki reel faizlerin halen çok yüksek kaldığını ifade etti. 
     Birsen, ''Ama iniş istikametinde olması dolayısıyla her geçen ay daha rahatlar hale geliyoruz. O bakımdan bu trendi memnuniyetle izliyoruz'' dedi. 
     
     ''İMKB BİR DÜNYA BORSASI'' 
     Osman Birsen, özel borsalara yönelik yaptığı değerlendirmede de Şubat ayında açılacak Vadeli İşlemler ve Opsiyon Borsası'nın VOB , ana borsaların gelişmişliğini, belli bir seviyeye geldiğini gösterdiğini belirterek, zaman içinde bu tür borsaların daha da gelişmesinin beklenebileceğini söyledi. 
     SPK'nın KOBİ'lerle ilgili bir piyasa açılması konusundaki çalışmalarının devam ettiğini anımsatan Birsen, şöyle konuştu ''Bildiğimiz kadarıyla İMKB Türkiye'nin tek borsası olarak devam edecek. Bu bakımdan memnunuz, sektörü iyi temsil ediyoruz. İMKB, teknoloji, yönetim ve dışarıdaki kabulü açısından bakıldığında bir dünya borsası olarak gözüküyor. Geçmiş dönemdeki zorlukları da başarıyla atlattığımıza göre, önümüzde daha iyi bir dönem var diye görüyoruz.'' Birsen, borsa yatırım fonları konusunda Dow Jones İstanbul 20'nin DJIST İMKB'de işlem görmesinin önemine de değinerek, ''Bu artık bizim borsamızın, dünya markalarının kendi adını koyabilecek şekilde geliştiğini, teknolojisinin böyle enstrümanları yaratma açısından yeterli olduğunu gösteren önemli bir işaret. Umut ediyoruz ki önümüzdeki dönem bu daha da artarak devam edecek'' diye konuştu. 
     
</TEXT>
</DOC>
