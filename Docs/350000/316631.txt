<DOC>
<DOCNO> 316631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/axspo03.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın kara listesi 
</HEADLINE>
<TEXT>


Galatasaray'ın bütçe kitapçığında kulüpten sorunlu olarak ayrılan yabancı futbolcular geniş yer tutuyor. Rakamlar transferde boşa harcanan paraları tek tek ortaya koyuyor 

HALİL ÖZER 


Kalem kalem yazıldı 
GALATASARAY'DA 26 Şubat'ta yapılacak Mali Kongre için hazırlanan bütçe kitapçığında en dikkat çekici noktalardan birini yabancı futbolcularla ilgili hazırlanan bölüm oluşturuyor. Sarı - Kırmızılılar'ın birçok oyuncuyla mahkemelik olduğunu ortaya çıkaran kitapçıkta, ucuz olduğu için tercih edilen oyuncuların yüksek maliyetlerle kulübü zarara soktuğu da belgeleniyor. 

Sphear bilmecesi 
ÖRNEK davalar arasında bir maç bile oynamayan Robert Sphear yer alıyor. FIFA, bu oyuncu nedeniyle kulübü 1.5 milyon dolar tazminat ödemeye mahkum etmişti. Kararın ardından Sarı - Kırmızılılar, CAS'a başvuru yaptı. Ancak dava halen çözülemedi. CAS'da bekleyen dosyalar arasında Volkan Glatt için Duisburg'a ödenmesi gereken 210 bin Euro'luk yetiştirme payı da yer alıyor. 

İcra takibi sürüyor 
PİNTO'NUN kulübü Internacional da Galatasaray ile davalık. Brezilya ekibi 3.5 milyon dolar bonservis talebiyle açtığı davadan, "100 bin dolar alabilir" kararı çıkınca CAS'a gitti. Sarı - Kırmızılılar, Lukunku'ya olan 550 bin dolarlık borcunun doping yüzünden iptal edilmesini talep ederken, Karşıyaka ile Emrah için 350 milyarlık çeklerin icra takip davası da sürüyor. 

Cim-Bom'dan gol provası 

Yardımlaşma uyarısı 
GALATASARAY, bugün Sakaryaspor ile oynayacağı maçın hazırlıklarını dün Florya Tesisleri'nde yaptığı tek antrenmanla tamamladı. Sarı - Kırmızılılar, düz koşuyla başlayan idmanın son bölümünde kanat ortaları ve son vuruş çalışmalarına ağırlık verdi. Teknik Direktör Hagi, oyuncularından fazla topla oynamamalarını ve saha içinde sürekli yardımlaşmalarını istedi. 

Yıldızlar sınırda 
SARI - Kırmızılılar'da Sakarya maçına 5 futbolcu kart sınırında çıkacak. Mondragon, Tomas, Conceiçao, Ayhan ve Ergün bugün de kart görmeleri durumunda önümüzdeki hafta Samsunspor deplasmanında forma giyemeyecek. Bu arada Eurocard sahibi taraftarları takımla buluşturan organizasyon, Sakarya maçında da sürecek. Yurtdışından gelen 25 gurbetçi maçı numaralı tribünden izleyecek. 

İlk kongre bugün 

GALATASARAY Kulübü Yıllık Olağan Genel Kurul Toplantısı, çoğunluk sağlandığı taktirde bugün yapılacak. Galatasaray Lisesi Tevfik Fikret Salonu'nda saat 10.30'da başlayacak kongre, çoğunluk sağlanamazsa 26 Şubat'a ertelenecek. Toplantıda, raporların görüşülmesinin ardından, kulüp yönetim kurulunun mali ve idari bakımdan ayrı ayrı ibrası, denetleme kurulunun ibrası ve 2005 yılı tahmini bütçesinin onayı üyelerin oylarına sunulacak. 

Yıldızların derbi günü 

LİGDE oynadığı 21 maçta 21 galibiyet alarak şampiyonluğunu ilan eden Galatasaray Yıldız Takımı bugün saat 12.30'da Dereağzı'nda Fenerbahçe ile kozlarını paylaşacak. Sarı - Kırmızılılar sahaya hem tur, hem de rekor için çıkacak. Yıldız takımı bugünkü maçtan da zaferle ayrılması durumunda ligde 22 maçta 22 galibiyet elde edip, tarihe geçme şansı yakalayacak. Şampiyon takım bu sezon 21 maçta 144 gol atıp, kalesinde sadece 11 gol görmüştü. 


</TEXT>
</DOC>
