<DOC>
<DOCNO> 302161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko10.html </URL>
<DATE> 2004/12/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Madeni para dağıtımı tamamlandı 
</HEADLINE>
<TEXT>

     Yeni madeni paraların dağıtımının tamamlandığı, ancak İstanbul'daki Darphane ve Damga Matbaasının, bankalar, kamu kurum ve kuruluşları, ticari işletmeler veya yurttaşlardan gelebilecek madeni para taleplerini karşılayabilmek için 1-2 Ocak'ta çalışacağı açıklandı. 
     Hazine Müsteşarlığından yapılan açıklamada, yeni madeni paraların, Müsteşarlığın bağlı kuruluşu olan Darphane ve Damga Matbaası Genel Müdürlüğü tarafından basıldığı hatırlatıldı. 
     İstanbul dışındaki illerde Merkez Bankası veya Ziraat Bankası şubeleri aracılığıyla madeni para dağıtımıyla ilgili işlemlerin tamamlandığı açıklandı. İstanbul içinde de Merkez Bankası veya Ziraat Bankası Şubelerine yeni madeni para ön yüklemeleri yapıldığı ifade edilen açıklamada, "Bununla birlikte, bankalar, kurum ve kuruluşlar, ticari işletmeler, marketler veya vatandaşlar vaki olabilecek madeni para taleplerini doğrudan Darphane ve Damga Matbaası Genel Müdürlüğü'nden de temin edebileceklerdir. Bu amaçla, 1 ve 2 Ocak 2005 tarihlerinde Darphane ve Damga Matbaası Genel Müdürlüğü açık tutulacaktır" denildi. 
     
</TEXT>
</DOC>
