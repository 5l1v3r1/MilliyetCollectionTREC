<DOC>
<DOCNO> 316177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur11.html </URL>
<DATE> 2005/02/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Vicdan azabına dayanamadı, itiraf etti 
</HEADLINE>
<TEXT>

     Fatih DALDAL DHA 

      ÇANAKKALE'nin Bayramiç İlçesi'nde, 2.5 aydır kayıp olan minibüs şoförü 35 yaşındaki Şakir Güven'in, arkadaşı 34 yaşındaki Yılmaz Kurulay tarafından öldürüldüğü ortaya çıktı. Vicdan azabına dayanamayıp teslim olan Yılmaz Kurulay, en yakın arkadaşı Güven'i, eşini taciz ettiği gerekçesiyle önce tüfekle yaraladığını, ardından başını baltayla parçalayıp tarlaya gömdüğünu itiraf etti. 
     Minibüs şoförü Şakir Güven, 5 Aralık 2004 tarihinde Bayramiç'in Akpınar ve çevre köylerdeki mevsimlik tarım işçilerini Çanakkale'ye bağlı Dümrek Köyü'ne getirdi. İşçileri indirdikten sonra minibüsü de tarlada bırakan Güven ortadan kayboldu. Nikahlı eşi Birsen Güven'i terkedip düğün yaptığı Neşe Özer ile nikahsız yaşayan ve her iki eşinden de birer çocuğu olan minibüs şoförü Şakir Güven'in bir başka kadınla kaçtığı iddiaları ortaya atıldı. Tüm aramalara karşın Güven'in izine rastlanamadı. Güven'in cinayete kurban gittiği, 2.5 ay sonra, vicdan azabı duyarak jandarmaya başvuran Yılmaz Kurulay'ın itirafıyla ortaya çıktı. 
     Yılmaz Kurulay, arkadaşı Şakir Güven'i eşi Gülsüm Kurulay'ı taciz ettiği için öldürdüğünü ve tarlaya gömdüğünü söyledi. Bu itiraf üzerine jandarma Bayramiç'e bağlı Akpınar Köyü'ndeki tarlada kazı yaparak Şakir Güven'in cesedine ulaştı. Ceset incelenmek üzere Bursa Adli Tıp Kurumu'na gönderilirken, Yılmaz Kurulay, tasarlayarak adam öldürmek', eşi 30 yaşındaki Gülsüm Kurulay ise adam öldürmeye azmettirmek' iddiasıyla çıkarıldıkları mahkemece tutuklandı. 
     
     TACİZ İDDİASI YÜZÜNDEN 
     Akpınar Köyü'nde yaşayan Gülsüm Kurulay'ın, eşi Yılmaz Kurulay'a, "Arkadaşın Şakir bir süredir beni rahatsız ediyor. Telefonla taciz ediyor. Bir de en yakın arkadaşın olacak. Çek kenara konuş onunla'' diyerek şikayette bulunduğu anlaşıldı. 
     Yılmaz Kurulay'ın bunun üzerine arkadaşı Güven'i Çanakkale'ye işçi getirdiği gün telefonla arayarak, "Şakir çabuk köye gel. Acil bir durum var'' diyerek kurduğu pusuya düşürdü. Yılmaz Kurulay ile Şakir Güven, Akpınar Köyü yakınında Kurulay'a ait tarlada buluştu. Buluşma sırasında "Sen benim eşime nasıl göz dikersin Cezanı çekeceksin'' diyen Kurulay, Şakir Güven'e tüfekle ateş etti. Ancak Güven, yaralanmasına rağmen bıçağını çekip Kurulay'a saldırdı. Tüfeğini ikinci kez doldurtmaya fırsat bulamayan Kurulay, yanında getirdiği baltayla Güven'in kafasını parçalayıp öldürdü ve cesedi kazdığı çukura gömdü. 
     Ölen Şakir Güven'in annesi Feride, babası Muharrem Güven ve nikahsız eşi Neşe Özer, ölüm haberiyle yıkıldı. 
     
</TEXT>
</DOC>
