<DOC>
<DOCNO> 314727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo30.html </URL>
<DATE> 2005/02/12/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Çalımbay "Futbolcularım olağanüstü mücadele etti." 
</HEADLINE>
<TEXT>

     Beşiktaş Teknik Direktörü Rıza Çalımbay, Denizlispor karşısında 9 kişiyle çok iyi mücadele ettiklerini, futbolcularını bundan dolayı kutladığını söyledi. 
     Çalımbay, maç sonrası düzenlediği basın toplantısında, bir takımın 9 kişiyle nasıl oynayacağını gösterdiklerini vurgulayarak, ''Futbolcularım olağanüstü derecede mücadele etti, hepsini kutluyorum. Amacımız kalan maçları da aynı istek içinde oynayıp, kazanmak'' diye konuştu. 
     Kendisini en çok mutlu eden olayın futbolcularının sahada gösterdiği mücadele, kapasitelerinin üzerine çıkmaları ve istekleri olduğunu anlatan Çalımbay, ''Zamanla çok daha iyi olacağız. Futbolcularım bugünkü mücadeleyi bundan sonra da sürdürürlerse başarılı olacağımıza inanıyorum'' dedi. 
     Rıza Çalımbay, Çaykur Rizespor'dan transfer edilen Koray'ın performansının sorulması üzerine, ''Koray'ı transfer ederken bütün sorumluluğu üstüme almıştım. O çok iyi bir futbolcu. Sadece bu sene için değil, ileriki yıllarda da bize faydası olacak'' derken, Tümer'e de övgüler yağdırıp, ''Tümer'in istekli, mücadeleci oyunundan memnunum. Attığı gol sonrası formayı çıkarması hırsındandı. Herşeye rağmen ona güveniyorum. Bugün de iyi mücadele etti'' şeklinde konuştu. 
     Pancu'nun da Romanya Milli Takımı'nda çarşamba günü maç yapmasına rağmen bugün çıkıp, herşeyini ortaya koyduğunu belirten Çalımbay, bu futbolcunun dizinden sakatlandığını ve ayağının üzerine basamadığını, durumunun 15 Şubat Salı günü netlik kazanacağını ifade etti. 
     Hakemlerle ilgili bir soru üzerine de Rıza Çalımbay, ''Hakemler hakkında konuşmak istemiyorum. Ben onların art niyetli olduklarını düşünmüyorum'' dedi. 
     Bu arada, yarını dinlenerek geçirecek olan siyah-beyazlılar, Gaziantepspor maçı hazırlıklarına 14 Şubat Pazartesi günü yapacakları antrenmanla başlayacak. 
     
     BULAK ''HAKEM TARAFTARIN ETKİSİ ALTINDA KALDI'' 
     Denizlispor Teknik Direktörü Giray Bulak ise maçın hakemi Selçuk Dereli'ye tepki gösterdi. 
     Dereli'nin hafta içindeki olaylar ve demeçlerin etkisi altında kaldığını belirten Bulak, ''Beşiktaş'a verdiği 2 kırmızı kartta da haklıydı. Ama bunların etkisinde kalıp, penaltımızı vermedi. Ersen Martin'e yapılan hareket penaltıydı. Eğer penaltı değilse de sarı kartı bulunan Ersen'e kırmızı kart göstermeliydi. İyi bir hakem ama taraftarın etkisi altında kaldı'' şeklinde konuştu. 
     Öncelikle Beşiktaş taraftarlarını kutladığını, sonra da futbolcularını tebrik ettiğini kaydeden Bulak, ''Bir taraftar grubu ancak bu kadar takımına destek verir ve maçı kazandırır'' dedi. 
     
</TEXT>
</DOC>
