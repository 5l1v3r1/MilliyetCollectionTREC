<DOC>
<DOCNO> 315168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur04.html </URL>
<DATE> 2005/02/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Öcalan'ın avukatlarının gemisi üç ay rötar yaptı 
</HEADLINE>
<TEXT>

     Adalet Bakanlığı tarafından İmralı'ya tahsis edilen Tuzla gemisi üç ay rötar yaptı. 
     Bakanlığın, Abdullah Öcalan'la rahat görüşemedikleri gerekçesiyle tepki gösteren avukatlarına özel olarak tahsis ettiği Tuzla gemisi, açık denize elverişli konuma getirilemediği için kasım ayında başlaması öngörülen İmralı seferlerine başlayamadı. Halen İmralı kosteriyle İmralı'ya gidişleri sağlanan avukatlar, iki haftadır ise kötü hava koşulları nedeniyle Öcalan'la görüş yapamadılar. 
     Daha önce şehir turlarında kullanıldığı gerekçesiyle bakıma alınan Tuzla gemisinin onarımı kasım ayından bu yana sürüyor. Geminin, açık denize elverişli hale getirilemediği için henüz hizmete girmediği bildirildi. 
     Tuzla gemisinde yaşanan gecikmenin, Öcalan'la görüşmeleri aksattığını söyleyen avukatları, İmralı Kosteri de kötü hava koşulları nedeniyle kullandırılmayınca son iki haftadır Öcalan'la görüşemediklerini dile getirdiler. 
     Avukatlar, Tuzla gemisindeki onarımın bir an önce bitmesini istediler. 
     
</TEXT>
</DOC>
