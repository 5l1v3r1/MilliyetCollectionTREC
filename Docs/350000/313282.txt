<DOC>
<DOCNO> 313282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas19.html </URL>
<DATE> 2005/02/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Seda Sayan boşandı... 
</HEADLINE>
<TEXT>

     Şarkıcı Seda Sayan, eşinden tek celsede boşandı. 
     Futbolcu Hakan Şükür'ün kardeşi Gökhan Şükür ile 13 aydır evli olan Seda Sayan takma isimli Aysel Şükür, ''şiddetli geçimsizlik'' ve ''tarafların birbirlerini kamuoyunda küçük düşürdükleri'' gerekçesi ile Kartal 1. Aile Mahkemesi'nde boşanma davası açtı. 
     Kartal 1. Aile Mahkemesi'nde yapılan duruşmada, Seda Sayan ile Gökhan Şükür'ün avukatları hazır bulundu. 
     Her iki tarafın da boşanmayı kabul etmeleri ve çiftin çocuklarının olmamasını göz önünde bulunduran Kartal 1. Aile Mahkemesi Hakimi Savaş Aydar, evlilik müessesesinin ''çekilmez derecede sarsıldığı'' gerekçesiyle çiftin birbirlerine kefalet vermeden boşanmalarına karar verdi. 
     Seda Sayan mahkemeye verdiği şikayet dilekçesinde, 17 Aralık 2003 tarihinden beri evli olduğu Gökhan Şükür ile ilk başlarda iyi giden evliliklerinin daha sonra uyuşmazlıklar nedeni ile temelden sarsıldığını, ruhen ve fikren uyum sağlayamadıklarını, birbirlerine karşı sevgi ve saygılarının kalmadığını belirtti. 
     Sayan dilekçesinde ayrıca, hayatın olağan akışındaki her olayın aralarında olumsuzluğa dönüşüp kavgaya neden olduğunu, toplum içinde kavga yaparak birbirlerini küçük düşürdüklerini vurgulayarak, bu nedenle ayrı yaşadıkları ve yeniden biraraya gelip evliliği yürütmelerinin imkansız olduğunu kaydetti. 
     Gökhan Şükür de avukatı aracılığı ile mahkemeye verdiği yazılı ifadesinde, eşiyle aralarında şiddetli geçimsizlik olduğunu, sevgilerinin bittiğini ve halen ayrı olduklarını belirtti. 
     
</TEXT>
</DOC>
