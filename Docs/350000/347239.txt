<DOC>
<DOCNO> 347239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo41.html </URL>
<DATE> 2005/05/30/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Ergun Gürsoy "Hagi, bu takım ve olanaklarla başarılı olmuştur" 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, görevini bırakan teknik direktör Gheorghe Hagi'nin, mevcut kadro ve olanaklarla başarılı olduğunu söyledi. 
     Pertevniyal Lisesi'nde düzenlenen bir ödül törenine katılan Gürsoy, burada gazetecilerin sorularını yanıtladı. Hagi'nin Galatasaray'a gelişinin de gidişinin de bilgileri dahilinde olduğunu ifade eden Gürsoy, ''Hagi bu takıma gelirken 5-6 yıl kalma niyetindeydi. İşe o hızla başladı. Zaman zaman arızalar oldu, ama yönetim olarak bunları dışarı sızdırmamaya çalıştık. Bence Hagi, bu takım ve olanaklarla başarılı olmuştur'' dedi. 
     Ligde son 2 haftaya girilirken bile Galatasaray'ın şampiyonluğu kovaladığını kaydeden Gürsoy, ''Hagi ayrıca, Türkiye Kupası gibi önemli bir organizasyonda, Fenerbahçe gibi önemli bir rakibi 5-1 yenmemizi sağlamıştır. Bunun için Hagi'ye çok teşekkür ediyoruz'' diye konuştu. 
     Gürsoy, şunları söyledi 
     ''Hagi, bu takıma gelen teknik direktörlerin bir halkasıdır. Galatasaray, Hagi'yi hiçbir zaman unutmayacak. O bizim evladımızdır. Belki bir gün Türkiye'ye döner, tekrar Galatasaray'da çalışır.'' Belçikalı teknik adam Eric Gerets'in, Galatasaray için adının geçtiğinin hatırlatılması üzerine Gürsoy, ''Evet, görüştüğümüz birkaç isimden biridir. Anlaşabiliriz'' diyerek, gazetecilerin ''Taraftar için Zidane ve Figo'nun da adları geçiyor'' hatırlatmalarına ''Gönül, birinin bu takımda yer almasını istiyor'' yanıtını verdi. 
     Gürsoy, Konyasporlu Altan ile görüşmeleri de doğrularken, anlaşmalarının söz konusu olduğunu söyledi. 
     
</TEXT>
</DOC>
