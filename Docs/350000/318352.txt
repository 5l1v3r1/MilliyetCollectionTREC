<DOC>
<DOCNO> 318352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas15.html </URL>
<DATE> 2005/02/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Diyabet hastaları özel çorap giysin .. 
</HEADLINE>
<TEXT>

     Diyabet hastalarının ayaklarını korumaları için özel üretilmiş dikişsiz pamuklu çorap giymeleri istendi. 
     Erciyes Üniversitesi Tıp Fakültesi Öğretim Üyesi Prof. Dr. Fahrettin Keleştimur, şeker hastalarının, ayak sağlıklarının son derece önemli olduğunu, kullanılacak çorap konusunda da titiz davranmak gerektiğini ifade etti. 
     Prof. Dr. Keleştimur, diyabet hastalarının, özel olarak üretilen çoraplardan kullanmalarının sağlık açısından yararlı olacağını belirterek, şunları söyledi 
     ''Diyabet hastalarının sinir sistemlerinde ve kan dolaşımında zayıflama görülmektedir. Diyabet hastalarının özellikle ayaklarında ve ayak tabanlarında, kılcal damarların yeterince çalışamaması nedeniyle kan dolaşımı zayıftır. Bu nedenle ayaklarda sürekli üşüme, kolayca yara açılabilme görülmektedir. Ayaklarda sağlıklı olmayan çorapların yol açtığı yaralar, oldukça geç kapanmaktadır. Bazen de hastanın ayağından aldığı mikrop bacağa yayılabilmektedir. Kan dolaşımı yeterli olmadığı için bu tür yaralar zaman zaman tehlikeli boyutlara ulaşabilir. Bu nedenle şeker hastası olan kişiler, mutlaka dikişsiz, pamuktan üretilmiş, boğazı lastikli olmayan özel üretilmiş çorapları giymelidir.'' Prof. Dr. Keleştimur, diyabet hastalarının kullandığı çorapların boğaz kısmının lastiksiz olmasının da önemine değinerek, ''Çorabın ayak uçlarında dikiş olmazsa yara açılmaz. Çorabın boğazı lastikli ve dar olursa, zaten zayıf olan kan dolaşımı daha da zayıflar. Diyabet hastaları mutlaka özel üretilmiş çorap giymelidir'' diye konuştu. 
     
</TEXT>
</DOC>
