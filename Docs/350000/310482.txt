<DOC>
<DOCNO> 310482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/uras.html </URL>
<DATE> 2005/01/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Porto Alegre, Davos'un gündemini belirliyor 
</HEADLINE>
<TEXT>


Davos'ta zengin ülkelerin liderleri "küreselleşme"nin siyasi ve ekonomik boyutunu, Porto Alegre'de ise, fakir ülkelerin ve de fakirlere acıyan ülkelerin gençleri "küreselleşme"nin sosyal ve kültürel boyutunu tartışıyor. Porto Alegre'deki solcular ve sosyal demokrasi yanlıları "küreselleşme" gerçeğini kabullenerek, "neoliberalizme, sermayenin ve her türlü emperyalizmin egemenliğine karşı" çıkıyor. İnsana ve insan haklarına saygı duyan, fakirliğin giderilmesini hedef alan, çevreyi koruyan, emeğe saygı duyan, savaşa karşı politikaları savunuyor. 
Brezilya'nın sahil kenti Porto Alegre'de her şey 1988 yerel seçimlerinde İşçi Partisi'nin başını çektiği "Halk Cephesi"nin belediye yönetimini kazanmasıyla başladı. Halk Cephesi, belediye bütçesini halkın katılımıyla belirlemeye karar verdi. Böylece "yeni bir katılımcı demokrasi modeli" geliştirildi. Bugün Brezilya'da yüzlerce belediyenin yanı sıra, Latin Amerika'da birçok bölgede Porto Alegre modeli katılımcı demokrasi uygulanıyor. Bu konuda geniş bilgi için önereceğim güzel bir kitap var "Porto Alegre Farklı Bir Demokrasi Umudu", M. Gret - Y. Sintomer Azer Kılıç tercümesiyle. İthaki Yayını, 179 s. 11.5 YTL . 
Porto Alegre toplantıları önceleri fakir ülkelerin "fikir panayırı" olarak başladı. Önce "Zengin Davosçular", bu "Fakir Porto Alegrecileri" ciddiye almadı. "Çapulcu, anarşist, solcular" olarak küçümsedi. Fakat sonuç beklenmedik şekilde ortaya çıktı. 
35'inci yılında Davos'un gündemini, 5 yıllık geçmişi olan Porto Alegre'de ortaya atılan konular oluşturuyor... Davosçular, Porto Alegrecilerin önüne geçme arayışında, inansalar da inanmasalar da yoksul ülkelerin dertlerinden, işsizlikten, fakirlikten, terörden, ısınmadan söz etmeye başladı. 

Kemal Derviş'ten cevap var Kemal Derviş'in Milliyet Ekonomi'de tam sayfa yayımlanan yazısı üzerine bu köşede Güngör Uras, Kemal Derviş'in "sosyal demokrasi" ve de "iç borçların yeniden yapılandırılması" konusundaki görüşlerini geliştirmişti. 
Kemal Derviş, Güngör Uras'a bir cevap gönderdi. Tamamının yayımlanması istenilen metin şöyle 
Sosyal demokrasi ve ekonomi konulu yazımla ilgili yorumlarınızı okudum ve bu tartışmayı bu çok boyutlu ve önemli konunun irdelenmesi bakımından çok yararlı buluyorum. İzninizle birkaç noktaya değinmek istiyorum. 
2001 krizinden sonra bürokrat arkadaşlarımla birlikte bütün seçenekleri değerlendirdik ve gönüllü olmayan bir borç azaltılması biçimini alacak bir yeniden yapılanmanın Türkiye'yi çok daha büyük bir kaosa sürükleyeceği sonucuna vardık. Bunun tersi öne sürülebilir. Yazımda da, mevduatın zorunlu olarak yeniden düzenlenmesini ve sermaye akımlarının da kısıtlanacağı kapsamlı bir stratejinin düşünsel olarak tutarlı olabileceğini belirtmiştim. Ancak bunun Türkiye'nin koşullarında, hele 2001 krizinin psikolojik ve siyasal ortamında "kolay" olabileceğini yazdığınızda, bizim, o günün kararlarını vermeye çalışan takım olarak, bu görüşe hiç katılmadığımızı belirtmek isterim. 
Bence bu hem siyasal olarak mümkün değildi, hem de Türkiye çok daha ağır ve uzun bir kriz yaşardı. Bunu umarım bir gün daha ayrıntılı bir biçimde tartışma fırsatını buluruz. Çağdaş sosyal demokrasi konusuna gelince Ben dünyada var olmayan bir yaklaşımı icat etmeye çalışmıyorum. Bugün İtalya'da, İspanya'da, Fransa'da veya Brezilya ve Şili'deki büyük demokratik sol partiler nasıl bir yaklaşım içindeyse, işte bu yaklaşımı Türkiye koşullarına uyarlayan bir anlayışı Türkiye için de yararlı buluyorum. 
Sosyalist Enternasyonal benim de katkıda bulunduğum bir strateji çalışmasını Porto Alegre'de katılımcılara sundu. Bu büyük sosyalist partilerin dışında daha küçük ve radikal bir sol da var elbette böyle bir solun da olması doğal. Ancak Sosyalist Enternasyonal'i oluşturan partilerin sol partiler olmadığını öne sürmek bana aşırı geliyor. Esas sorun Türkiye'de çağdaş sosyal demokrasinin bir türlü gelişememesi ve sağ kendini yenilerken, sol siyasete hakim dar kadroların eski kalıplardan çıkamaması. 



</TEXT>
</DOC>
