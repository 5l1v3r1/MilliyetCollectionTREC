<DOC>
<DOCNO> 314857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun12.html </URL>
<DATE> 2005/02/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İrancell yasası onaylandı 
</HEADLINE>
<TEXT>

     İran meclisi, Turkcell'in de hissesinin bulunduğu Irancell ile ilgili yasayı onayladı. 
     Radyodan canlı yayınlanan oturumda, 290 sandalyeli mecliste oylamaya katılan 212 milletvekilinden 166'sı, Irancell adlı konsorsiyumda Turkcell'in hisse oranını yaklaşık yüzde 70'ten yüzde 49'a düşüren, yerel şirketlerin hisse oranını ise yüzde 51 olarak kabul eden yasanın lehinde oy kullandı. 
     Enformasyon Teknolojisi ve Telekomünikasyon Bakanı Ahmet Motemedi, meclisin aldığı kararın ülke telekomünikasyon sektörü ve ekonomisi için ''önemli ve tarihi'' bir karar olduğunu söyledi. 
     Meclis ortak komisyonu, İran GSM pazarında ikinci operatörle ilgili açılan ihaleyi kazanan Irancell adlı konsorsiyumdaki Turkcell'in hisse oranını düşürerek, Türk şirketinin hisse oranını yüzde 49, yerel şirketlerin hisse oranını yüzde 51 olarak kabul etmişti. 
     Turkcell, İrancell konsorsiyumundaki hisse oranının yüzde 49'a düşürülmesinin projenin gerçekleşmesini riskli hale getirebileceğini açıklamıştı. 
     Meclisin kararı ve Turkcell'in tepkisinin İran'ın yabancı yatırıma hazır olup olmadığı konusunda test niteliği taşıyor. 
     
</TEXT>
</DOC>
