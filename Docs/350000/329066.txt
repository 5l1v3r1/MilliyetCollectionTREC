<DOC>
<DOCNO> 329066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur42.html </URL>
<DATE> 2005/03/31/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Antalya'da belçikalı 2 turist kayboldu 
</HEADLINE>
<TEXT>

     Antalya'ya tatile gelen Belçika uyruklu 2 turist, dağlık alanda gezerken kayboldu. AKUT ve jandarmadan oluşan ekipler, yerleri belirlenen turistleri kurtarmak için çalışma başlattı. 
     AA muhabirinin aldığı bilgiye göre, Antalya'ya tatile gelen Belçika uyruklu turistler Kristof Ernest ve Teff Coetmans, gezinti için çıktıkları Kemer İlçesi Hisar Çandır mevkiindeki Likya Yolu'nda kayboldular. 
     Turistler, 156 nolu telefondan jandarmayı arayarak kaybolduklarını bildirdiler. Bunun üzerine 30 kişilik Jandarma Özel Harekat Kurtarma Timi ile AKUT'tan oluşan 8 kişilik ekip, harekete geçti. 
     AKUT Akdeniz Bölge Temsilcisi Yılmaz Sevgül, AA muhabirine yaptığı açıklamada, turistlerle irtibatın kurulduğunu söyledi. Sevgül, ''İletişim kurduğumuz turistlere ulaştık. Bir süre sonra noktalarını tespit ederek kendilerini kurtaracağız'' dedi. 
     
</TEXT>
</DOC>
