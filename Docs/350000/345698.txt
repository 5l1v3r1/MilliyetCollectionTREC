<DOC>
<DOCNO> 345698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo01.html </URL>
<DATE> 2005/05/25/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Alex De Souza '' İyiki Ankaragücü'ne yenilmişiz '' 
</HEADLINE>
<TEXT>

     Fenerbahçe’nin Brezilyalı futbolcuları Marcio Nobre ve Alex de Souza, zorlu bir sezonun ardından elde ettikleri şampiyonluğa çok sevindiklerini söylediler. 
     Sarı-lacivertlilerin 16. şampiyonluğunda büyük pay sahibi olan iki futbolcu FB TV’de katıldıkları programda, sezon içinde yaşadıklarını anlattı. 
     Attığı tek golle, Galatasaray maçı sonrası takımına şampiyonluğu getiren Nobre, kolay bir sezon olmadığını belirterek, "Bazı haftalarda 6-7 puan öne geçtik, ama çok büyük güçlüklerden sonra bu zaferi elde ettik" dedi. 
     
     "KARİYERİMDEKİ EN ÖNEMLİ GOL..." 

     Nobre, Galatasaray maçında şampiyonluğu getiren golün, kariyerindeki en önemli gol olduğunu ifade etti. 
     Takımının ihtiyacı olduğu bir anda golü attığını belirten Nobre, "Bu nedenle benim için özel bir goldü. Ancak Alex arkadan topu oyuna sokmasaydı, bu gol de gelmezdi. Değerini düşünürsek, kariyerimdeki en önemli gol buydu" diye konuştu. 
     Galatasaray maçını kazanarak şampiyonluğu elde etmenin, Fenerbahçe için daha anlamlı olduğunu kaydeden Nobre, şampiyonluğun Türkiye’de, Brezilya’ya göre daha coşkulu yaşandığını söyledi. 
     
     TARAFTARA ÖVGÜ 

     Marcio Nobre, mağlup oldukları zaman bile taraftarların kendilerine destek olduğunu anlatarak, "Dünyanın hiçbir yerinde bunun bir örneği olduğunu sanmıyorum" dedi. 
     Zor durumda oldukları her an taraftarları yanlarında gördüklerini belirten Nobre, "Geçen yılki 6 aylık dönemde de gördüm, gayet iyi destek vardı. Onlar bize destek veriyor, biz de onları mutlu ediyoruz" şeklinde konuştu. 
     
     ALEX "İYİ Kİ ANKARAGÜCÜ’NE YENİLMİŞİZ" 

     Lig şampiyonluğunu Galatasaray karşısında aldıkları galibiyetle elde etmenin çok daha güzel olduğunu kaydeden Alex, "Şimdi düşündüğümde ’İyi ki Ankaragücü’ne yenilmişiz’ diyorum" dedi. 
     Şampiyonluk mücadelesinde Galatasaray ve Trabzonspor’un sürekli kendilerini takip ettiğini kaydeden Alex, şunları söyledi 
     "En büyük rakibimiz Galatasaray’a, kupa finalinde hak etmediğimiz bir skorla mağlup olduk. Onların 100. yılıydı. Şimdi düşündüğümde, ’Ankaragücü’ne iyi ki yenilmişiz’ diyorum." Fenerbahçe’nin 4 puan önde girdiği ligin 32. haftasında, Galatasaray, Gençlerbirliği’ne, sarı-lacivertlilerse Ankaragücü’ne yenilerek haftayı puansız kapatmıştı. Sarı-lacivertliler Ankaragücü’nü yenseydi, şampiyonluğunu o hafta ilan edecekti. 
     
     "ŞAMPİYON OLMAYA İLK HAFTADAN BAŞLADIK" 

     Şampiyon olmaya ligin ilk haftasından başladıklarını belirten Alex, 1. hafta maçında Pierre Van Hooijdonk’un deplasmanda Çaykur Rizespor’a attığı 2 golün de Nobre’nin Galatasaray’a attığı gol kadar önemli olduğunu vurguladı. 
     Nobre gibi, taraftarlara övgüde bulunan Alex, coşkunun kendi ülkesindekinden daha çok olduğunu vurgulayarak, şunları söyledi 
     "İnanılmaz bir taraftar topluluğumuz var. Her yerde bizimle birlikteler. Havaalanlarında karşılıyorlar. Bazen aramızda ’Bu insanların belki de evi yok ve havaalanında yaşıyorlar’ şeklinde şakalaşıyoruz. Kupa finalinden sonra bir sürü taraftar Samandıra Tesisleri’ne geldi ve bizi motive etmeye çalıştı. Bu bize inanılmaz güç verdi." 
     
</TEXT>
</DOC>
