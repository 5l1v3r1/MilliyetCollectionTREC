<DOC>
<DOCNO> 342882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/ydilmen.html </URL>
<DATE> 2005/05/16/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kaybederken kazanmak 
</HEADLINE>
<TEXT>



Farklı Galatasaray mağlubiyetinden sonra açıkcası beklediğim Fenerbahçe'yi buldum sahada. Sadece beklemediğim fizik yetersizliği idi. 
Demoralize olmaları normal. Dört günde toparlanamamaları normal. Ama fizik yetersizliğin getirdiği isteksizliğin tarifi de yok tabii. Ancak yine de kaybederken kazandı, Ali Sami Yen'den gelen haberle. 
Daum, Ümit'i orta sahaya koymuştu Marco'nun yanına. Deniz stoper, Mahmut solda oynuyordu. Ankaragücü'nün kafasında bir puan vardı ve bu yüzden savunmaya kapanıp kontratağı düşünmüştü. Maç boyunca kontr yemeyen Fenerbahçe, hücum yapıyor gibi gözükse de bir iki cılız pozisyonun dışında gol pozisyonu bulamadı. 
Tribünlerden gelen Gençlerbirliği gol sesleri de oyuncuları hırslandıracağına biraz daha gevşetti. Sezon sonu geldikçe Nobre ve Alex'teki ciddi fiziki düşüş düşündürücü. Yardımcı hakemler bu sezon lige damgalarını vurdular. Düşeni de, şampiyonu da belirleyici oldular. Yardımcının hamlesi ile Bülent Demirlek penaltıyı verdi, tartışılır. 
Oyun içinde Daum'un sol beke tekrar Ümit'i alması, orta sahaya Kemal'i koyması anlık kararlar verdiğini gösteriyor. Madem Ümit senin birinci sol taraf oyuncun ve senin doğrun bu. Onla başla. Ben daha Ümit'in orta saha başlayıp da orta saha bitirdiğini görmedim. Ankaragücü'nde Evren presi başlatan oyuncu olduğu gibi, zaman zaman topun takımda kalmasını sağlayan da tek isimdi. 
Fenerbahçe organize hücum yapamazken, Ankaragücü çıkarken hemen hemen bütün topları rakibine verdi. Bundan da yararlanamadı Fenerbahçe. Gerçekten tatsız tuzsuz, kötü bir maç oldu. Gol atan galip gelecekti. Atan olmayınca yardımcı attı. 



</TEXT>
</DOC>
