<DOC>
<DOCNO> 307170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko19.html </URL>
<DATE> 2005/01/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Vestel, "Cep"e hazırlanıyor... 
</HEADLINE>
<TEXT>

     Vestel AR-GE Genel Müdürü İhsan Alkım, eğlence elektroniği alanında yeni ürünler çıkaracaklarını bildirdi. 
     Alkım, Vestel'in araştırma geliştirme politikasının, kısa vadede sonuç alınabilecek yeni ürünler ve uzun vadeli internet teknolojileri geliştirme yolunda genişleyeceğini ifade etti. 
     Vestel'in, elektroniğin eğlence bölümünde faaliyet gösterdiğini ve oturma odasında bulunan tüm cihazları üretebildiğini ifade eden Alkım, gelecek dönemde ''odanın dışına çıkarak'' taşınabilir eğlence cihazları ve otomobil eğlence elektroniğine de giriş yapacaklarını söyledi. 
     Vestel'in TV, DVD, DVB, ev sinema sistemleri gibi ürünlerde Avrupa pazarında önemli başarılara imza attığını kaydeden Alkım, şöyle konuştu 
     ''Şimdi odanın dışına yine eğlence sektörü ile çıkacağız. Mobil cihazlara yönelebiliriz. MP3 player, video da gösterebilen media player, hafıza kartlarından okuma yapan cihazlar, taşınabilir DVD player ve otomobil için eğlence elektroniği ürünleri geliştirebiliriz. Bu ürünlerle ilgili yönetim kurulu kararı çıktı. Her tür taşınabilir eğlence cihazı ve otomobil eğlence ürünleri için düğmeye bastık. Şu anda çalışmalar devam ediyor. Taşınabilir eğlence cihazları bu yaz piyasaya çıkar. Bu yıl deneme yılı olacak, ihracatta ağırlıklı pay almasını beklemiyoruz.'' 
     
     CEP TELEFONUNA DOĞRU... 
     Eğlence elektroniği dışında da projeleri bulunduğunu anlatan Alkım, ''Bu bir cep telefonu olabilir. Bu konuda da incelemeler sürüyor, ancak henüz alınmış bir karar yok. Cep telefonu için yönetim kurulu kararını bekliyoruz. Grup karar alırsa Ar-Ge'nin bu konuda da yapılanması olabilir'' dedi. 
     Vestel'in tüm üretim yatırımlarını tamamladığını ve altyapısının her türlü elektronik cihazı üretebilecek durumda olduğunu ifade eden Alkım, cep telefonunda dünyada 600 milyonluk adetlik sürekli büyüyen bir pazar olduğuna işaret etti. 
     Alkın, Vestel'in Avrupa'nın en büyük kapasiteli üreticilerinden birisi olduğunu, cep telefonu pazarında da yapılacak çok iş bulunduğuna işaret etti. 
     
     İNGİLTERE'DE DİJİTAL PAY 
     Vestel'in ihracatında gelecek dönemde dijital ürünlerin payının daha da yükseleceğini kaydeden Alkım, yüksek teknoloji ürünü televizyon üretiminde ağırlığın giderek arttığını kaydetti. 
     Alkım, Avrupa'da 2010 yılından itibaren analog yayınların sonlandırılmasına başlanacağını ve 2015 yılında tamamen dijital yayın sisteme geçileceğini belirterek, Vestel bünyesindeki Cabot'un 70 mühendisiyle sadece dijital geçiş için çalıştığını bildirdi. 
     Dijital sisteme en fazla uyum sağlayan ülke olan İngiltere'de kullanılan televizyonlardaki dijital yazılımların yüzde 75'inin Vestel tarafından yapıldığını anlatan Alkım, sözlerini şöyle sürdürdü 
     ''Avrupa dijital televizyon sistemlerinde Vestel, tüm rakiplerinden daha önde. Ürettiğimiz yazılımları Vestel'in yanında Philips, Bang Olufsen, Sagem gibi 25 marka daha kullanıyor. Buradaki öncülüğümüz devam edecek. Önümüzdeki 5 yıllık dönemde dijital geçişin tamamlanmasıyla büyük bir pazar doğacak. 
     Avrupa'nın yıllık TV ihtiyacı 40 milyon, bunun 8 milyonunu biz karşılıyoruz. Dijital geçişten sonra bu pazardan çok daha önemli bir pay alacağımıza inanıyoruz. Vestel'in bundan sonraki üç beş senesi çok parlak olacak. Toplam ihracatımız içinde dijital ürünlerin payı artacak.'' Alkım, uzun dönemde üniversitelerle yapacakları işbirliği ile kablosuz internet bağlantıları wireless ve dijital video yazılımlarında MPEG 4 patent üretmeye çalışacaklarını da sözlerine ekledi. 
     
</TEXT>
</DOC>
