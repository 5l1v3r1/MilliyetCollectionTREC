<DOC>
<DOCNO> 334928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur39.html </URL>
<DATE> 2005/04/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Guantanamo'daki Türk esir Askerlik Şubesi'ne teslim edilecek 
</HEADLINE>
<TEXT>

     ABD'nin Afganistan harekatının ardından tutuklanarak Küba'daki Amerikan üssü Guantanamo'ya götürülenler arasındaki 3 Türk'ten biri olan Salih Uyar, getirildiği Adana'da Cumhuriyet Savcılığı'nca serbest bırakıldı. Askerlik yapmadığı tespit edilen Uyar, Askerlik Şubesi'ne teslim edilecek. 
     Alınan bilgiye göre, 2000 yılında, İran'a giden ve Pakistan üzerinden Afganistan'a geçen, burada El Kaide örgütüyle bağlantısı olduğu iddiasıyla yakalanarak ABD'li askerlere teslim edilen Uyar, Küba'daki Guantanamo Üssü'nde yaklaşık 3 yıl 4 ay kaldıktan sonra İncirlik Hava Üssü'ne getirilerek Adana'da Emniyet Müdürlüğü yetkililerine teslim edildi. 
     Sorgulanması sonrasında sevk edildiği Adana Adliyesi'nde, Cumhuriyet Savcılığı'nca ifadesi alınan Uyar'ın, ''suç unsuruna rastlanmadığı'' gerekçesiyle serbest bırakılmasına karar verildi. Uyar'ın, ülkeyi 19 yaşında terk ettiği için askerliğini yapmadığı göz önünde bulundurularak, askerlik şubesine teslim edileceği kaydedildi. 
     Salih Uyar, Askerlik Şubesi yetkililerine teslim edilmek üzere Emniyet Müdürlüğü'ne götürülürken gazetecilerin Guantanamo'da bulunduğu belirtilen Murat Kurnaz ve Mesut Şen ile görüşüp görüşemediği yönündeki sorularını cevapsız bıraktı. 
     
</TEXT>
</DOC>
