<DOC>
<DOCNO> 326232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun61.html </URL>
<DATE> 2005/03/23/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
Irak'ta Alman pasaportlu bir gazetecinin kaçırıldığı iddia edildi 
</HEADLINE>
<TEXT>

     Irak'ta yabancı basına gönderilen yeni bir video kasette, silahlı kişilerce rehin alınmış bir kişi, gazeteci olduğunu ve Alman pasaportu taşıdığını belirterek yardım istedi. 
     AP ajansının haberine göre, Time dergisinin Bağdat bürosuna gönderilen kasette, kaçırıldığını söyleyen kişi adının Hasan El Zeydi olduğunu açıkladı. 
     Alman hükümeti, Almanya Başbakanı Gerhard Schröder ile Alman basınından bırakılması için yardım etmelerini isteyen El Zeydi, Irak halkından da serbest bırakılmasına yardımcı olması talebinde bulundu. El Zeydi, kronik rahatsızlıkları ve kalp sorunu olduğunu söyledi. 
     El Zeydi'yi kaçıranlar, daha önce adı duyulmamış olan ''İslam'ın Koruyucuları Tugayı'' olarak kendilerini tanıttılar. Militanlar, Berlin hükümetinden Almanya'daki tüm Müslümanları serbest bırakmasını ve Irak'taki mevcut hükümetle güvenlik işbirliğini kesmesini istedi. 
     Almanya Dışişleri Bakanlığı sözcüsü ise, böyle bir kişi hakkında bilgileri olmadığını açıkladı. 
     Irak'ta ABD müdahalesinin ardından gelişen süreçte 200'den fazla yabancı kaçırıldı, 30'dan fazlası da öldürüldü. 
     
</TEXT>
</DOC>
