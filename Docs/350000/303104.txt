<DOC>
<DOCNO> 303104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo10.html </URL>
<DATE> 2005/01/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Potada Avrupa kupalarında bu hafta... 
</HEADLINE>
<TEXT>

     Basketbolda Türkiye'yi erkekler Avrupa kupalarında temsil eden takımlardan 4'ü, gruplarındaki mücadelelerini, yarından itibaren sürdürecekler. 
     ULEB Kupası'nda 8. hafta maçları yarın yapılırken, ULEB Erkekler Avrupa Ligi'nde de 9. hafta maçları, 5 Ocak Çarşamba ve 6 Ocak Perşembe günü oynanacak. 
     ULEB Kupası'nda 7. maçlar sonunda D Grubu'nda 7 puanla son sırada yer alan ve henüz galibiyeti bulunmayan Türk Telekomspor, 8. maçında, başkent Moskova'da grubun 11 puanlı 4.sü Rusya'nın MBC Dinamo Moskova takımıyla karşı karşıya gelecek. Karşılaşma, TSİ 19.00'da başlayacak. Ankara'daki ilk maçı, milli oyuncu Mirsad Türkcan'ın da forma giydiği Rus ekibi, 80-76 kazanmıştı. 
     Aynı kupada F Grubu'nda 11 puan ve averajla 4. sıraya yerleşen Darüşşafaka da 8. maçında, İstanbul'da 7 puanlı grup sonuncusu Avusturya'nın Superfund Bulls Kapfenberg takımını konuk edecek. Darüşşafaka Ayhan Şahenk Spor Salonu'ndaki maçın başlama saati 19.30. Darüşşafaka, Avusturya'daki maçta rakibini 65-50 yenmişti. 
     
     ULEB ERKEKLER AVRUPA LİGİ 
     ULEB Erkekler Avrupa Ligi C Grubu'nda 13 puan ve averajla 2. sırada yer alan Ülkerspor, 5 Ocak Çarşamba günü, İstanbul'da sürpriz bir biçimde 75-70 yenildiği, grupta 10 puan ve averajla son sırada bulunan Fransız ekibi Elan Bearnais Pau Orthez ile deplasmanda karşılaşacak. Pau kentinde Palais Des Sports Salonu'ndaki maç, TSİ 21.30'da başlayacak. 
     A Grubu'nda 15 puan ve averajla 2. sırada bulunan Efes Pilsen ise 6 Ocak Perşembe günü, gruptaki tek yenilgisini deplasmanda 92-71'lik skorla aldığı 15 puanlı grup lideri İtalya'nın Climamio Bologna takımını İstanbul'da ağırlayacak. Abdi İpekçi Spor Salonu'ndaki maçın başlama saati 19.40. 
     Ülkerspor ve Efes Pilsen'in karşılaşmaları, Sky Türk'den canlı olarak ekrana gelecek. 
     
</TEXT>
</DOC>
