<DOC>
<DOCNO> 340177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy01.html </URL>
<DATE> 2005/05/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan’a mektup Erivan’ı karıştırdı 
</HEADLINE>
<TEXT>

     CENK BAŞLAMIŞ Moskova 

Ermeni gençlerin Başbakan Recep Tayyip Erdoğan’a mektup gönderme kararı Ermenistan'daki milliyetçi çevrelerde sert tepki yarattı. 
     Ermeni basınında yer alan haberlere göre, Ermenistan Gençlik Partisi, Türkiye ile ilişkilerin tartışıldığı bir konferans düzenledi. Konferans sonunda Başbakan Erdoğan’a bir iyiniyet mektubuö gönderilmesi önerisi oy birliğiyle kabul edildi. Mektupta Erdoğan’a hitaben, Sayın Başbakan, evet Ermeni soykırımı gerçekten yaşandı. Ancak, bundan Türkiye Cumhuriyeti sorumlu tutulamazö ifadesi kullanılması kararlaştırıldı. 
     Ermeni Gençlik Partisi’nin mektubu, aşırı milliyetçi Taşnaksütyun’un gençlik koluyla Nigol Aghbalyan Öğrenci Birliği kuruluşu tarafından protesto edildi. Söz konusu kuruluşlar partinin Ermeni gençliği adına konuşma hakkına sahip bulunmadığını bildirdi. İki örgüt tarafından yapılan yazılı açıklamada, Mektupta yer alan ifadeleri kınarken, bir konunun altını çizmeyi görevim kabul ediyoruz Türkiye Ermenilere yönelik soykırım uyguladığını kabul etmekle kalmamalı, Ermeni halkına tazminat da ödemeli. Çünkü söz konusu olan haklarımızın ve adaletin sağlanmasıö denildi. 
     Bu gelişme, Türkiye ile ilişkiler konusunda Ermeni toplumunda farklı görüşlerin bulunduğunu bir kez daha gözler önüne serdi. Ermenistan’da bir kesim geçmişin unutulmamasını, ancak Türkiye ile mutlaka ilişki kurulması gerektiğini söylüyor. Karşı görüşte olanlar ise, iki ülke arasında diplomatik ilişki kurulabilmesi için Türkiye’nin önce soykırımı kabul etmesini, tazminat ödemesini ve Doğu Anadolu’daki bazı toprakları vermesini istiyor. 
     İki ülke liderleri arasında bir süre önce mektup diplomasisi başlamıştı. Karşılıklı yazılan mektupların ardından Başbakan Erdoğan’la Ermenistan Devlet Başkanı Robert Koçaryan’ın bu ay içinde ilk kez görüşmesi bekleniyor. 
     
</TEXT>
</DOC>
