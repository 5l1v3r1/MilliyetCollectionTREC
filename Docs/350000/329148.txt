<DOC>
<DOCNO> 329148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/aspo.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HERŞEY VATAN İÇİN 
</HEADLINE>
<TEXT>


Gürcistan maçının devre arasında 18 kişilik kadroya giremeyen Kürşat, Okan, Ersen Martin, Volkan, Orhan Ak ve Cihan, soyunma odasına gelerek arkadaşlarının kramponlarını temizledi 

BİLAL MEŞE 


Gürcistan maçında uzun zamandır özlemini çektiğimiz takım ruhunu sahaya yansıtan, farklı galibiyetle 2006 Dünya Kupası finallerine katılma umutlarını artıran A Milli Takım'da zaferin perde arkası tüyleri diken diken edecek kadar anlamlı ve duygu doluydu. 
Gürcistan'ın başkenti Tiflis'te sahada oynayanlar kadar, tribünde oturanlar, yedek kulübesinde sırasını bekleyenler de baş kahramandı. 2002 Dünya Kupası'ndan bu yana belki de ilk kez birlik ve beraberliğin tavana vurduğu bir ortam vardı. 
Gerek maç öncesi, gerek maç içinde yağan yağmur nedeniyle son derece ağır bir sahada mücadele eden Ay - Yıldızlı futbolcular devre arasında müthiş bir tabloyla karşılaştı. Teknik Direktör Ersun Yanal tarafından 18 kişilik kadroya alınmayan Kürşat, Okan, Ersen Martin, Volkan, Orhan Ak ve Cihan Haspolatlı'nın soyunma odasına gelerek büyük efor sarfeden arkadaşlarının çamur içinde kalan kramponlarını temizlemesi takımda müthiş bir moral dopingi yarattı. 
Yedekte bekleyen oyuncular da ikinci yarı bir an bile yerlerinde durmadı. Herkes arkadaşlarına uyarılarda bulundu, hatalarını göstererek yardımcı oldu. 
Milli Takım teknik heyeti ve yöneticileri bu görüntüyü, "İşte takım ruhu bu. Türkiye'yi bu sevgi ortamı Almanya'ya taşıyacaktır" sözleriyle değerlendirdiler. 

Denetimi geçti 

Federasyon yetkilileri, Ersun Yanal'ın televizyona çıkmasına önce izin vermedi, ardından spor dışı bir programa katılacağı için ikna oldu. Tecrübeli hoca yayında "Güzel günler yakın" dedi 

Milli Takım Teknik Direktörü Ersun Yanal ile federasyon arasında dün küçük çaplı bir kriz yaşandı. Yanal'ın, her kanaldan istek gelmesi nedeniyle "yıpranacağı endişesiyle" televizyon programlarına çıkmasına soğuk bakan federasyon yetkilileri, spor yerine günlük bir yayın akışına katılacağının öğrenilmesi üzerine dün tecrübeli hocaya izin verdiler. 
Çıktığı programda Almanya 2006 için umutlu mesajlar veren Ersun Yanal, şöyle konuştu 
"Değişim yapmaya çalışıyoruz. Şu an zorlanıyoruz ama, gitgide bunları aşıyoruz. Önümüzde çok güzel günler var. Bunlar sadece başlangıç. Biraz daha içten bakarsak güzellikleri görürüz. Hızlı oynamayı beceren, takım halinde hücum ve savunma yapan bir ekibiz. Gelişmesini beklediğimiz 10 oyuncu daha var. Türkiye'yi mutlu etmek için çalışıyoruz. Dönüşte insanların yüzündeki ışıltıyı görünce işimizin önemini daha çok anlıyoruz. Sahaya çıkan 11, ülkenin en iyi 11'i. İşin maddi yönüne pek bakmıyoruz. 
"Yunanistan'ı yener, Yunanistan, Ukrayna'yı geçerse, biz de Ukrayna önünde kazanırsak, gruptan birinci çıkarız. Bu tablo neden doğmasın ki Bugüne kadar hep ikinci olarak finallere gittik. Baraj maçı daha zor. Biz birinci olmak istiyoruz". 

Çobanoğlu'nun inadı 

Menajer Can Çobanoğlu, Gürcistan maçında bir dakika boş durmadı. Çobanoğlu, tribünlerden yedek oyunculara atılan yabancı cisimler üzerine sık sık dördüncü hakemle diyalog kurdu. Olayın orta hakeme kadar gitmesini sağlayan Milli Takım menajeri, anons yaptırarak, saha kenarında ısınan oyunculara rahat bir ortam yarattı. Can Çobanoğlu, "Alınan farklı galibiyette herkesin tuzu biberi var" dedi. 

Rekortmen Fatih 

Gürcistan'a karşı kaydettiği 2 golle elemelerdeki gol sayısını 5'e çıkaran Fatih Tekke, futbol tarihimizin eleme gruplarında en çok gol atan futbolcuları Hakan Şükür ve Cemil Turan'ın rekorunu da egale etti. 1978 Dünya Kupası elemelerinde Cemil Turan, 2002 Dünya Kupası elemelerinde de Hakan Şükür 5'er gol kaydederek grup maçlarını tamamlamışlardı. 
Fatih Tekke Dünya Kupası 2006 eleme grupları gol krallığında da iddialı konuma geldi. Portekizli Pedro Pauleta'nın 6 golle krallığını sürdürdüğü sıralamada, 5'er golle Fatih Tekke, Verpakovskis Letonya , Cristiano Ronaldo Portekiz , Dmitar Berbatov Bulgaristan , Eremenko Finlandiya , Tomasz Frankowski Polonya ve Fredrik Ljungberg İsveç ikinci sırayı paylaşıyorlar. 

Gruplarda en çok gol atanlar Cemil Turan 5 gol D.Kupası 1978 Hakan Şükür 5 gol D.Kupası 2002 Tanju Çolak 4 gol D.Kupası 1990 Oktay D. 4 gol D.Kupası 1998 Feyyaz Uçar 3 gol D.Kupası 1994 Hakan Şükür 3 gol D.Kupası 1994 Rıdvan Dilmen 3 gol D.Kupası 1990 Feyyaz Uçar 3 gol D.Kupası 1990 
Sadece Dünya Kupası eleme grubu dahilindeki maçlar göz önüne alınmıştır. 

Uçakta coştular 

Gürcistan'dan İstanbul'a dönüşte, Milli Takım uçağında müthiş bir eğlence yaşandı. Moralleri yerinde olan oyuncular iki saat süren yolculukta şarkılar ve türküler söyleyerek galibiyeti kutladılar. Ayrıca hep bir ağızdan "Finale gideceğiz, başka yolu yok" sloganıyla 2006 için ne kadar kendilerinden emin olduklarını gösterdiler. 

DIŞ BASIN 
Danimarka 
Ülkenin önde gelen gazetelerinden B.T., Ukrayna yenilgisi ile Danimarka'nın Dünya Şampiyonası'na katılma umutlarının sona erdiğini yazdı. Ekstra Bladet, Türkiye ve Yunanistan'ın maçlarını kazanarak Danimarka ile arayı açtıklarını ve belirtti, "Artık şansımız incecik bir telde asılı" yorumunu yaptı. 
Politiken gazetesi ise "Türkiye gol şovla Danimarka'yı geçti" başlığını attı, "Rakiplerimizden yardım göremedik" ifadesini kullandı. 

Gürcistan 
24 Saat Gazetesi maçta Gürcü futbolcuların sakatlık ve hüzünlü anlarının fotoğraf karelerini tam sayfa vererek, "Bunlara iyi bakın" başlığını attı. Cumhuriyeti Gazetesi de ilk sayfasında maç fotoğrafını ters kullanarak, "Gürcistan'ın umudu, Türk Milli Takımı karşısında ters döndü" manşetine yer verdi. 
Gazete, kötü organizasyon nedeniyle Lokomotif Stadı'nda başlayan istem dışı olayların Tiflis sokaklarında devam ettiğini belirtti. 

Yunanistan 
Arnavutluk galibiyetini, "Arnavutların üzerinden adeta kamyon gibi geçtik, şimdi sıra İstanbul'u kuşatmakta" başlığı ile okuyucularına taşıyan Goal News gazetesi, "Türkler, Tiflis'te adeta stadın duvarlarını yıktılar. Gürcüleri toz duman ettiler. Bizi zor ve çok sıcak bir Haziran bekliyor. Almanya yolu İstanbul'dan geçecek" yorumunu yaptı. Filathlos gazetesi ise takım kaptanı Thodoris Zagorakis'in Türkiye maçında oynayamayacak olmasının endişe yarattığını belirtti, 'Haziran ayında Türkiye'de bizi zor bir sınav bekliyor' dedi. 

Kalan maçlar 
04 06 2005 
Ukrayna - Kazakistan 
Türkiye - Yunanistan 
Arnavutluk - Gürcistan 

08 06 2005 
Kazakistan - Türkiye 
Yunanistan - Ukrayna 
Danimarka - Arnavutluk 

17 08 2005 
Kazakistan - Gürcistan 

03 09 2005 
Arnavutluk - Kazakistan 
Türkiye - Danimarka 
Gürcistan - Ukrayna 

07 09 2005 
Kazakistan - Yunanistan 
Ukrayna - Türkiye 
Danimarka - Gürcistan 

08 10 2005 
Gürcistan - Kazakistan 
Ukrayna - Arnavutluk 
Danimarka - Yunanistan 

12 10 2005 
Kazakistan - Danimarka 
Yunanistan - Gürcistan 
Arnavutluk - Türkiye 

2. GRUP PUAN DURUMU Takımlar O G B M A Y P Ukrayna 7 5 2 0 12 3 17 Yunanistan 7 4 2 1 12 6 14 TÜRKİYE 7 3 3 1 13 7 12 Danimarka 7 2 3 2 10 7 9 Arnavutluk 7 2 0 5 3 11 6 Gürcistan 6 1 2 3 8 13 5 Kazakistan 5 0 0 5 2 13 0 


</TEXT>
</DOC>
