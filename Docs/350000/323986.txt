<DOC>
<DOCNO> 323986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun47.html </URL>
<DATE> 2005/03/16/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Hollanda, Hırvatisvan ile görüşmelerin ertelenmesini destekliyor 
</HEADLINE>
<TEXT>

     Hollanda Parlamentosu, AB dışişleri bakanlarının Hırvatistan ile tam üyelik görüşmelerinin ertelenmesi kararını desteklediğini bildirdi. 
     Parlamentoda yapılan tartışmalar sırasında görüşlerini açıklayan iktidar ve muhalefet parti sözcüleri, Hırvatistan'ın, general Ante Gotovina'nın Lahey'deki eski Yugoslavya için kurulan BM Savaş Suçluları Mahkemesi'ne teslim edilmesini sağlamadığı için görüşmelere başlanmaması kararının yerinde olduğunu belirttiler. 
     Koalisyonun büyük ortağı Hıristiyan Demokrat Parti sözcüsü, ''Karar tamamen yerindedir. Hırvat Hükümeti son anda generalin mal varlığını dondurdu. Demek ki baskının faydası oluyor. O nedenle AB bu ülke üzerinde insan hakları konusunda baskılarını artırmalıdır'' dedi. Koalisyonun diğer ortağı Liberal Parti sözcüsü de, Hırvat generalin mutlaka Lahey'de yargılanması gerektiğini söyledi. 
     Ana muhalefet partisi İşçi Partisi sözcüsüyse Hırvatistan'ın AB ile yeterli düzeyde işbirliğine yanaşmadığını savunarak, kararın doğru olduğunu belirtti. 
     Sözcü, Balkanlarda barışın ne kadar zor sağlandığının ve bedelinin de ne kadar yüksek olduğunun geçmişte görüldüğünü, bu nedenle geçmişteki hataların hesabının kesinlikle verilmesi gerektiğini kaydetti. 
     
</TEXT>
</DOC>
