<DOC>
<DOCNO> 316699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun29.html </URL>
<DATE> 2005/02/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Aşura Günü yine kana bulandı 11 ölü... 
</HEADLINE>
<TEXT>

     Irak'ta bugün Hazreti Hüseyin'in şehit edilmesinin 1365. yılı nedeniyle ülkede düzenlenen aşure günü etkinlikleri yine kana bulandı. 
     Ülkede düzenlenen 4 ayrı intihar saldırısı ve bir halk otobüsünde meydana gelen patlamada, 11 kişi öldü, çok sayıda kişi yaralandı. 
     Irak'ın başkenti Bağdat'ta Sünni Fetih Paşa camii dışında kurulan cenaze çadırında düzenlenen intihar saldırısında 4 kişi öldü, 37 kişi yaralandı. 
     Yine Bağdat'ın 60 kilometre kuzeydoğusundaki Bakuba'da Irak ulusal muhafızlarına yönelik intihar saldırısında, bir muhafız öldü, bir diğeri yaralandı. 
     Bağdat'ın 30 kilometre güneyindeki Latifiye'de Irak ordusunun denetimindeki bir kontrol noktasına araçla yapılan saldırıda da 2 asker yaşamını yitirdi. 
     Öte yandan, Bağdat'ın kuzeybatısındaki bir cami yakınında Irak ulusal muhafızlarına yönelik intihar saldırısı girişiminde intihar komandosundan başka ölen olmadı. 
     Ülkede son olarak başkent Bağdat'taki Şii mahallesi Kazımiye yakınında bir halk otobüsünde meydana gelen patlamada, 4 kişi öldü, 22 kişi yaralandı. 
     Irak'ta geçen yılki aşure günü etkinlikleri sırasında, Kerbela ve Bağdat'ta düzenlenen eş zamanlı saldırılarda 181 kişi hayatını kaybetmişti. 

     
</TEXT>
</DOC>
