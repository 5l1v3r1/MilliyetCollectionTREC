<DOC>
<DOCNO> 305510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo33.html </URL>
<DATE> 2005/01/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ersun Yanal'dan Trabzonspor'a ziyaret... 
</HEADLINE>
<TEXT>

     Milli Takımlar Teknik Direktörü Ersun Yanal, Ümit Milli Futbol Takımı Teknik Direktörü Raşit Çetiner ve Milli Takımlar Menajeri Can Çobanoğlu ile Trabzonsporluları Belek'teki kampta ziyaret etti. 
     Trabzonspor'un Türk futboluna önemli değerler katmış bir kulüp olduğunu belirten Ersun Yanal, Teknik Direktör Şenol Güneş'e bu kulüpteki yeni görevi nedeniyle başarı dileğinde bulundu. 
     Dünyada artık teknik direktörlüğün çok daha farklı misyonlarla değerlendirildiğini belirten Yanal, Trabzonspor'da da Şenol Güneş'in bu misyonu yerine getirmek üzere önemli bir görev üstlendiğini söyledi. 
     Yanal, Şenol Güneş'in büyük deneyimiyle bordo-mavili kulüpte de Türk futboluna önemli katkılar sağlamaya devam edeceğini vurguladı. 
     Şenol Güneş ise milli takımlarda görev yapan antrenörlerin her zaman çok değerli olduğunu kaydederek, ''Milli takımımızın antrenörü, bana göre Türkiye'nin ve dünyanın en iyi antrenörüdür. Ona sahip çıkmak gerekir'' dedi. 
     Şenol Güneş, kendisinden sonra milli takımlar teknik direktörü olan Ersun Yanal'ın başarıya ulaşacağına inandığını dile getirerek, ''Milli takımımızın Almanya'daki dünya kupasında yerini alacağını düşünüyorum. Şu anda grubumuzda puan olarak biraz geride kalmış durumdayız. Fakat bu çok önemli değil. Önümüzdeki maçlarda hak ettiğimiz yere geliriz'' diye konuştu. 
     
     ''ÖNEMLİ OLAN FIRTINALARA KARŞI TUTUNABİLMEK'' 

     Şenol Güneş, basın mensuplarının, ''Siz de milli takımdayken eleştiriliyordunuz, Ersun Hoca da eleştiriler alıyor. Bunun nedeni ne''' şeklindeki sorularına ise ''Milli takım ülke futbolunun en üst noktasıdır. Yükseklerde rüzgar sert eser. Önemli olan fırtınalara karşı tutunabilmektir'' diye yanıt verdi. 
     Öte yandan Trabzonspor'un milli futbolcusu Gökdeniz'in 25. yaş günü, takımın kaldığı otelde pasta kesilerek kutlandı. 
     
</TEXT>
</DOC>
