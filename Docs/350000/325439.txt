<DOC>
<DOCNO> 325439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/yersen.html </URL>
<DATE> 2005/03/21/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Youla böyle istedi 
</HEADLINE>
<TEXT>



Fenerbahçe karşısında ciddi efor harcayan Gençlerbirliği'nin, bu maça yeteri kadar konsantre olamaması, genç oyuncuların performansında belirgin düşüş gözlenmesi normaldi. Buna karşın, seyir zevkine yönelik bir oyun hedefleyen Konyaspor'un, becerilerini sergileyebileceği bir futbol ortamı vardı. 
Başkent ekibinde kanatlarda Kerem ve Hakan'ın ofansif oyuna katkıda bulunamaması, orta alanda Ayman'ın çok pas hatası yapması, koşmayı ve pres yapmayı sevmeyen Skoko'nun yükünü hayli artırdı. Mustafa Özkan'ın bu bölgeden top almaya gelmesi Youla'yı hücum bölgesinde yalnız bıraktı. Konyaspor'un tempoyu kendine göre ayarladığı bölümde ani atak, beceriyle birleşip, Gençlerbirliği'nin sürpriz golüne dönüştü. 
Konyaspor'un eşitlik çabaları ikinci yarının hemen başında sonuç verdi. Bencil santrforlara ders olacak pozisyonda, Tayfun'un kafayla indirdiği top Levent'in ayağından ağlara gitti. Susiç'in hücuma zenginlik katan arayışları Gençlerbirliği'ne zor anlar yaşatsa da, Baliç uygun pozisyonlarda geçmişini aratan beceriksizlikler sergiledi. 
Maçın uzatma bölümünde skor her iki takım lehine de değişebilirdi. Ancak şans başkent ekibini tercih edince, sonucu belirlemek Youla'nın nefesleri kesen penaltı vuruşuna kaldı. 



</TEXT>
</DOC>
