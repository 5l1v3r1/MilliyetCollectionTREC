<DOC>
<DOCNO> 326674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy10.html </URL>
<DATE> 2005/03/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Baykal'a açılan tazminat davası reddedildi 
</HEADLINE>
<TEXT>

     CHP'li muhalif üyeler Bedri Baykam, Mustafa Selmanpakoğlu ve Ertuğrul Çepni'nin, Genel Başkan Deniz Baykal'ın kendilerine ''sokak çapulcuları'' diyerek, hakaret ettiği iddiasıyla açtıkları tazminat davası reddedildi. 
     Ankara 26. Asliye Hukuk Mahkemesi'nde görülen davanın bugünkü duruşmasına davacı Selmanpakoğlu ve avukatı Tayyar Selçuk ile Baykal'ın avukatı Alper Öktem katıldı. 
     Duruşmada tanık olarak dinlenen parti üyesi Serhat Akay, 3 Nisan 2004 tarihinde Selmanpakoğlu öncülüğünde parti genel merkezine giderek, olağanüstü kurultaya gidilmesini istediklerini söyledi. Akay, 3 Temmuz 2004 tarihindeki olağanüstü kurultayda Baykal'ın muhaliflere ''sokak çapulcuları'' dediğini basından öğrendiğini ifade etti. 
     Davacıların avukatı Tayyar Selçuk, bugünkü ve önceki duruşmalarda dinlenen tanıkların, iddialarını kanıtlar nitelikte ifade verdiklerini belirterek, davanın kabulünü istedi. 
     Baykal'ın avukatı Öktem ise dosya kapsamına göre Baykal'ın sözlerinin davacıları kapsamadığını savunarak, davanın reddine karar verilmesini talep etti. 
     Yargıç Ahmet Pınar, dosya kapsamına göre Baykal'ın sözlerinin davacıları kapsamadığını ve bunun ''matufiyet yokluğu'' olduğu gerekçesiyle davanın reddine karar verdi. 
     Baykam, Selmanpakoğlu ve Çepni, Baykal'dan kişilik haklarına saldırıda bulunduğu iddiasıyla 5'er milyar lira manevi tazminat talep ediyorlardı. 
     
</TEXT>
</DOC>
