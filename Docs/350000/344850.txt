<DOC>
<DOCNO> 344850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo23.html </URL>
<DATE> 2005/05/22/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Aziz Yıldırım açıkladı Daum kalıyor 
</HEADLINE>
<TEXT>

     Fenerbahçe Başkanı Aziz Yıldırım, gelecek sezonda teknik direktör Daum'un takımın başında kalacağını açıkladı. 
     Başkan Aziz Yıldırım, uzun bir aradan sonra üstüste şampiyon olarak tarih yazdıklarını kaydederek, "Sezon başında favori bizdik. Bu ligin en iyi takımı Fenerbahçe’dir. Bugün Fenerbahçe camiası mutludur. Önümüze daha umutlu bakıyoruz" dedi. 
     Teknik direktör Christoph Daum ile ilgili spekülasyonlara da değinen Yıldırım, "Daum kalacak bunu herkes bilsin. Buradan açıklıyorum, Daum kaldı" dedi. 
     Yıldırım, Galatasaray’ın UEFA Kupası’ndaki şampiyonluğuna "tesadüf" demesinin yanlış anlaşıldığını belirterek, "Ben tesadüf derken maçlar için demedim. Eğer onlar hazırlıklı olsalardı bugünlerdeki gibi olmazlardı. Bakın MTK, 1964’te şampiyon oldu nerede şimdi yok. Steau Bükreş oldu yok. Altyapıları iyi hazırlamak gerekiyor. Neyse sayemde formalar yapıp para kazandılar" diye konuştu. 
     Küfürle sürekli mücadele ettiğini de anlatan Yıldırım, "Küfürle mücadele ettim. Şahıslara kadar indim. Dedim ki küfür etmeyeceksiniz. 
     Ama çıkıp da hakediyor derseniz tepki koyarlar" dedi. 
     
     "TÜRKİYE LİGİ ARTIK FENERBAHÇE’Yİ KESMEZ" 

     Yıldırım, artık gelecek sezonun değerlendirmesini yapacaklarını kaydederek, "Önümüze bakıyoruz. Türkiye Ligi artık Fenerbahçe’yi kesmez. Avrupa’da da başarıyı yakalamak istiyoruz. Eksiklerimiz var bunları tamamlayacağız. Biz Avrupa’da hedef olarak 2007’yi koyduk. Bu 2007 olmaz 2008 olur. Ama mutlaka sportif başarıyı yakalayacağız" 
     diye konuştu. 
     
     BAŞBAKAN ERDOĞAN KUTLADI 

     Yıldırım, Başbakan Recep Tayyip Erdoğan’ın kendisini telefonla aradığını, oyuncuları ve yöneticileri kutladığını, kendisinin de teşekkür ettiğini sözlerine ekledi. 

     
</TEXT>
</DOC>
