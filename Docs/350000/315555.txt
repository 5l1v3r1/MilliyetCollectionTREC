<DOC>
<DOCNO> 315555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonyas11.html </URL>
<DATE> 2005/02/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bebeklerde ''biberon çürüğü''ne dikkat 
</HEADLINE>
<TEXT>

     Trabzon Tabip Odası Başkanı ve Çocuk Doktoru Ahmet Ömeroğlu, gece yatmadan önce veya uyku sırasında biberon emen bebeklerin ağzında biriken sütün, ''biberon çürüğü'' denilen çürüklere neden olduğunu bildirdi. 
     Ömeroğlu, AA muhabirine yaptığı açıklamada, bebeklerin dişlerinde oluşan kahverengi lekelerin aslında diş çürükleri olduğunu ifade ederek, ''Dişler de çürük nedeniyle kırılır. Bu kadar erken bir dönemde çürük oluşmasının nedeni de 'biberon çürüğü' adı verilen çürüklerdir'' dedi. 
     Bebek beslenmesinde en önemli besinin anne sütü olduğunu vurgulayan Ömeroğlu, şöyle konuştu 
     ''Ancak inek sütü ve yüksek karbonhidratlı besinler, doğal olarak şeker içerir. Gece yatmadan önce veya uyku sırasında biberon emen bebeklerin ağzında biriken süt, mikropların dişleri çürütmesi için elverişli bir ortam oluşturur ve 'biberon çürüğü' denilen çürüklere neden olur. Bu nedenle özellikle gece beslenmesi sonrası dişlerin temizliğine özen gösterilmelidir.'' Bebeklerde meydana gelen çürüklerin tedavisi çok güç olduğundan, koruyucu önlemlerin erken dönemde alınması gerektiğini belirten Ömeroğlu, sözlerini şöyle sürdürdü 
     ''Bu önlemlerin başında, bebeğin gece ağzında biberonla uyuma alışkanlığının önlenmesi, beslendikten sonra uyutulması, biberondaki süte şeker, bal pekmez gibi tatlandırıcılar ilave edilmemesi, bebek beslendikten sonra mutlaka su içirilmesi ve ilk dişlerin çıkmaya başlamasıyla gece ve sabah beslenmeleri sonrası temiz, ıslak bir tülbentle dişlerini silerek temizlenmesi gelmektedir.'' Biberon çürüğü görülen dişlerin tedavi edilmediği takdirde ağrı yapacağını ve iltihaplanacağını ifade eden Ömeroğlu, şunları kaydetti 
     ''İltihaplı veya ağrıyan dişler, bebeğin huzursuzlanmasına ve beslenme düzeninin bozulmasına neden olur. İltihap, alttan gelecek kalıcı dişleri de etkileyip şekillerinin bozulmasına yol açar. Bu dişler çekilirse, çocukta konuşma problemleri ortaya çıkabilir. Biberonun yanı sıra emziklerin ağlayan bebekleri susturmak amacıyla bal, pekmez, reçel gibi tatlandırıcılara batırılarak verilmesi biberon çürüklerinin başka bir nedenidir. Dişler çıktıktan sonra oyalanmak amacıyla bebeğin eline verilen karbonhidratlı ve şekerli gıdalar da diş çürüklerine neden olur. Bebekleri bu tür gıdaların yerine elma, havuç gibi besin değeri yüksek, diş temizliğine yardımcı gıdalara yönlendirmek gerekir.'' 
     
</TEXT>
</DOC>
