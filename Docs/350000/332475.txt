<DOC>
<DOCNO> 332475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun32.html </URL>
<DATE> 2005/04/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Polonya, 2006'nın başında Irak'tan çekiliyor... 
</HEADLINE>
<TEXT>

     Polonya hükümetinin, Irak'taki askerlerini gelecek yılın ilk haftalarında çekme niyetinde olduğu bildirildi. 
     Polonya Savunma Bakanı Jerzy Smajdzinski, hükümetin, Irak'ta BM himayesindeki istikrar misyonunun bu yılın sonunda sona ermesiyle birlikte, Polonya istikrar misyonunun da faaliyetlerinin bitmesi görüşünde olduğunu belirtti. 
     Smajdzinski, BM'nin görevinin bu yılın sonunda bitmesinden sonra, Polonya askerlerinin ve teçhizatın geri dönmesinin birkaç hafta alacağını kaydetti. 
     Bunun Polonya kabinesinin görüşü olduğunu belirten Smajdzinski, kararın Devlet Başkanı Aleksandır Kwasniewski tarafından onaylanması gerektiğini ifade etti. 
     Irak savaşında ABD'nin sadık müttefiklerinden olan Polonya, ülkenin orta kesimlerindeki çokuluslu güce komuta ediyor. Polonya'nın Irak'ta 1700 dolayında askeri bulunuyor. 
     
</TEXT>
</DOC>
