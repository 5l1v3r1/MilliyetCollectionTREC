<DOC>
<DOCNO> 342053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/guncel/gun03.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air'e Hollanda yasağı 
</HEADLINE>
<TEXT>


Hollanda, uçakları arızalanan Onur Air'in uçuşlarını 1 ay durdurdu 


Özel Türk havayolu şirketlerinden Onur Air'in Hollanda'ya yaptığı uçuşlar, bu ülke tarafından bir ay süreyle durduruldu. Hollanda Ulaştırma Bakanlığı, bu kararın Onur Air'e ait bir uçağın salı günü Antalya'dan Hollanda'ya hareketinden sonra arızalanması üzerine alındığını bildirdi. 
Bakanlık açıklamasında, son dönemlerde Onur Air'e ait uçaklarda yeterli düzeyde bakım yapılmadığı için bazı aksaklıkların yaşandığı, Hollanda havacılık otoritelerinin incelemelerine bağlı olarak şirkete kısa bir süre önce son uyarıların yapıldığı ifade edildi. Bu ülkenin ardından Almanya da, Onur Air'in uçuşlarını yasakladı. 
Önümüzdeki günlerde Türkiye'ye 10 bin dolayında Hollandalı turist getirmesi beklenen Onur Air'in yetkilileri, kararın gözden geçirilmesi için Türk hükümetinin Hollanda Ulaştırma Bakanlığı nezdinde girişimde bulunmasını istiyor. 


</TEXT>
</DOC>
