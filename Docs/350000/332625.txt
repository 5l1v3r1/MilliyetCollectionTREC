<DOC>
<DOCNO> 332625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo09.html </URL>
<DATE> 2005/04/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Elvan pazarlıksız koşmayacak... 
</HEADLINE>
<TEXT>

     Dünyanın en çok para kazanan atletleri sıralamasında 9. durumda bulunan rekortmen sporcu Elvan Abeylegesse, bundan sonra paralı yarışlara pazarlıksız çıkmayacak. 
     Bayanlar 5 bin metrede 14.24.68'lik derecesiyle dünya rekorunu elinde bulunduran milli atlet, paralı yarışlar olarak bilinen grand prixlere, organizasyondan alacağı teklifleri değerlendirerek girecek. Rekortmen bir atlet olarak, organizasyonlara davet edilen sporculara verilen sabit ücretin yanı sıra menajeri vasıtasıyla ekstra para talep edecek Abeylegesse, alacağı miktarı uygun görmediği taktirde o yarışta koşmayacak. 
     Yeni sezon hazırlıklarını Etiyopya'da sürdüren milli atlet, Nisan sonunda Türkiye'ye dönecek. Hazırlıklarını İstanbul'da sürdürecek Abeylegesse, şartlarda anlaşırsa ilk olarak Katar Süper Grand Prix'sinde piste çıkacak. 
     Abeylegesse'nin Antrenörü Ertan Hatipoğlu, Katar'daki yarışı programa aldıklarını, ancak normal ücret dışında gelecek teklife göre koşacaklarını söyledi. Organizasyon yetkilileri ile menajerleri vasıtasıyla görüşeceklerini ifade eden Hatipoğlu, ''Teklif iyi olursa Elvan sezona Katar Grand Prix'si ile başlayacak'' diye konuştu. 
     
     HAZIRLIKLAR 

     Sezona iddialı hazırlanan Abeylegesse, Etiyopya'da sürdürdüğü çalışmalarının son bölümüne geldi. 
     Helsinki'de yapılacak Dünya Şampiyonası yönelik çalışmalar yapan milli atlet, Etiyopya kampında 2 bin 800 rakımda asfalt zeminde koştuğu 10 kilometrelik mesafeyi 33.05 gibi iyi bir zamanla tamamladı. Milli atletin, sert zeminde ortaya çıkan aşil tendonundaki ağrılar dışında ciddi bir sakatlığı bulunmuyor. 

     
</TEXT>
</DOC>
