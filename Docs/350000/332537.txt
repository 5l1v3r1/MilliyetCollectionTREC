<DOC>
<DOCNO> 332537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko33.html </URL>
<DATE> 2005/04/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Bredenkamp Yeni stand-by'a dönük görüşmeler başarıyla sonuçlandı 
</HEADLINE>
<TEXT>

     Uluslararası Para Fonu IMF Türkiye Temsilcisi Hugh Bredenkamp, ''Yeni stand-by anlaşmasına dönük nihai görüşmelerin başarıyla tamamlandığını'' bildirdi. 
     Bredenkamp, konuyla ilgili yazılı açıklamasında, 4 Nisan'dan bu yana Türkiye'de bulunan IMF heyetinin, niyet mektubu taslağının güncelleştirilmesi dönük yürüttüğü çalışmaları, ''başarılı bir sonuca ulaştırdığını'' belirtti. 
     Ekonomi politikasının unsurları üzerine, Türkiye ile IMF arasında Aralık 2004'te uzlaşmaya varıldığını hatırlatan Bredenkamp, niyet mektubunun IMF İcra Direktörleri Kurulu tarafından değerlendirilmesinden önce atılması gereken ekonomi politikası adımlarının da güncellenip, niyet mektubunun tamamlandığını bildirdi. 
     Bredenkamp, hazırlanan niyet mektubuna dayanan stand-by anlaşmasının ise İcra Direktörleri Kurulu tarafından Mayıs ayının ilk yarısı içinde değerlendirmeye alınacağını kaydetti. 
     
</TEXT>
</DOC>
