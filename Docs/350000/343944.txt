<DOC>
<DOCNO> 343944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun16.html </URL>
<DATE> 2005/05/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rusya, İsviçre'den eski Nükleer Enerji Bakanı'nın iadesini istedi 
</HEADLINE>
<TEXT>

     Rusya, İsviçre makamlarından, bu ülkede tutuklu bulunan eski Nükleer Enerji Bakanı Yevgeni Adamov’un iadesini istedi. 
     İsviçre Adalet Bakanlığı’ndan yapılan açıklamada, Rusya’nın, Adamov’un iadesi için bu hafta başlarında resmi başvuruda bulunduğu bildirildi. 
     Adamov, Amerikalı yetkililerin talebi üzerine yaklaşık 15 gün önce İsviçre’de tutuklanmıştı. 
     Yevgeni Adamov ve ortağı Mark Kaushansky, Amerikan federal büyük jürisi tarafından, ABD’nin 9 milyon dolarını çalmak, çaldıkları parayı başka yerlere aktarmak, ABD’yi dolandırmak, para aklamak ve vergi kaçakçılığıyla suçlanmıştı. 
     Adamov’un, ABD Enerji Bakanlığı’nın Rusya’ya, nükleer tesislerindeki güvenliği artırması için verdiği 9 milyon doları başka yerlere aktardığı iddia ediliyor. 
     Suçlamalar, Adamov’un bakanlığı öncesi ve sonrasındaki dönemleri de kapsıyor. Adamov, 1998’den Rusya Devlet Başkanı Vladimir Putin’in hükümet değişikliği yaptığı 2001 Mart ayına kadar bakanlık görevini sürdürmüştü. 
     
</TEXT>
</DOC>
