<DOC>
<DOCNO> 332531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko27.html </URL>
<DATE> 2005/04/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Babacan Niyet Mektubu'na dönük görüşmeler sonuçlandırıldı 
</HEADLINE>
<TEXT>

     Devlet bakanı Ali Babacan, niyet mektubu taslağını güncelleştirmek üzere davet edilen IMF heyeti ile görüşmelerin, bugün itibarıyla sonuçlandırıldığını bildirdi. 
     Bakan Ali Babacan, Hazine Müsteşarlığı'nda, Uluslararası Para Fonu IMF ile yürütülen yeni Stand-By düzenlemesi çalışmalarına ilişkin, IMF Türkiye Masası Şefi Rıza Moghadam, Türkiye Temsilcisi Hugh Bredenkamp, Moghadam'ın yerine gelecek olan Lorenzo Giorgianni ile Hazine Müsteşarı İbrahim Çanakçı ve Merkez Bankası Başkanı Süreyya Serdengeçti'nin de katıldığı bir basın toplantısı düzenledi. 
     Babacan, IMF heyetinin ziyareti sırasında niyet mektubu taslağına ilişkin teknik detayların görüşüldüğünü, yapısal reformlardaki son gelişmelerin mektup taslağına yansıtıldığını, yeni ekonomik veriler ışığında taslağa nihai şeklinin verildiğini bildirdi. 
     Babacan, ''böylece, yeni stand-by düzenlemesine ilişkin önemli bir aşamayı tamamlamış olduk'' dedi. 
     Bakan Babacan, Yeni stand by düzenlemesinin ise IMF İcra Direktörleri Kurulu'nda Mayıs ayının ilk yarısında görüşülmesinin beklendiği vurguladı. 
     
     TEKNİK DETAYLAR ELE ALINDI 

     Bakan Babacan, yapılan çalışmalarda niyet mektubuna ilişkin teknik detayların ele alındığını, yapısal reformlardaki son gelişmelerin mektup taslağına yansıtıldığını ve yeni ekonomik veriler ışığında taslağın nihai şeklinin tamamlandığını söyledi. 
     ''Böylece yeni stand-by düzenlemesine ilişkin olarak önemli bir aşamayı tamamlamış olduk'' diyen Bakan Babacan, Aralık ayından bugüne kadar yapısal reformlar alanında, özellikle bankacılık ve gelir idaresinin yeniden yapılandırılmasına ilişkin düzenlemelerde çok önemli ilerlemelerin kaydedildiğini bildirdi. 
     
     YENİ YASALARIN GETİRDİKLERİ 

     Bakan Babacan şöyle devam etti 
     ''Bankacılık ve sosyal güvenlik reformuna ilişkin yasa tasarıları TBMM'ye sevkedildi ve yakında komisyonlarda görüşülmeye başlanacak. Gelir İdaresi'nin Yeniden Yapılandırılmasına ilişkin Yasa Tasarısı da bugün Meclis gündemine alındı ve genel kurulda görüşmelere başlanacak. 
     Sosyal güvenlik reformu ile orta ve uzun vadede kamu maliyesi dengelerinin daha da güçlendirilmesi ve vatandaşlara çok daha kaliteli sağlık hizmeti sunulması ve yine emeklilik sisteminin hem daha rasyonel hale getirilmesi hem de uzun vadeli sürdürülebilirliği konusunda önemli konular hedeflenmektedir. 
     Bankacılık yasası ile finansman sektöründeki düzenleme ve denetim, AB standartlarına getirilecektir. Gelir İdaresi'nin yeniden yapılandırılmasına ilişkin yasa ile de kayıtdışı ekonomi ile mücadelede çok daha büyük bir ivme kazanılacak ve verginin tabana yayılması konusunda da önemli gelişmeler sağlanmış olacaktır. 
     Kapsamlı bir hazırlık çalışması sonucu ortaya çıkan bu son derece önemli üç tasarıyı Meclis takvimi içinde mümkün olan en kısa sürede yasalaştırmayı hedefliyoruz.'' 
     
     ''YASALAR, ACİL EYLEM PLANINDA YAZDIĞIMIZ ADIMLARDAN'' 

     Bakan Babacan, gelir idaresi ile sosyal güvenlikle ilgili yasaların sanki stand-by düzenlemesinin bir ön şartı ve bu kapsamda gündeme gelmiş bir konu gibi algılandığını, ancak bunun böyle olmadığına da dikkati çekti. 
     Bu konuya açıklık getirmek istediğini bildiren Bakan Babacan, Hükümetin ilk kurulduğu gün açıkladıkları acil eylem planında, Gelir İdaresi'nin yeniden yapılandırılmasının ilk 6 ayda tamamlanması gereken işler içerisinde bulunduğunu hatırlattı. Babacan, şunları kaydetti 
     ''Bunlar, henüz Fon ve Dünya Bankası yetkilileri ile tanışmadan önce, hükümet kurulmadan önce, acil eylem planında yazdığımız bir adımdır. Yine sosyal güvenlik, acil eylem planımızda ilk 1 yıl içinde tamamlanması gereken konular içinde idi. Oldukça uzunca bir gecikme oldu, ancak çok önemli bu reformları yine de gecikmiş de olsa, bu noktaya getirmenin çok önemli olduğunu düşünüyorum.'' 
     
     ''EKONOMİ UZUN VADEDE DAHA SIHHATLİ BİR YAPIYA KAVUŞACAK'' 

     Bakan Babacan, ekonomide bir süredir elde edilen iyileşmenin kalıcı olması, ekonominin şoklara karşı daha dirençli hale gelmesi ve sağlıklı bir ekonomik yapının oluşması için yapısal reformların hayati önem taşıdığını hatırlattı. 
     Makro ekonomik göstergelerde tarihi başarılar elde etmenin önemli ve sevindirici olduğunu, ancak bunun kalıcı hale getirilmesi gerektiğini söyleyen Babacan, ''Bu nedenle hükümet, bir yandan ekonominin makro dengelerini oluştururken, diğer yandan da yapısal reformlarla bu dengeleri sağlıklı bir temel üzerine inşa etmeyi hedeflemektedir'' dedi. 
     Bu amaçla kısa sürede birçok yapısal adımlar atıldığını, geçilen dönem içinde yaşanılan dalgalanma karşısında bu adımların faydasının da görüldüğünü kaydeden Bakan Babacan, sözlerini şöyle sürdürdü 
     ''Bu üç yapısal reformun yasalaşma sürecinin tamamlanması ile birlikte yapısal reform programımızda önemli bir mesafe kaydetmiş olacağız ve Türkiye ekonomisi çok daha sağlam bir yapıya kavuşturulmuş olacak. Gerek makro ekonomik göstergelerdeki iyileşmeler, gerekse yapısal reform alanında kaydedilen ilerlemeler, uluslararası çevrelerce büyük bir dikkatle izlenmektedir. Özellikle sosyal güvenlik reformu önümüzdeki üç nesli kucaklayan bir perspektif getirmekte. 
     Avrupa ülkeleri ve ABD'deki en önemli sorun olan ve bütçe sıkıntısı olarak karşılaşılan bu konuda, bizim önümüzdeki dönemde atacağımız adımlar, Türkiye ekonomisini uzun vadede daha sıhhatli bir yapıya kavuşturacaktır. 
     Tabii biz burada çok şanslıyız. Bizim genç ve büyüyen bir nüfusumuz var ve sosyal güvenlik reformunu yaparken bu bizim için çok önemli bir fırsat penceresi oluşturuyor. Sosyal güvenlikte sıkıntıları çok daha büyük Türkiye'nin... Bizim şimdiden alacağımız tedbirlerle, şimdiden yapacağımız uygulamalarla sosyal güvenliğin uzun vadeli ve sağlıklı bir perspektife oturtulması, Türkiye'nin uzun vadeli bütçe sıhhati açısından büyük önem taşıyor.'' 
     
     ''GÖRÜŞME MAYIS'IN İLK YARISINDA...'' 

     Bakan Babacan, yarın başlayacak ABD programı ve 16-17 Nisan'da yapılacak IMF-Dünya Bankası Bahar Toplantılarında Türkiye'ye ilginin somut olarak görüldüğünü de bildirdi. 
     Bakan Babacan son olarak, yeni stand-by düzenlemesinin, IMF İcra Direktörleri heyetince Mayıs ayının ilk yarısında görüşülmesinin planlandığı da söyledi. 
     Devlet Bakanı Ali Babacan, daha sonra soruları yanıtladı. 

     
</TEXT>
</DOC>
