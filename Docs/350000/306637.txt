<DOC>
<DOCNO> 306637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/ekonomi/eko01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fark, kaliteli içerikte' 
</HEADLINE>
<TEXT>


DYH'nin düzenlediği 'Fark Yaratmak' temalı toplantıya 10 ülkeden 45 yabancı konuk katıldı. Katılımcılar, yayıncılıkta farkın kaliteli içerikten geçtiğini belirttiler 

MİLLİYET İstanbul 

Doğan Yayın Holding'in düzenlediği ve bu yıl 'Fark Yaratmak' konusunun ele alındığı Yıl Sonu Toplantısı'nda buluşan dünya medyasının önde gelen isimleri, başarının farklı olmaktan geçtiği ve bunun kaliteli içerikle sağlanabileceği görüşünde birleşti. 
Toplantılar 13 - 14 Ocak tarihleri arasında Doğan TV Center ve Doğan Medya Center'da düzenlendi. On ülkeden 45 yabancı konuk ve grup çalışanlarının katıldığı toplantılarda gazetecilik, televizyonculuk, dergicilik ve reklam alanlarında farklılık yaratma konuları workshop, profesyonel seminer ve interaktif platformlarla ele alındı. Perşembe günü, Aydın Doğan'ın açılış konuşması ile başlayan programda DYH Yaratıcılık Ödülleri de verildi. Doğan TV Center'da düzenlenen ve Televizyon Yayıncıları Derneği Başkanı Nuri Çolakoğlu'nun yönettiği panelde konuşan Bild Gazetesi Genel Yayın Yönetmeni Kai Diekmann, hızla yayılmaya başlayan ücretsiz gazete ve internetin, medyanın geleceğindeki en büyük tehdit olduğunu belirtti. Diekmann, "Doğan Medya Grubu'na, farklı alanlarda bu kadar başarıyı nasıl yakaladıklarını sormamız lazım" dedi. 
Burda Media Holding Başkan Yardımcısı Jan Gisbert Schuldz da başarıda ölçünün, okurun ne istediğini doğru anlamak olduğunu, çok fazla bilginin dolaştığı ortamda doğru bilginin ulaştırılmasının başarıyı getirdiğini dile getirdi. 

'Gençlere yeni dergiler' 
Hachette Filipacchi Medias Uluslararası Yayınlar Başkan Yardımcısı Alain Chastagnol Fransa'da gazete tirajlarında büyük düşüşler yaşandığını, insanların artık daha çok televizyonu tercih ettiğini belirterek, şöyle konuştu 
"Dergiler, gazete ve televizyon arasında kalıyor. Gençler için yeni dergiler çıkarıyoruz. 'Dergi almak prime time'da yer almaktan iyidir çünkü zaplanmaz' diyoruz." 
Television Française 1 kanalı Yönetim Kurulu Üyesi Michel Kubler ise Fransız ve Avrupa yazılı basınının kriz yaşamasının gençlerin geleneksel basını okumamasından kaynaklandığını söyledi. 

Önce kalite sonra reklam 
Reuters Haber Ajansı'nın Avrupa, Asya ve Ortadoğu Sorumlusu Christoph Pleitgen, cep telefonu, bilgisayar ve televizyondan kitlelere ulaşmak için çalışma yaptıklarını, tüm dünyaya ulaştıkları için bölgesel beklentilere uygun hizmet sunarak başarılı olduklarını söyledi. İtalyan Yayın Kuruluşu Mediaset'in CEO'su Marco Giordani de gençlere yönelik dinamik ve eğlenceli yayın yaparak yaşlı seyircilerin tercih ettiği RAI'den daha fazla izlendiklerini söyledi. 
Reklam sektörünün temsilcisi olan Publics Group Başkan Yardımcısı Bertrand Siguier ise tüm medya temsilcilerine seslenerek, "Pazarlamada aşırıya gitmemelisiniz. Sizin işiniz içerik. Önce siz bir gazete ortaya çıkarın, biz onu medya yaparız" dedi. 

'Okuyucu ciddi haber ister ama Fox TV izler' Doğan TV Center'da 'Habercilikte Fark Yaratmak' başlıklı konferansa, CNN Türk Yayın Yönetmeni Ferhat Boratav ile Reuters Haber Ajansı Avrupa, Ortadoğu, Afrika ve Asya Başkanı Christoph Pleitgen katıldı. Pleitgen, haberin temel amacının ya insanları daha çok bilgilendirmek ya da özellikle ekonomi haberlerinde daha zengin etmek olduğunu belirtti. 
İnsanların ciddi haber okumak isteyip istemediği konusunda ise Pleitgen, Fox TV örneğini verdi. Fox TV'nin haberleri çarpıcı bir biçimde verdiğini ve insanların 'ciddi haber' istemelerine rağmen bu tür yayıncılıktan hoşlandıklarını belirtti. 
CNN Türk Yayın Yönetmeni Ferhat Boratav ise Türk ve yabancı habercilerle haberde farklılık yaratmak konusu üzerinde durdu. 
Gazete ve televizyonların haberi taraflı verip vermediği ya da taraf olup olmaması gerekliliği üzerinde durulan ikinci bölümde, gazeteci ve televizyoncular, haberlerde otosansürün önemine değindi. Haberciler, okurların medya gruplarına olan güvensizlikleri nedeniyle bir haberi farklı yayın organlarından okuyarak doğruyu bulmaya çalıştıklarını söyledi. 

'Türkiye'nin AB üyeliğini uzun uzun tartıştık' Doğan Yayın Holding, 'Fark Yaratmak' temalı yıllık buluşmalar kapsamında Almanya'nın en çok satan gazetesi Bild ile Bild am Sonntag'ın Genel Yayın Yönetmeni Kai Diekmann'ı ağırladı. Diekmann, Doğan Medya Center Konferans Salonu'nda düzenlenen çalışmada, 'gazete yayıncılığında fark yaratmanın' püf noktalarını anlattı. Hürriyet Gazetesi Genel Yayın Yönetmeni Ertuğrul Özkök'ün yönettiği etkinlikte, Kai Diekmann, Bild'in uzun tartışmalar sonucu Türkiye'nin AB üyeliğini destekleme kararı aldığını, bu şekilde Alman halkının çoğunluğunun görüşüne ters düştüklerini söyledi. 
Bild'in 'herkesin alabileceği, anlayabileceği, sokaktaki adamın düşüncesini yansıtan bir gazete' olmasının, başarısındaki payını vurgulayan Diekmann'a göre, gazetecilikte fark yaratmanın temel ilkeleri şunlar 
1 - Her zaman haberi ilk veren, gündemi belirleyen gazete olmak, halkın ve 'karar veren' kesimlerin okuduğu, alıntı yapılan gazete olma özelliğini korumak. 
2 - Duygusal olmak, insanların duygularını harekete geçirmek. 
3 - 'İnsan' faktörüne odaklanmak, insan hik yelerini önemsemek. Ünlü kişilerin de insani yönlerine eğilmek. 
4 - Görüşlerinde net olmak, bilgi bombardımanında sersemlemiş okuyucuya 'rehberlik' etmek. Popüler gazete olurken 'popülizm' tuzağına düşmemek. 
5 - Modern dünyanın, "görüntülerle tarif edilen bir dünya" olduğunu göz önünde bulundurmak, görselliğe önem vermek. 
6 - Okuyucuyu eğlendirmek, hayatın eğlenceli yönlerine de eğilmek. 

'Dergide kendilerini ve gerçeği ararlar' Paris Match, Elle, Marie Claire gibi dünyanın en çok satan dergilerinin yayımcısı Fransız Hachette Medya Grubu'nun Başkan Yardımcısı Alain Chastagnol, okur profili ve beklentilerindeki hızlı değişimin yayıncılıkta yenilikçiliği zorunlu kıldığını söyledi. Chastagnol, Hachette Grubu'nun 10 yıl gibi kısa bir sürede 1.3 milyar euroluk ciroya ve onlarca uluslararası yayın markasına sahip olmasını da "sürekli değişim prensiplerine" bağladı. 
Son yıllarda tematik kanalların ön plana çıktığına dikkat çeken Chastagnol, "Bu dergi yayıncılığı için büyük fırsat" dedi. Chastagnol, şöyle konuştu 
"Özel ilgi alanlarına, hobilere hitap eden dergilerin tiraj kazandığını görüyoruz. Kişisel gelişim ve psikoloji içerikli yayınlarımızın gördüğü inanılmaz talep bunun kanıtı. Kadın okurdaki değişim çok büyük. Mutfak sırları, püf noktaları, moda ile yetinmiyorlar. Nasıl mutlu olurum, yaşam kalitemi nasıl artırırım' gibi soruların yanıtını arıyorlar." Chastagnol, haber dergilerinde 'gerçek' beklentilerinin arttığını, bu nedenle Paris Match'ın kapağındaki fotoğrafların rötuşlanmadığını ve illüstrasyon kullanılmadığını söyledi. 


</TEXT>
</DOC>
