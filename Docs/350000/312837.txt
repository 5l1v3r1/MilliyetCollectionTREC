<DOC>
<DOCNO> 312837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/yazar/sazak.html </URL>
<DATE> 2005/02/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Laiklik 
</HEADLINE>
<TEXT>


Yargıtay Ceza Genel Kurulu, TCK 312 2. maddesi uyarınca 'halkı kin ve düşmanlığa açıkça tahrik ettiği' gerekçesiyle Milli Gazete yazarı Selahattin Aydar hakkında verilen 1 yıl 8 aylık hapis cezasını bozarken, 'laik düzen'in reddedilemez toplumsal gerçekliği karşısında, şiddet içermeyen düşünceyi yasaların üzerine çıkararak, hayli özgürlükçü ve 'ilerici' bir yorum yaptı. 
Ceza Kurulu'nda 13'e karşı 14 oyla alınan kararın, hukuk ve siyaset alanında 'laiklik' konusunda yeni tartışmalara yol açması bekleniyor. Karar, TCK'nın ünlü 141, 142 ve 163. maddeleri kaldırıldıktan sonra özellikle 'şeriat' tehlikesine karşı yasada korunmuş olan 312 2. madde konusunda en hoşgörülü bakış açısını içermekte, 'Şeriat ve demokrasi gibi birbirine zıt iki sistemin yan yana olabileceği düşüncesi, karşımıza ılımlı İslamı çıkarmaktadır' itirazına uğramaktadır. Milli Gazete yazarı Aydar, 11 Eylül 2001 tarihli yazısında laikliği savunanları 'dinsiz, ehli küfür' olarak nitelendirmişti. Yargıtay kararında, yazarın savunduğu görüşlerin 'yandaş bulamayacağı' belirtiliyor. Kuran'daki 'Oku, yaratan Rabbinin adıyla oku' ayetine gönderme yapılarak, 3 yıl zorunlu eğitim eleştirisinin, 'okumayı emreden Tanrı buyruğuyla' zıtlaşması sonucu okur kitlesinin 'savunulan fikrin hatasını' muhakeme edeceğine olan güven ifade edilmektedir. 
Kurulun vardığı sonuç AB sürecine uygundur "Toplumun ulaştığı sosyal ve kültürel düzey itibariyle 'laiklik' kavramının günlük yaşama girdiği ve reddedilemez ve zayıflatılmaz düzeyde benimsenir olduğu saptanmış, kahir çoğunluğun sahiplenmesine tevdi edilmiştir. Artık böylesine korunmaya alınmış bir kavramın ceza tehdidi ile himayeye tabi tutulması gereksiz addedilmiştir. 
... Söyleyeni hapsedilmekle dillendirilmesinden vazgeçilen bir düşünceye tarihin tanıklığı olmamıştır. Aksine en zararlı düşünceler bile söyleyeni mahk m edildiğinde ya merak saiki ya da acıma duygularıyla yandaş bulur, çoğu kez illegalite karanlığına inerek kontrolsüz bir gelişime kavuşur. 
... Yazıdaki kimi sözcüklerin rahatsız edici olduğundan kuşku yoktur. Kimi ifadeler laiklik ilkesiyle çelişir ölçülere ulaşmıştır. Ancak düşünce özgürlüğü, AİHM'ce de benimsendiği üzere 'rahatsız edici, hatta şok edici olanlar' için de geçerlidir. Artık halkın ve o halkı oluşturan laik demokrasi sevdalılarının benimsemediği fikirler karşısında şiddet ve kavga içgüdüsüne katılacağı görüşü terk edilmelidir." Türkiye Cumhuriyeti'nin laik ve demokratik yapısının 'değişmeyeceği'nden hareketle Yargıtay'ın düşünce özgürlüğü alanındaki özgür yorumu sadece yargının değil, siyasi kurumların, 'devlet'in de halka güvenmesini gerekli kılıyor. 
Sadece 'laiklik' söylemiyle ayakta kalmaya çalışan 'sol' siyasetin işi giderek zorlaşıyor 



</TEXT>
</DOC>
