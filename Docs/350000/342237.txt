<DOC>
<DOCNO> 342237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy24.html </URL>
<DATE> 2005/05/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başesgioğlu KESK Genel Kurul Salonu'na bayrak asılmamasına kızdı 
</HEADLINE>
<TEXT>

     Kamu Emekçileri Sendikaları Konfederasyonu'nun KESK 2. Olağan Genel Kurulu'nda salona Türk bayrağı asılmaması gerginliğe neden oldu. 
     Çalışma ve Sosyal Güvenlik Bakanı Murat Başesgioğlu, salonda bayrak bulunmamasını "Dünya milletleri ailesinde bağımsız, hür, özgür bir devlet ve millet olmamızın yegane sembolüdür. Onu en görkemli yerlerde sergileyeceğiz" diyerek eleştirdi. "Emperyalizme karşıyız" diyen Başesgioğlu ayrıca Mahir Çayan, Deniz Geçmiş ve KESK eylemlerinden sahnelerin yer aldığı sinevizyondan etkilendiğini de kaydetti. Başesgioğlu delegelerin, "sözleşmeli köle olmayacağız" yönündeki sloganları üzerine, konuşmasını erken tamamlayarak salondan ayrıldı. 
     KESK Başkanı Sami Evren de bunun üzerine "Bu resmi bir tören değil" derken, bayrağın şoven duygular için kullanılmasına karşı olduklarını ifade etti. 
     Hak-İş Genel Başkanı Salim Uslu da sorular üzerine salondaki tartışmaların polemiğe dönüştürülmemesi gerektiğini, Türk bayrağı asılmamasının kasıttan değil, ihmalden kaynaklanmış olabileceğini dile getirdi. 
     Saadet Partisi Genel Başkan Vekili Recai Kutan ise, bayrak tartışmasıyla ilgili olarak, "Bizim bir toplantımız olsaydı bu eksikler olmazdı. Türk bayrağı asılmaması KESK'in takdiridir" dedi. 
     KESK yetkilileri, konfederasyon toplantılarında İstiklal Marşı okunması ve bayrak asılması gibi bir gelenek bulunmadığını savundu. 
     
     Ardından "sayın" polemiği 

     DEHAP Genel Başkanı Tuncer Bakırhan'ın konuşmasında Abdullah Öcalan'dan "Sayın" diye söz etmesi ve Avrupa İnsan Hakları Mahkemesi AİHM kararını olumlu bulduklarını söylemesi de, DSP Genel Başkan Yardımcısı Hasan Macit'ın tepkisine neden oldu. Macit'in, "Öcalan terörist başıdır" sözleri, KESK'in Kürt kökenli delegelerinin Kürtçe sloganlarıyla protesto edildi. 
     
</TEXT>
</DOC>
