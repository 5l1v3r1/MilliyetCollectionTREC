<DOC>
<DOCNO> 338236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur37.html </URL>
<DATE> 2005/04/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Şerit metreyi elektrik tellerine değdirince... 
</HEADLINE>
<TEXT>

     Balıkesir'de evde bulduğu metal şerit metreyi, balkonun yakındaki elektrik tellerine değdiren 5 yaşındaki çocuk, akıma kapılarak yaralandı. 
     Alınan bilgiye göre, Atatürk Mahallesi Turgut Reis Caddesi'nde yaşayan Sevim Batmaz, mutfakta bulaşık yıkadığı sırada yanık kokusu alınca 5 yaşındaki kızı Gizem'in yattığı odaya gitti. 
     Kızının yatağında olmadığını ve odanın balkon kapısının açık olduğunu fark eden Batmaz, Gizem'i balkonda baygın halde buldu. 
     Annesi tarafından Balıkesir Devlet Hastanesi'ne kaldırılan Gizem'in evde bulduğu metal şerit metreyi balkonun yakınından geçen elektrik tellerine değdirmesi sonucu akıma kapılarak yaralandığı belirlendi. 
     Gizem Batmaz'ın sağlık durumunun iyiye gittiği, olayla ilgili soruşturmanın sürdürüldüğü bildirildi. 
     
</TEXT>
</DOC>
