<DOC>
<DOCNO> 346241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo05.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere çıldırdı 
</HEADLINE>
<TEXT>


21 yıl sonra Avrupa'nın bir numaralı kupasını mucizevi bir şekilde kazanan Liverpool, kahramanlar gibi karşılandı. Taraftarlar kupayla şehir turu atan takımlarını bağrına bastı 


İngiltere'de Liverpool bayramı... 3-0 geriye düştükleri finalde Milan gibi güçlü bir takım karşısında skoru 3-3'e getirip, penaltılarla zafere uzanan İngilizler müthiş sevinç yaşıyor. Dün John Lennon Havalimanı'na inen Kırmızı - Beyazlı oyuncular kahramanlar gibi karşılandı. Daha sonra şehirde üstü açık otobüsle şampiyonluk turu atan Liverpool takımı onbinlerce taraftarıyla birlikte You'll Never Walk Alone Asla Yalnız Yürümeyeceksiniz şarkısını söyledi. 21 yıl sonra 5. Avrupa Kupası'nı müzesine koyan Kırmızı - Beyazlılar'a tebrik yağdı. 

Tony Blair de kutladı 
İngiltere Başbakanı Tony Blair, "İnanılmaz, muhteşem. Bütün ülke sizinle gurur duyuyor" mesajını yayınlarken, İngiltere Milli Takımı Teknik Direktörü Eriksson da "Fantastik bir zafer. Futbol dünyası içindeki herkes bu finali unutmayacak" açıklamasını yaptı. Teknik Direktör Rafael Benitez de Valencia ile UEFA Kupası'nı kazandıktan bir sezon sonra Liverpool'un başında Şampiyonlar Ligi zaferine ulaşıp, önemli bir başarının altına imza attı. 

Milan darmadağın 

Henüz bir ay öncesine kadar sezonu iki zaferle kapatmayı hayal eden Milan'ın elleri bomboş kaldı. Önce Serie A'da şampiyonluğu Juventus'a kaptıran Kırmızı - Siyahlılar ardından 3-0 öne geçtiği Devler Ligi finalinde avucunun içindeki kupayı Liverpool'a verince büyük yıkım yaşadı. Kulübün Onursal Başkanı Silvio Berlusconi, basındaki tüm iddialara ve baskıya rağmen Teknik Direktör Carlo Ancelotti ile yollarına devam edeceklerini, kimsenin işine son vermeyeceğini açıkladı. Hemen gelecek sezonun transfer çalışmalarına başlayan İtalyan ekibinin, Real Madrid'in yıldızı Ronaldo'yu istediği iddia edildi. İspanyol Marca Gazetesi, Berlusconi'nin, Brezilyalı golcü için Real'e 70 milyon Euro önerdiğini yazdı. 

Liverpool zengin etti 

Aralık ayında Kırmızı - Beyazlılar'ın Şampiyonlar Ligi'ni alacağına 500 pound 1250 YTL yatıran bir İngiliz bahisçi, 40 bin pound 100 bin YTL kazandı 

Liverpool şampiyon olarak taraftarlarını sevince boğarken, bahisseverlere de yüklü miktarda para kazandırdı. Kırmızı - Beyazlılar'ın geçtiğimiz aralık ayında şampiyon olacağına dair William Hill şirketinde bahis oynayan bir futbolsever bire 80 kazandı. İngiltere'nin Preston kentinde yaşayan Dave Bushell isimli kişinin Barcelona, Real Madrid, Chelsea, Juventus, M.United ve Arseanl gibi takımlar yoluna devam ederken, çok az şans verilen Liverpool'a 500 pound 1250 YTL yatırıp, 40 bin poundu 100 bin YTL cebine koyduğu belirtildi. Ladbrokes da devre arasında maç 3-0 Milan'ın üstünlüğüyle sürerken, tercihini Liverpool'dan yana kullanan yüze aşkın müşterek bahisçinin bire 100 oranında kazandıklarını açıkladı. 

İngiliz basını 
İstanbul mucizesi 
İngiliz basını, Liverpool'un zaferini manşetten verdi. Times gazetesi, bu başarıyı "İstanbul mucizesi" olarak niteledi. Daily Mail, Liverpool'u "Avrupa'nın kralları" olarak adlandırırken, The Independent da Liverpoollu futbolcuları "tarih yazan adamlar" diye tanımladı. Daily Star, "Kırmızılar inanılmazı başardı" yorumunu yaptı. The Guardian gazetesi, Liverpool'un mucizevi başarısını "Kırmızılar için mutluluk gecesi" olarak adlandırırken, İstanbul'un büyük bir kutlamaya sahne olduğunu duyurdu. 

İtalyan basını 
K bus ve intihar 
İtalyan basını Milan'ın yenilgisini, çılgınlık, k bus, intihar ve inanılmaz sözcükleriyle okuyucularına duyurdu. La Gazzetta dello Sport, "Milan k busta" manşetini atıp, "3-0'ken durum bir anda 3-3 oldu. Ardından da Dudek ve penaltılarla, yüzyılın cilvesi yaşandı" diye yazdı. Corriere dello Sport, "Ağlanası Milan. Her şey tamam gibiydi. Liverpool penaltılarda finali delicesine kazanan taraf oldu" ifadesini kullandı. Tuttosport ise "Milan çılgınlığı. Milan 6 dakikada her şeyi berbat etti. Şimdi Ancelotti hesap verecek" yorumunu yaptı. 


</TEXT>
</DOC>
