<DOC>
<DOCNO> 349354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko31.html </URL>
<DATE> 2005/06/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Türkiye'ye son 1 yılda 19.8 milyar dolar sıcak para girdi" 
</HEADLINE>
<TEXT>

     Merkez Bankası, Türkiye'ye Şubat ayı itibarıyla son bir yılda giren sıcak paranın, net 19.8 milyar dolar olarak hesaplandığını bildirdi. 
     Merkez Bankası, 2005 yılının birinci çeyreği Ocak-Şubat-Mart dönemine ilişkin Para Politikası Raporunu açıkladı. 
     45 sayfalık raporda, enflasyon, arz ve talep ile mali piyasalar ve kamu maliyesindeki gelişmelere değinildi. 
     Raporun, ''Türkiye'deki sıcak para hareketlerini'' içeren bölümüne göre, yalnızca Aralık 2004- Şubat 2005 döneminde sıcak para girişleri toplam 7 milyar dolar oldu. 
     Raporda, Türkiye için sıcak para büyüklüğü hesaplanırken, en genel ifadeyle ''portföy yatırımları, kısa vadeli sermaye akımları ile net hata ve noksan kalemlerinin'' sıcak para tanımına dahil edildiği belirtildi. 
     Raporda, sıcak paranın ''yabancıların yurt içinde hisse senedi alım satımlarıyla yabancıların yurt içinde Hükümete ait iç borçlanma senetlerini alım satımını içeren portföy yatırımları ve bankaların yurt dışında kullandırdıkları kısa vadeli krediler, yurtiçinde yerleşik bankaların ve bankacılık dışı özel sektörün yurt dışından kullandıkları kısa vadeli krediler ile yabancıların yurt içinde yerleşik bankalarda tuttukları kısa vadeli mevduattaki değişimi'' kapsayan, kısa vadeli sermaye akımları ile net hata noksanı içerdiği belirtildi. 
     Bu tanıma göre, Türkiye'ye 2005 yılı Şubat ayı itibarıyla son bir yılda giren sıcak para, net 19.8 milyar dolar olarak hesaplandı. 
     Net hata ve noksan kalemi hariç tutulduğunda ise bu tutar, net 14.2 milyar dolar olarak belirlendi. 
     Söz konusu girişin 10.8 milyar doları yabancı kaynaklı 9 milyar doları ise yurtiçi yerleşik kaynaklı oldu. 
     Yabancı kaynaklı sıcak para hareketleri, ''İMKB'de hisse senedi ve DİBS alımları ile bankalarda açılan kısa vadeli mevduattan'' oluştu. 2002 yılından bu yana, yabancıların portföy yatırımları giriş yönlü bir eğilim sergiledi ve 2004 yılı son çeyreğinden itibaren ise bu eğilim hız kazandı. 
     
     SERMAYE AKIMLARINI BELİRLEYEN FAKTÖRLER 
     Merkez Bankası'nın belli bir kur düzeyini savunmayı taahhüt ettiği sabit kur rejimlerinin, yatırımcıların kur riskini önemli ölçüde azalttığı belirtilen raporda, bundan ötürü yabancıların kısa vadeli arbitraj imkanlarından yararlanma konusunda, ''dalgalı kur rejimindekine kıyasla daha istekli olduğu'', yerleşiklerin de ''döviz açık pozisyonlarını artırma eğilimine girdiği'' anlatıldı. 
     Dalgalı kur rejiminde ise kur riskinin piyasalarda olmasının, sıcak para çıkışının maliyetini artırdığı, dolayısıyla dalgalı kur rejimi uygulayan ekonomilerde sıcak para girişlerinin göreli olarak düşük kalmasının beklendiği ifade edilen raporda, şöyle denildi 
     ''Bu beklentinin tersine, Türkiye'de uygulanmakta olan dalgalı kur rejimine ve reel faizlerde gözlenen önemli ölçüde gerilemeye rağmen, sıcak para girişlerinin son yıllarda hızlandığı görülmektedir. Bu gelişmenin ardındaki temel faktörün ise sağlanan makroekonomik istikrar, bankacılık sektörünün kırılganlığındaki azalma, rezervlerin yüksek düzeyi ve bunlara paralel artan yatırımcı güveni olduğu düşünülmektedir. 
     Ayrıca AB ile ilişkilerde yaşanan olumlu gelişmeler ve IMF ile yapılan yeni stand-by programı konusundaki belirsizliklerin ortadan kalkması, yabancı kaynaklı sıcak para girişinin artmasında önemli rol oynamaktadır. Nitekim yalnızca Aralık 2004-Şubat 2005 döneminde sıcak para girişleri toplam 7 milyar ABD doları olmuştur.'' 
     
</TEXT>
</DOC>
