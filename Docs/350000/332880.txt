<DOC>
<DOCNO> 332880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun33.html </URL>
<DATE> 2005/04/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Orhan Pamuk Tüm tarafların önyargılarını kırmak istedim 
</HEADLINE>
<TEXT>

     Yazar Orhan Pamuk, Türk halkının bir yandan AB'ye girmek, diğer yandan da geleneksel Türk kimliğini korumak istediğini söyledi. 
     Pamuk, Almanya'da haftalık yayımlanan Die Zeit gazetesine verdiği demeçte, Başbakan Recep Tayyip Erdoğan'ın popülaritesini Avrupa yanlısı politikasına borçlu olduğunu savunarak, ''Normal Türk vatandaşı hem AB'ye girmek, hem de geleneksel Türk kimliğini korumak istiyor'' dedi. 
     Orhan Pamuk, Türklerin bir yandan ulusal onurlarını korumak istediklerini, diğer yandan da Batı'nın ve Avrupa'nın bir parçası olarak görülmek istediklerini ifade ederek, ''Avrupa süreci karşıtları Batılılaşmayı sürekli olarak kötü göstermeye çalıştı. Bu tür endişeler bir derece anlaşılabilir. Ancak bu tür çabalar aşırı milliyetçilikten dinciliğe kadar her türlü siyasi tutkuyu da körükleyebilir'' diye konuştu. 
     ''Türkiye'de daha önce sabit bir siyasi sistemin bulunduğunu, ancak AB'ye girme olasılığının bu sistemi salladığını'' savunan Pamuk, Türkiye'de iktidarda bulunanların Avrupa yanlısı politikalarla seçimleri kazanabileceklerini düşündüklerini, seçmenlerin de hayat şartlarının düzelmesini ümit ettikleri için bu tür politikaları desteklediklerini söyledi. 
     Pamuk ayrıca, Batı'nın bir konuyu sürekli hafife aldığını kaydederek, ''Türklerin, Osmanlı devletinin çöküşünü uzun yıllar unutamadıklarını ve buna içlerine kapanarak tepki verdiklerini'' kaydetti. 
     Siyasi bir romanı herhangi bir dava için propaganda yapmak amacıyla yazmadığını ifade eden Pamuk, ''Kar'' adlı siyasi romanında da aslında Kars ilindeki yaşantıyı anlattığını, bunun tüm Türkiye için de geçerli olduğunu söyledi. 
     Romanında aşırı dincileri birçok Batılı ülkede olduğu gibi tümüyle kötü olarak göstermek istemediğini belirten Pamuk, ''Öte yandan, aşırı dincilerin laik insanları Batı'nın taklitçileri olarak gösterme çabalarını da eleştirdim. Tüm tarafların önyargılarını kırmak istedim. Bence bu siyasi bir romanın görevi olmalı'' dedi. 
     Türkiye'de çok şeyin değiştiğini ifade eden Pamuk, ''1970'li yılların ortalarında yazar olmak istediğimi söylediğim zaman ailem haklı yere endişeye kapılmıştı. Bugün ise kitaplarım 35 dilde yayınlanıyor ve çok iyi satıyor'' diye konuştu. 
     Pamuk, yeni yazdığı kitabında ise günlük hayatın güzelliğini ve İstanbul'daki gençliğini anlatacağını belirterek, ''Ben, sıkça eleştirdiğim siyasi kültürün bir parçası haline gelmek istemiyorum'' dedi. 
     
</TEXT>
</DOC>
