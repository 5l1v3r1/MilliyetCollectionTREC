<DOC>
<DOCNO> 309619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo34.html </URL>
<DATE> 2005/01/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
AB Mahkemesi, FIFA'yı haklı buldu... 
</HEADLINE>
<TEXT>

     Avrupa Birliği Bidayet Mahkemesi, futbolcuların menajerlerine lisans zorunluluğu ve menajerlerin alacağı ücretin futbolcunun brüt alacağı üzerinden hesaplanması hususunda Uluslararası Futbol Federasyonları Birliği'ni FIFA haklı buldu. 
     Lüksemburg merkezli Bidayet Mahkemesi'nden yapılan açıklamada, FIFA tarafından futbolcu menajerlerine lisans alma zorunluluğu getiren kararının AB hukukuna uygun olduğuna karar verildiği bildirildi. 
     Mahkeme, FIFA'nın futbolcuların haklarının korunması için bu türden bir karar almasının doğru olduğunu bildirirken, alınan kararın menajerler arasındaki rekabeti de ortadan kaldırmadığını açıkladı. 
     Futbolcu menajerleriyle ilgili FIFA'nın aldığı kararı aşırı olmak, yeterince açık olmamak ve ayrımcılık yapmakla suçlayan Fransız menajer Laurent Piaua 1994 yılında karara itiraz etmişti. 
     FIFA, menajerler tarafından futbolcuların haklarının gaspedilmesiyle ilgili skandalların ortaya çıkmasının ardından aldığı bu kararı uygulamaya koymuş, ancak Piaua, karara itirazını sürdürmüştü. 
     Menajerlerle ilgili kararda FIFA, futbolcu menajerlerinin lisans almasını zorunlu duruma getirmiş, her 2 tarafın en fazla 2 yıla dek sözleşme imzalayabileceğine ve menajerlerin alacaklarının futbolcuların brüt ücretleri üzerinden hesaplanmasına karar vermişti. 
     
</TEXT>
</DOC>
