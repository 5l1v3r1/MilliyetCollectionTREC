<DOC>
<DOCNO> 319923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun29.html </URL>
<DATE> 2005/03/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AB'den İran'a övgü ve uyarı 
</HEADLINE>
<TEXT>

     Avrupa Birliği AB , İran'ın nükleer programının denetiminde sağlanan ilerlemeleri ''not ettiğini'', ancak bu ülkenin uranyum zenginleştirme faaliyetlerine ilişkin bazı bilgileri Uluslararası Atom Enerjisi Ajansı'na UAEA zamanında sağlamamış olmasının güven sarsıcı olduğunu bildirdi. 
     Viyana'da devam eden UAEA yönetim kurulu toplantısında yazılı bir açıklama yapan AB grubu, İran'ın AB'nin üç büyükleri Almanya, Fransa ve İngiltere ile Paris'te yaptığı anlaşmaya tam olarak riayet etmesini istedi. 
     Açıklamada, İran'ın, askıya aldığı uranyum zenginleştirme faaliyetlerine ilişkin bazı bilgileri UAEA'ya zamanında sağlamamış olmasının, ''AB ile İran arasında tesis edilen güvene zarar verdiği'' ifade edildi. 
     AB açıklamasında, İran'ın nükleer programında bugüne kadar ''radyoaktif kirlenme ve santrifüj sorunu gibi iki önemli meselenin henüz açıklığa kavuşturulamadığı'' kaydedildi. 
     İran'a ''yeniden tam, şeffaf bir işbirliği yapması ve işbirliğini artırması'' çağrısı yapan AB ülkeleri, İran ile Paris anlaşması çerçevesinde görüşmelerin sürmesinden yana olduklarını bildirdi. 
     
     KUZEY KORE'YE ''MASAYA DÖN'' ÇAĞRISI 
     Bu arada, ABD, Çin, Rusya, Japonya, Güney Kore ve Kuzey Kore'nin oluşturduğu 6'lar grubunun Kuzey Kore dışındaki beş üyesi, toplantının bugünkü oturumunda Kuzey Kore'ye, ''masaya dönerek, soruna müzakereler yoluyla çözüm bulması'' çağrısında bulundu. 
     Açıklamada, Kuzey Kore'nin nükleer silah üreteceği yolundaki açıklamasının ''kaygı verici'' olduğu belirtilerek, ''Kuzey Kore'nin bir an önce 6'lı görüşmelere geri dönmesi ve müzakerelere başlaması gerektiği'' kaydedildi. 
     
     İRAN ''ÇİZGİMİZ DOĞRU'' 
     ABD'nin eleştirilerine yanıt veren İran temsilcisi Sirus Naseri, İran'ın çizgisinin gayet açık ve belirgin, UAEA yönetim kurulundaki gelişmelerin de ülkesi için olumlu olduğunu söyledi. 
     Ülkesinin nükleer programı konusunda muhataplarının AB ve Uluslararası Atom Enerjisi Ajansı UAEA olduğunu belirten Naseri, ''Yönetim kurulu toplantılarında da tanık olduğunuz gibi yönetim kurulu üyeleri, İran'ın gayretlerini oybirliğiyle destekliyor. Bu da bizim çizgimizin doğru olduğunu göstermektedir'' dedi. 
     
     EL BARADEİ 3. KEZ ADAY 
     Öte yandan, Uluslararası Atom Enerjisi Ajansı'nın UAEA son iki dönemde genel direktörlüğünü yapan Mısır kökenli diplomat Muhammed El Baradei, bu göreve 3. kez aday olduğunu bir kez daha ilan etti. 
     Yönetim kurulu üyesi 35 ülke arasında yapılan istişarelerin sonucunun bugün öğleden sonraki oturumda açıklanması bekleniyor. 
     Yönetim Kurulu dönem başkanı, Kanada daimi temsilcisi Ingrid Hall, El Baradei'in adaylık konusunun tartışılacağını esprili bir dille duyururken, ''Sayın El Baradei'in öğleden sonra bazı önemli işleri olacak. Biz kendi aramızda toplantıyı sürdüreceğiz'' diyerek El Baradei'in öğleden sonraki oturuma katılmamasını istedi. 
     Resmi bir açıklamanın yapılmadığı, 28 Şubat'ta başlayan UAEA yönetim kurulu toplantısının akşam saatlerinde sona ermesi bekleniyor. 
     
</TEXT>
</DOC>
