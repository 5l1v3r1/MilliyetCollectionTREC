<DOC>
<DOCNO> 332942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko42.html </URL>
<DATE> 2005/04/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Unakıtan Maaş sistemindeki adaletsizlikler yakında giderilecek 
</HEADLINE>
<TEXT>

     Maliye Bakanı Kemal Unakıtan, devlette maaş sistemindeki adaletsizlik ve haksızlıklarının giderilmesine dönük çalışmanın tamamlanmak üzere olduğunu ve yakında TBMM'ye sunulacağını bildirdi. 
     Unakıtan, Türkiye İnşaat Sanayicileri İşveren Sendikası'nın İNTES geleneksel toplantısında yaptığı konuşmada, Türkiye'nin son zamanlarda büyük sıkıntı çektiğini, ancak halkın ''bu idareciler beni idare edemiyor '' diyerek Parlamento'yu toptan değiştirdiğini ve ardından da köklü değişimlerin başladığını söyledi. 
     Türkiye'nin ne zaman tek parti iktidarı ile yönetildiyse, o dönemde ilerleme gösterdiğini, koalisyonlarda ise karışıklıklar yaşandığını kaydeden Unakıtan, bu hükümet döneminde ülkeyi yeni bir anlayışla idare ettiklerini vurguladı. 
     
     ''AYIP DENEN BİR ŞEY VAR'' 

     Kendilerinin özel sektörü ön plana çıkarma gayreti içinde olduklarını dile getiren Unakıtan, mayınlı arazilerin temizlenmesi projesi için gittiği Güneydoğu'da bulunan fosfat yataklarının işletilemediğini gördüğünü belirterek, şunları kaydetti 
     ''Mazı Dağı fosfat dolu. Doğru dürüst işletilemiyor. Devlet tesis yapmış yarım kalmış. Her şey peşmürde, bakımsız. Özel sektör gitmez mi Altı fosfat dolu ama o bölgede huzurun olması lazım. Orada ahaliye de buraları istikrar yuvası olarak tanıtacaksınız dedim. Diyarbakır'ın istikrar ve güven şehri olduğunu önce Diyarbakır'lıların sağlaması lazım. Dağ bize, biz dağa bakıyoruz, ayıp denen bir şey var. Orada 100 milyon tonun üzerinde rezerv var, dağdan madeni çıkartacaksın. Şu anda sıfır ne getirirsen kar.'' 
     
     BÜTÇEYE HAKİM OLMAK ZORUNDAYIZ 

     Maliye Bakanı Unakıtan, bir süre önce kendisini ziyaret eden Singapur'un eski Başbakan'ın ''Türkiye gelişmek istiyorsa enflasyonu yüzde 5'e indirin başka şey yapmayın'' dediğini ifade ederken, sıhhatli bir ekonomi için mutlak surette enflasyonun aşağı çekilmesi gerektiğini anlattı. 
     Enflasyonun yanı sıra sürdürülebilir büyümenin önemine işaret eden Unakıtan, bu dönemde bütçe disiplininden de taviz vermeyeceklerini vurguladı. 
     ''Bütçeye hakim olamayan, bütçe disiplinini sağlayamayan ülkenin hali perişan olur'' diye konuşan Unakıtan, Türkiye'de daha önce yaşanan ekonomik krizleri de buna örnek olarak gösterdi. 
     Maliye Bakanı enflasyonun daha şimdiden yüzde 8'lere çekildiğini 2005 yılında diğer bütün hedeflerin de tutturulacağını da belirterek, inşaat sanayicilerine '' Şunu yapın, Bunu yapın diyorsunuz ama disipline riayet etmezsek bunun altından kalkamayız'' dedi. 
     
     ''DİSİPLİNDEN BİR GRAM SAPMAM'' 

     Konuşmasında yüksek faiz ödemelerinden de yakınan Maliye Bakanı, şöyle devam etti 
     ''Memura neden daha fazla vermiyoruz Neden daha fazla okul, baraj yapmıyoruz Sebebi budur. Harcama, bütçe disiplini içinde olacak. Başımızda IMF var. İnanın bütün varlığımla söylüyorum IMF olsa da olmasa da bu disiplinden bir gram sapmam, beni kimse saptıramaz. IMF olsa da olmasa da bu Türkiye'nin menfaatinedir.'' Mortgage sistemine de değinen Unakıtan, bu sistemle Türk inşaat sektörünün patlama kaydeceğini ve inşaat sanayicilerinden şimdiden buna hazır olmalarını istedi. 
     Yabancı yatırımcıların da mortgage ne zaman başlayacağını sorduğunu söyleyen Unakıtan, Mortgage ile birlikte Türkiye'ye çok fazla fon akışı olacağının ifade edildiğini de kaydetti. 
     İnşaat sektöründen Türkiye'nin yeni yüzüne göre hareket etmelerini de isteyen Bakan Unakıtan, şunları söyledi 
     ''Artık Türkiye'de kamu kaynaklarının eskisi gibi sınırsız, disiplinsiz, herkesin istediği şekilde harcanması dönemi bitti. Siz istiyorsunuz diye mali disiplini bozacak halimiz yok. Zaten siz de istemezsiniz. Hesabınızı buna göre yapın. Bundan sonra yatırımın ağırlığı özel sektörde olacak. Kamu-özel sektör işbirliği devam edecek. Az önce Sayın Başkan kamudaki maaşlara ilişkin örnekler verdi. Bu konuda Sayın Başbakan da söyledi, bu konuda çalışma yapılıyor. Yakında adaletsiz ve haksızlıklar giderilecek. Bir yerde adam çok iş yapıyor az para alıyor, diğer yerde yan gelip yatıyor çok para alıyor. Bu konudaki çalışmalar tamamlanmak üzere. Yakında bunu TBMM'ye götüreceğiz. Ülkenin bu problemini çözeceğiz.'' 
     
     ÖZEL SEKTÖR YAPACAK, ÖZEL SEKTÖR İŞLETECEK 

     Maliye Bakanı Unakıtan, yap-işlet-devret ve yap-işlet modeli ile gerçekleştirilecek kamudaki büyük projelere inşaat sanayicilerini teklif vermeye de çağırdı. 
     Yurtdışında düzenledikleri Roadshow'larda yabancı işadamlarının ''biz baraj yapalım, biz işletelim'' teklifini getirdiklerini kaydeden Unakıtan, DSİ Genel Müdürü'nün bu konuda hazırladığı tasarıyı Meclis'ten geçireceklerini bildirdi. 
     Devletin artık sanayici ve tüccarlığa soyanamayacağını, mevcutları da bir bir satacağını anlatan Maliye Bakanı, ''Güneydoğu'daki mayınlı arazide de bunu yapacağız. Mayınlı araziyi al kardeşim, şu kadar yıl kullan diyeceğiz. Yurtiçi ve dışından teklif de geliyor zaten'' açıklamasında bulundu. 
     
     "MÜTEAHHİTLERİN BEYANLARINA BAKACAĞIM" 

     Maliye Bakanı Kemal Unakıtan, Kurumlar Vergisi'ni daha da aşağıya indirmek istediklerini vurgularken, ''bizim hedefimiz bu. Mali disiplini bozmamak, ondan taviz vermemek kaydı ve şartıyla, elde ettiğimiz her bir fazla vergiyi, vergi indirmede kullanacağız'' dedi. 
     Unakıtan, Türkiye İnşaat Sanayicileri İşveren Sendikası'nın İNTES geleneksel toplantısında yaptığı konuşmada, müteahhitlerden vergi toplayamamaktan yakındı. 
     Müteahhitlere, beyanname ayının geldiğini hatırlatan Unakıtan, şunları söyledi 
     ''Beyannamelere bakacağım. Beni memnun edecek durumunuz varsa çal benim kapımı ama yoksa, ben üyelerin kapısını tek tek çalacağım. Kriz dönemi yaşadık, haklısınız ama bitti, enflasyonda düşüyor, enflasyon muhasebesi kanununu da çıkardık. Yani benden ne istiyorsanız aşağı yukarı yaptım. Bu stopaja da siz karar vereceksiniz. Nisanda hep beraber traşımız önümüze düşecek.'' 
     
     İSTİHDAM, HÜKÜMETİN ÖNCELİKLERİNDEN BİRİSİ 

     İstihdamda iyi noktaya gelmek için uğraştıklarını belirten Unakıtan, istihdamın, hükümetin önceliklerinden birisi olduğunu hatırlattı. 
     Unakıtan, Türkiye'deki nüfus artışına dikkati çekerken, geçen yıl 644 bin kişinin işe girdiğini söyledi. 
     Özel sektörün gösterdiği sıçramayla 9.9'luk büyüme gerçekleştiğini ifade eden Unakıtan, bunun da verimlilikten kaynaklanan büyüme olduğunu ve rekabet gücünü artırdığını, bunun istihdama büyük oranda yansıyacağını söyledi. 
     Unakıtan, DİE'nin, verilerin daha da sağlıklı hale gelmesi için çalıştığını kaydetti. 
     Unakıtan, ''DİE'nin enflasyon rakamlarını, sizin gibi ben de televizyondan öğreniyorum. AB'ye uyum kapsamında milli gelirimiz onlardaki standartlara uygun olarak yeniden hesaplanacak. O zaman tahmin ediyorum, milli gelirimiz bugünkünden daha yüksek çıkacak'' diye konuştu. 
     
     İNŞAATLARDAKİ KIRIMLAR 

     Unakıtan bu arada, depreme uygun yapılaşmanın önemine dikkati çekti. 
     Ülkenin fay hatlarının üzerinde bulunduğunu, depremin Türkiye için en büyük tehlike olduğuna işaret eden Unakıtan, ''Allah göstermesin, gösterirse ne yapacağımızın önlemini önceden almak lazım. İnşaatların denetiminin iyi yapılması lazım. Mahalli idareler suçlu deniliyor ama bu inşaatları yapanlar da suçlu'' şeklinde konuştu. 
     Ayrıca ''ben öyle kırımlarla karşı karşıya kalıyorum ki şaşırıyorum'' diyen Unakıtan, Kamu İhale Kanunu ile yeni sistem getirdiklerini hatırlattı. Unakıtan, ''Adam en düşük veriyor. Adama ya bunu en düşük fiyatla nasıl yapacaksın anlat diyoruz. Adam bülbül gibi anlatıyor'' diye konuştu. 
     Bu konuda Türkiye'nin bir gerçeği bulunduğunu ve o gerçeğin görülmesi gerektiğinin altını çizen Unakıtan, aşırı kırımlara bir yasak getirmek gerektiğini ve bununla ilgili bir çalışma yapıldığını Söyledi. 
     Unakıtan, AB'de aşırı kırımlara bir yasak bulunmadığını da vurgularken, ''buna uygun bir çözüm getirme gayreti içindeyiz'' dedi. 
     
     SORULAR 

     Unakıtan, konuşmasının ardından, ''devlet üniversitelerinin KDV yönünden yaşadıkları sıkıntının çözümüne ilişkin bir çalışma olup olmadığı'' sorusunu yanıtladı. 
     Unakıtan, ''devlet üniversitelerinin projelerine bağlı olarak bütçeye KDV'yi biz ekliyoruz. Onlar kullanamaz duruma düşmesin diye. Bize müracaat ediyorlar. Biz de yüzde 18 KDV'yi bütçeden veriyoruz. Mevzuat nedeniyle sırf onlara mahsus bir uygulama söz konusu olmuyor'' şeklinde konuştu. 
     
</TEXT>
</DOC>
