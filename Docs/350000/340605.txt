<DOC>
<DOCNO> 340605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/axspo03.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan kareyi buldu 2-1 
</HEADLINE>
<TEXT>


Ankaragücü karşısında, Conceiçao ve Cihan ile golleri ikiledi, ikinci 45 dakikada tehlikeyi hissetti, ancak üst üste 4. galibiyeti elde etti 


90 dakika 

Gözlerimiz şaşı oldu 
ERHAN TELLİ 

Basın tribününde maçı izlerken, şaşı olmamıza cidden az kalmıştı... Önümüzde Galatasaray - Ankaragücü maçı, sağ ve sol üst köşelerde Diyarbakır - Fenerbahçe karşılaşmasını veren iki televizyon ekranı, yedek kulübesinde durmadan bağırıp - çağıran, aksiyon halindeki Hagi ve Şeref Tribünü'nde heyecandan yerinde oturamayan İkinci Başkan Ergun Gürsoy... 
Bunların arasından nasıl bir tercih yaparsanız yapın, hepsine birden yetişebilmek gerçekten çok zordu. Hele bir de Galatasaraylı seyircilerin ilk yarıda durup dururken, "gol" diye bağırarak, Diyarbakır lehine tezahürat yapmaları, yeşil saha ile renkli ekran arasında dolanmakta olan gözlerimizi iyice açtı. 
Önce Conceiaço ile Galatasaray'ın birinci golü geldi. Sarı - Kırmızılılar belki çok iyi oynamıyorlardı, fakat kazanacak direnci ve gücü gösteriyorlardı. Maça başlarken Malatya'daki iyilerden Hasan Şaş'ı yedek kulübesinde görüp, Cihan ve Uğur'u aynı anda sahada bulmak açıkçası biraz tuhaf gelmişti. "Hagi'nin herhalde vardır bir bildiği" diye düşünüp maçı izlemeye devam edince bir de baktık ki, devrenin sonunda ikinci gol Cihan'dan geldi. İlk 45 dakika sonunda soyunma odasına bu skorla gidilince, ikinci yarı başlarken Hagi'nin hedefi de ortaya çıktı. Teknik adam sezon başından beri hemen hemen tüm maçlarda oynayan Hakan Şükür ve Conceiçao'yu oyundan alınca, Hagi'nin kafasında çarşamba günü Fenerbahçe ile oynanacak Türkiye Kupası finalinin olduğu çok da zor anlaşılmadı. Niyetini iyice belli eden Hagi, belli ki bu skora razıydı. Ancak orta sahadaki boşluğu fırsat bilen Ankaragücü'nün, golü gecikmedi. 
Sonuçta Galatasaray belki Diyarbakır'dan istediği iyi haberi alamadı, ama kendi evinde kritik bir haftayı da yara almadan kapamasını bildi. Sarı - Kırmızılılar, bu sonuçla şampiyonluk iddialarını ve umutlarını bir sonraki haftaya taşıdı. 

Cim-Bom'un gizli yüzleri 

Golcülerin sustuğu dün geceki karşılaşmada Conceiçao ve Cihan Haspolatlı sahneye iki sürpriz isim olarak çıktı 

Şampiyonluk yolunda son dakikaya kadar Fenerbahçe'yi takip etmeye kararlı olan Galatasaray, Ankaragücü engelini gol noktalarından uzak yıldızlarının sayılarıyla aşmayı başardı. Sarı - Kırmızılı takımda Hakan Şükür ve Necati Ateş'in suskun kaldığı dakikalarda yine orta saha ve savunma oyuncuları kurtarıcı oldu. 
Galatasaray'ı Başkent ekibi önünde 1 - 0 öne geçiren Conceiçao bu sezon ikinci kez gol atmayı başardı. Brezilyalı yıldız daha önce 11. haftada Gaziantepspor ağlarını havalandırmıştı. 
İkinci golün sahibi Cihan ise bu yıl ilk kez fileleri sarsmayı başardı. Son golünü geçen yıl Ankaragücü'ne atan yıldız futbolcu, 544 günlük suskunluğunu da bozmayı başardı. Cihan, dün geceki golüyle birlikte Sarı - Kırmızılı forma altında 5 kez taraftarlarını sevindirmeyi başardı. 


Hakan Şükür'ü riske etmedi 

Teknik Direktör Hagi, Türkiye Kupası Finali öncesinde ayak bileğinden sakatlığı olan Hakan Şükür'ü 54. dakikada oyundan çıkardı. Kaleci Mondragon da Ankaragücü'ne karşı hasta hasta görev yaptı. Gribal enfeksiyon geçiren Kolombiyalı kaleciye bugün serum tedavisi uygulanacağı bildirildi. Mondragon, çarşambaya kadar vitaminlerle güçlendirilecek. 

Şampiyonlara özel kutlama 

100. yılda 2. Lig'de zafere ulaşarak 1. Lig'e çıkmayı başaran Galatasaray Bayan Voleybol Takımı'na, şampiyonluk kupasını Başkan Özhan Canaydın verdi. Maçın devre arasında sahaya çıkan Sarı - Kırmızılılar, tribünlerin büyük alkışını aldı. Canaydın, yeni sezonda 1. Lig'de de aynı başarıların tekrarlanmasını beklediğini dile getirdi. 

'Tarih yazmalıyız' 

Galatasaray'ın Rumen hocası Hagi, Fenerbahçe derbilerini zaferle geçmek istediklerini söyledi, "Tek stratejimiz var kazanmak" dedi 

RAŞİT ALTUN 

Sarı - Kırmızılı takımın Rumen çalıştırıcısı Hagi, Ankaragücü maçının ardından gözünü Fenerbahçe karşılaşmasına çevirdi. Rumen teknik adam, tarihin sahada yazıldığını ve çarşamba günü bunu başarabilmek için mücadele edeceklerini belirtti. Hagi, "İki derbi maçı için de tek stratejimiz var kazanmak. Fenerbahçe'nin duran toplardan gol atma gibi bir kalitesinin olduğunu biliyoruz. Çarşambaya hazırlanırken, bunlara dikkat edeceğiz. Ben çok güzel bir derbi olacağını düşünüyorum. Futbol dışında gündeme gelen olayların yaşanacağına inanmıyorum. Bunlar bence spekülasyon" yorumunu yaptı. 
Teknik Direktör Hagi, Ankaragücü karşılaşmasında sergilenen futboldan memnun olduğunu da dile getirdi. Rumen hoca, "Rakibimizin ilk on birinde defansif özelliği yüksek isimler vardı. Oyuncularım çok iyi mücadele ettiler. Maçın sonuna doğru biraz acı çektik ama mutlu bitirdik. Galatasaray'a herkesin saygı göstermesini bekliyorum" dedi. 

Nerelerdesiniz 

Ali Sami Yen'in boş kalması, Sarı-Kırmızılılar'ın tepkisini çekti. Yönetici Fatih Gökşen, "Ucuz bilet satmamıza rağmen yine de gelmiyorlar" dedi 

Şampiyonluk yolunda kritik haftalara girilirken, Galatasaray taraftarlarının tribünleri doldurmaması başta yönetim olmak üzere futbolcuları da üzdü. Futbol Şube Sorumluları'ndan Fatih Gökşen, Anadolu takımlarından bile daha ucuz bilet sattıklarını belirterek, "Neden maçlarımıza ilgi göstermiyorlar anlamıyoruz Bilet deseniz pahalı değil. Olabilecek en ucuz fiyatı belirledik. Ama yine de tribünlerde boşluklar oluyor. Omuz omuza yürümemiz gereken bir dönemdeyiz. Taraftarlarımızın daha hassas olmasını bekliyoruz" dedi. 
Necati Ateş de tribünlerin boş kalmasının kendilerini etkilediğini açıkladı. Golcü futbolcu, "Şampiyonluk yarışında bu kadar önemli günler yaşarken, taraftarlarımızın da yanımızda olmasını bekliyoruz. Fenerbahçe maçlarında yanımızda olmaları gerekiyor" diye konuştu. 

Yıldırım'a yeni görev 

Sarı - Kırmızılı taraftarlar, ezeli rakipleri Fenerbahçe ve Başkan Aziz Yıldırım'a maç boyunca göndermeler yaptı. Taraftarlar, son haftalardaki hakem hatalarını ima ederek, "Futbol Federasyonu Başkanı Aziz Yıldırım" diye tempo tuttu. Levent Bıçakcı'yı da istifaya davet eden Sarı - Kırmızılılar, "Hakem gol gol gol" tezahüratıyla tepkilerini dile getirdi. 

Şentürk'ten hakeme tepki 

Ankaragücü Teknik Sorumlusu Adnan Şentürk, hakem Oktay Demiray'ın Galatasaraylı Song'a kırmızı kart göstermeyerek hata yaptığını söyledi. Kamerunlu futbolcunun topu elle aldığını iddia eden Şentürk, "Maç sırasında hakeme gösterdiğim tepkinin nedeni bu pozisyondu. Kural resmen işlemedi. Demiray'a bu pozisyonu söylediğimde bana 'maçı ben yönetiyorum' karşılığını verdi" dedi. Ankaragücü teknik sorumlusu, ligde kalma yolunda Kayserispor'un avantajlı konuma geçtiğini belirterek, kalan haftalarda kayıp yapmamalarının gerektiğini hatırlattı. 

GÜNÜN AYIBI 
Galatasaray taraftarı 
Ligde artık son dört haftaya girildi. Sahadaki on birin her desteğe ihtiyacı var. Arkasında sağlam duran bir seyirci istiyor. Ancak gel gör ki, Galatasaray taraftarı final gibi bu maçları izlemek bile istemiyor. Kale arkası zaten yok, geri kalanlarda ise büyük boşluklar. Yani 14-15 bin kişi bile maçı izlemeye gelmiyor. Hem de şampiyonluk yolundaki en önemli maçlarda. Sadece kapalı tribündeki bir grup doksan dakika uğraşıyor. Onlar da desteğini Aziz Yıldırım'a gönderme yaparak yapıyor. Bizim bildiğimiz Galatasaray taraftarı bu değil. Verilen destek ise hiç tanıdık değil. 

MAÇIN ADAMI 
Fransız kalitesi 
İlk iki maçındaki performansına bu maçta yaklaştı. İlk yarı kalabalık savunmada zorlandı, ama yine de asistini yaptı. İstediği boş alanları ikinci yarıda buldu. Seyircisini gaza getirdi, o kulvarı iyi kullandı, rakibi iyi oyaladı. Ancak gol vuruşlarındaki eksikliği yine göze çarptı. İkinci yarı belki bir gol atsa rahatlayacaktı, fakat kendisi de fazla pozisyon bulamıyor. Maçı kurtaran adam olması için bu oynadığı futbolun çok üstüne çıkması lazım ve kalabalık savunmalar içinde bir çözüm bulması gerekiyor. 

MAÇIN DAKİKALARI 
Mondi'den kritik kurtarışlar 

7 Necati'nin pasıyla kaleci Orkun'la karşı karşıya kalan Ayhan, topu genç file bekçisine nişanladı. 
16 Conceiaço'nun serbest vuruşunu Hakan Şükür, altı pas üzerinde kontrol etti. Bekletmeden vuruşunda Orkun tehlikeyi önledi. 
20 Ribery'nin soldan korner atışına Necati kafayı vurdu. Meşin yuvarlak az farkla oyun alanının dışına çıktı. 
22 Cihan'ın sağ kanattan arka direğe yaptığı ortayı Ayhan kafasıyla ceza sahasına indirdi. Necati'den seken topu Conceiçao kafayla ağlara gönderdi 1-0. 
35 Cihan'ın arapasıyla hareketlenen Necati topu kaleciden kurtardı. Kale çizgisine kadar inen golcü oyuncu kötü bir vuruşla topu auta yolladı. 
42 Uğur'un sağ kanattan ceza sahasına bıraktığa topa Hakan Şükür ve Necati aynı anda hamle yapınca her iki oyuncu da pozisyondan yararlanamadı. 
43 Emre'nin hatasında Necati, Orkun'la karşı karşıya kaldı. Vuruşunda kaleci yine başarılıydı. 
44 Ribery'nin yerden sert ortasına iki rakip oyuncuya rağmen dokunan Cihan, farkı ikiye çıkardı 2-0. 
48 Ankaragücü'nde kazanılan serbest atışın başına İsmet geçti. Yerden sert vuruşunda Mondragon topu kornere çıkardı. 
49 Ayhan'ın başlattığı atakta sağ kanatta topla buluşan Hakan Şükür pasını Ribery'e çıkardı. Fransız futbolcunun şutu oyun alanını terk etti. 
65 Galatasaray ceza sahasına yapılan ortaya Umut yükselerek kafayı vurdu. Mondragon'dan dönen topu Adem kafayla tamamladı 2-1 
83 Ergün'ün kazanılan frikiğin başına geçti. Şutunda top üst direkten oyun alanına döndü. 

MAÇIN HAKEMİ 
Kırmızıyı atladı 
Oktay Demiray, 90 dakika içindeki en kritik hatasına, yanlış çıkarttığı kartla imza attı. Galatasaray'ın savunmadaki önemli ismi Song'un, topu ayağından açıp, rakibine kaptırma riski ile karşı karşıya kaldığında elini kullanmasının cezası, sarı değil kırmızı kart olmalıydı. Song, o müdahaleyi yapmasa, Başkent ekibinin oyuncusu Mondragon ile karşı karşıya kalacaktı. İkinci yarıda Ribery'nin yerde kaldığı pozisyonda penaltı düdüğü çalmaması doğruydu. Zaman zaman faul pozisyonlarında verdiği yanlış kararlar ise taraftarların daha ilk dakikadan itibaren başlayan baskısından kaynaklandı. 

YILDIZ TABLOSU 
GALATASARAY 1 Mondragon 6 33 Uğur 5 4 Song 6 2 Tomas 6 67 Ergün 6 28 Ribery 7 19 Cihan 7 8 Conceiçao 6 55 Sabri Dk.54 5 18 Ayhan 6 9 Hakan Şükür 5 58 Hasan Kabze Dk.54 5 25 Necati 5 
YEDEKLER 
Fevzi, Bülent, Hasan Şaş, Cafer Can, Zafer 

ANKARAGÜCÜ 24 Orkun 5 14 Ayhan 5 4 Hakan 5 11 Effe Dk.80 19 Emre 5 2 Adem 6 36 Özgür 5 26 Ali Dk.73 5 28 Baidoo 4 76 İsmet Dk.46 5 77 Evren 5 20 Zengue 5 21 Cenk 5 38 Umut 6 
YEDEKLER 
Zafer, Onur, Huzeyfe, Burak 


</TEXT>
</DOC>
