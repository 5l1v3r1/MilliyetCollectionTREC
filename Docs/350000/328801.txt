<DOC>
<DOCNO> 328801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yasam/ayas.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sütçüler'de 'cadı avı' 
</HEADLINE>
<TEXT>


Kaymakam Altınpınar'ın, "Pamuk'un kitaplarını toplatıp imha edin" emrini verdiği ilçede dün ilginç bir gelişme oldu. Bir genç kız, 'Kar' romanını okuduğu iddiası ile arandı ama bulunamadı 

TARKAN ÇETİN Isparta DHA 

Isparta'nın Sütçüler İlçesi Kaymakamı Mustafa Altınpınar'ın, tüm kamu kurumlarındaki Orhan Pamuk kitaplarının toplatılarak imha edilmesini isteyen yazısının ardından, ilçe benzeri ancak ortaçağda yaşanabilecek bir 'cadı avı 'na sahne oldu. 
Olay sonrası Isparta Valisi İsa Parlak, Kaymakam Altınpınar'ın yetkisini yanlış kullandığını, emrin iptal edildiğini bildirse de, üniversiteli genç bir kızın, Pamuk'un 'Kar' romanını okuduğu iddiası ilçeyi bir anda hareketlendirdi. 

'Bulup yakalım ' 
Bazı kişiler kitabın bulunarak ilçe meydanında yakılmasını istedi. Ancak tüm aramalara rağmen genç kıza ulaşılamadı. 
Bu arada, Kaymakam Mustafa Altınpınar'ın 'kitap yakma' emriyle gündeme gelen 3700 nüfuslu Sütçüler, dün gazeteci akınına uğradı. Isparta Valisi İsa Parlak'tan bu konuda konuşmama talimatı aldığını vurgulayan Kaymakam Altınpınar, "Pişman mısınız " sorusu üzerine, "Hiç pişman değilim. Sizce doğru değil mi " demekle yetindi. 

Aksu, inceleme başlattı 

ANKARA Milliyet 
İçişleri Bakanı Abdülkadir Aksu, Sütçüler Kaymakamı Mustafa Altınpınar'ın, "Orhan Pamuk'un kamu kitaplıklarındaki eserlerini toplatıp imha edin" emriyle ilgili inceleme yapılması için Isparta Valiliği'ne yazılı talimat gönderdi. Altınpınar, Pamuk'un Ermeni soykırımına yönelik sözleri üzerine bu emri vermiş, kitaplıklarda yazarın hiç kitabının çıkmaması üzerine de, "Keşke yazıyı yazmadan ilçede Pamuk'a ait kitap olup olmadığını araştırsaydım diye düşünüyorum" demişti. 

Çelik Telaffuz edilmemeli 

Milli Eğitim Bakanı Hüseyin Çelik de, Kaymakam Mustaf Altınpınar'ın talimatını özetle şöyle değerlendirdi Bir kitaba yasak koymak, hatta onu toplatmaya kalkışmak Türkiye'de telaffuz bile edilmemesi gereken bir şey olmalıdır. Bir yazarın görüşüne katılmıyor, o görüşleri zararlı buluyorsunuz diye devlet görevlisi, bürokrat olabilirsiniz ama kesinlikle bu size böyle bir hak vermez" 

Destek de var, eleştiri de 

Sütçüler Esnaf Odası Başkanı Muharrem Özsüt, 10 Nisan'da bir 'Bayrak Mitingi' düzenleyip Pamuk'u protesto edeceklerini, bulurlarsa kitaplarını yakacaklarını açıkladı.İnsan Hakları Derneği İHD İstanbul Şubesi'nden dün yapılan yazılı açıklamada ise Kaymakam Altınpınar'ın kararı eleştirilerek, "Irkçılık üst düzeye taşındı" denildi. 


</TEXT>
</DOC>
