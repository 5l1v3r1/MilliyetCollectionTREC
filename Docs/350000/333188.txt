<DOC>
<DOCNO> 333188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo03.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüzü yok mu ' 
</HEADLINE>
<TEXT>


Galatasaray Divan Kurulu üyeleri, toplantıya gelmeyen Canaydın'ı eleştirdi. Yılmaz Toköz, küme düşmeyi hatırlatıp, "Başkanımız iyi ki basketbolcu. Ya futbolcu olsaydı" diye konuştu 

RAŞİT ALTUN 


Galatasaray'da merakla beklenen Divan Kurulu Toplantısı dün yapıldı. Eurocard organizasyonu için Belçika'ya giden Özhan Canaydın toplantıya katılamadı. Yönetimi Turgay Kıran, Cengiz Özyalçın ve Emel Çubukoğlu temsil etti. 
Eleştirilerin büyük bölümü Canaydın'ın üzerine yoğunlaşırken, en sert açıklamaları Yılmaz Toköz yaptı. 
Toköz, vefasızlık olaylarına bir yenisinin daha eklendiğini ima ederek, "Ali Sami Yen'in Rıdvan isminde bir oğlu vardı. Geçen gün bir huzurevinde vefat etti. Ama bundan kimsenin haberi yok. İyi ki Osman Solakoğlu basketbol takımının bugünkü halini görmedi. Yoksa kahrından vefat ederdi. Başkan Canaydın da iyi ki basketbolcu. Bir de futbolcu olsaydı, ne olurdu Bir takımımız düştü. Artık Fenerbahçe ve Beşiktaş'a yenilmeyeceğimiz için seviniyorum " dedi. 

'Hep kandırıldık' 
Eski bakanlardan Mükerrem Taşçıoğlu, yönetici Cengiz Özyalçın'ın konuşmasına müdahale ederek "Hep aldatıldık. Adamın buraya gelmeye yüzü yok " tepkisini verdi. 
Galatasaray Üniversitesi Rektörü Duygun Yarsuvat ise, "Galatasaray'ın başarısızlığından değil, yönetimin başarısızlığından rahatsızlık var. Bizlerin söyleyeceği bir şey yok. Yönetim çıkıp bizlere açıklama yapmalı" uyarısında bulundu. 

Cim - Bom'u hırs bastı 

Galatasaray, Akçaabat Sebatspor maçının hazırlıklarını dün basına kapalı yaptığı tek antrenmanla sürdürdü. Yönetimin önceki gün para ödemesi yapıp, futbolculara sahip çıkması Florya'da yaşanan olumsuz havayı tamamen dağıttı. Sarı - Kırmızılı futbolcular, antrenman boyunca hırslı çalışarak, kritik deplasman öncesinde Hagi'nin yüzünü güldürdü. Rumen teknik adam, oyuncularıyla yaptığı toplantıda, "Sonuna kadar asla pes etmek yok. Galatasaray'ın nasıl bir takım olduğunu bundan sonra herkese göstermemiz gerekiyor" dediği öğrenildi. 

Kral'a Pas kancası 

İran'ın yüksek tirajlı gazetelerinden Habere Varzesi Gazetesi, Hakan Şükür'ün Mustafa Denizli'nin çalıştırdığı Pas takımının gündeminde olduğunu iddia etti. Habere, "Kral İran'a geliyor" başlığı atan gazete, Denizli'nin Galatasaray Yönetimi ve golcü futbolcuyu ikna etmeye çalıştığını belirtti. Hakan Şükür'ün geniş istatistiklerinin de yer aldığı haber, İran'da gündemin bir numaralı konusu oldu. 

'Yanlış yaptılar' 

İkinci Başkan Ergun Gürsoy, Trabzonspor maçındaki olayların ardından isyan etti, ilk kez tribünleri eleştirdi. Gürsoy, taraftarların yanlış yaptığını dile getirerek, "Aslında böyle bir şeyin olmaması lazım. Türkiye'de bir maç kaybetmekle bütün dengelerin bozulması çok yanlış bir şey. Hayal kırıklığına uğradık. Çok üzüldüm. Böyle şeyler yeni olmaya başladı. Taraftar yanlış yaptı" diye konuştu. 

Kanıtları istediler 

Futbol Federasyonu, Akçaabat Sebatspor Kulübü'ne faks çekerek, Kayserispor maçı sonrasında gündeme gelen şike ve bahisle ilgili tüm kanıtların üç gün içinde gönderilmesini istedi. Cumhuriyet Başsavcılığı da ses kayıtlarının CD'ye yüklenerek kendilerine iletilmesini talep etti. Kulüp Başkan Yardımcısı Baki Eyüboğlu, CD'yi hazırladıklarını ve kısa bir süre içinde göndereceklerini açıkladı. 
A.Sebatspor Teknik Direktörü Güvenç Kurtar ve antrenör Mahir Günok, Kayserispor maçının ardından centilmenlik dışı hareket yaptıkları gerekçesiyle tedbirsiz olarak Profesyonel Futbol Disiplin Kurulu'na sevk edildi. İki teknik adam da hafta sonu Galatasaray ile oynanacak olan kritik maçta takımlarının başında sahaya çıkabilecek. 

Özür faksları 

Trabzonspor karşılaşmasının ardından Teknik Direktör Hagi üzerinde yoğunlaşan tepkiler yerini üzüntüye bıraktı. Sarı - Kırmızılı taraftarların, Türkiye'de futbol oynadığı yıllarda Galatasaray'a büyük başarılar kazandıran Hagi için kulübe destek faksları yağdırdığı bildirildi. Taraftarların büyük bir çoğunluğu yaşanan tatsızlıkları anlık bir sinirlenme olarak yorumladı. 

Fatura yönetime 

Galatasaraylı taraftarların yakından takip ettiği "www.webaslan.com" adresli internet sitesinde başarısızlıkla ilgili anket yapıldı. Ankete katılan 29 bin 351 kişiden 18 bin 827'si faturayı Sarı - Kırmızılı yönetime kesti. 5 bin 928 kişi başarısızlığın sorumluluğunu Galatasaraylı futbolculara yüklerken, Teknik Direktör Hagi'yi eleştirenler 4 bin 596 kişide kaldı. 

Konuşma yasağı 

Sarı - Kırmızılı yönetim, kalan 7 haftalık maratonda basına özel demeç ve röportaj yapılmasını yasakladı. Galatasaray Profesyonel Futbol Şubesi'nin, kulübün resmi internet sitesinde yaptığı açıklamada, "İdari ve teknik kadrolarımız tarafından alınan karar gereğince, futbolcularımızla sohbet, röportaj ve özel görüşme talepleri, bir süre uygun görülmeyecektir" denildi. 


</TEXT>
</DOC>
