<DOC>
<DOCNO> 335552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy10.html </URL>
<DATE> 2005/04/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Topçu, Yüce Divan'da yargılanıyor... 
</HEADLINE>
<TEXT>

     Eski Bayındırlık ve İskan Bakanı Yaşar Topçu, Yüce Divan'da yargılandığı davada, 4 kişinin tanıklığına itiraz etti. 
     Yüce Divan'daki davanın bugünkü duruşmasında sanık Topçu, tanıkların dinlenilmesine geçilmeden önce söz alarak, bazı kişilerin tanıklığına itiraz etti. 
     CHP Genel Saymanı Mahmut Yıldız'ın soruşturma önergesinde imzası bulunan 55 kişiden biri olduğunu, iddialarda bulunduğunu ileri süren Topçu, Yıldız'ın tanık olarak dinlenilemeyeceğini söyledi. Dönemin DYP Genel Başkan Yardımcısı Hasan Ekinci'nin de dava konusu olayı ilk olarak ortaya atan ve 1997'de Ankara Cumhuriyet Başsavcılığı'na şikayette bulunan kişi olduğunu kaydeden Topçu, Ekinci'nin tanık olamayacağını öne sürdü. 
     Topçu, müteahhitler Ahmet Tuncer Erkan ve Mustafa Aktürk'ün de tanıklığına itiraz ederek, bu kişilerin Karadeniz Sahil Yolu Projesi'ne davet edilmeyen firmaların temsilcileri olduğunu, dava konusu olayla ilgili bilgi ve görgülerinin bulunmadığını savundu. 
     Sanık Topçu'nun bu itirazlarına ilişkin görüş bildiren iddia makamındaki Yargıtay Cumhuriyet Başsavcı Vekili Abdurrahman Yalçınkaya, her 4 kişinin de tanık olarak dinlenilmesine yasal yönden engel bir durum bulunmadığını bildirdi. 
     Yüce Divan Başkanı Mustafa Bumin, Topçu'nun itirazı hakkında karar vermek üzere duruşmaya ara verdi. 
     Bumin, aradan sonra, Topçu'nun itirazlarının oybirliğiyle reddedildiğini belirtti. 
     Duruşmada, tanıkların dinlenilmesine başlandı. 
     
</TEXT>
</DOC>
