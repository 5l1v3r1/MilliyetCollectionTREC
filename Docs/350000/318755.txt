<DOC>
<DOCNO> 318755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/spo04.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıradan takım olmaz' 
</HEADLINE>
<TEXT>



Fatih Tekke'nin şartı 
TRABZONSPOR'UN gol makinesi Fatih Tekke, Avrupa'dan gelen transfer teklifleri aldığını doğrularken, "Gideceğim takım sıradan olamaz. Kulübümü en iyi şekilde temsil edebileceğim bir takım olmalı" diye konuştu. Transferinde söz hakkının yönetimde olduğuna dikkat çeken Fatih, "Zaten bunu sözleşmemi yenilerken görüşmüştük. Ama bu, sezon sonu mu olur, yoksa iki yıl sonra mı bilemem" dedi. 

'Trabzon'da kapanıyorlar' 
17 golle kariyerinde en başarılı dönemi geçiren yıldız oyuncu, "Futbolcuların böyle çıkışları olabiliyor. Önemli olan süreklilik. Bunun için de sonuna kadar çaba harcayacağım'' dedi. Fatih, deplasmanlarda daha çok gol atmasının, rakiplerin savunma güvenliğini elden bırakmasından kaynaklandığını ifade etti, "Trabzon'daki maçlarda fazla açılmıyorlar" yorumunu yaptı. 

Prim dopingi 

TRABZONSPOR Yönetimi, Malatyaspor maçının 3'er milyar liralık galibiyet primini futbolculara dağıttı. Bordo-Mavililer, Denizlispor maçının ardından da Gençlerbirliği galibiyetinden kaynaklanan toplam 150 milyar liralık primle, yine 150 milyar liralık özel primin yanı sıra futbolcuların 8 maçlık maç başı alacaklarının da hesaplara yatırılacağı açıkladı. 

Trabzonspor kampa girdi 

DENİZLİSPOR karşısında yarın önemli bir sınav verecek olan Trabzonspor dünden itibaren kampa girdi. Güçlü rakibi karşısında korkulu rüya görmek istemeyen Bordo - Mavililer'de 21 futbolcu da kampa alındı. Teknik Direktör Şenol Güneş, ayak bileklerinden sakatlıkları bulunan Mehmet Yılmaz ve Emrah'ın maç saatine kadar yetiştirilmesini istedi. 


</TEXT>
</DOC>
