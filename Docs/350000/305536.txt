<DOC>
<DOCNO> 305536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur11.html </URL>
<DATE> 2005/01/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Antalya'ya 5 yılda 18 milyon turist geldi 
</HEADLINE>
<TEXT>

     Antalya'yı son 5 yılda 160 ülkeden toplam 18 milyon 661 bin 325 turist ziyaret etti. Antalya'ya bu dönemde en çok Alman, Rus, Hollanda, Avusturya ve İsviçreli turistler geldi. 
     AA muhabirinin Antalya Kültür ve Turizm İl Müdürlüğü'nden aldığı bilgiye göre, son 5 yılda hava, deniz ve karayoluyla Avrupa ülkeleri başta olmak üzere 160 ülkeden, Antalya'ya toplam 18 milyon 661 bin 325 turist geldi. Antalya'ya en fazla turist gönderen ülkeler arasında Almanya, Rusya, Hollanda, Avusturya ve İsviçre, ilk 5 sırada yer aldı. Alman turist sayısı, bir önceki yıla göre 2004 yılında yüzde 22, Rus turist sayısı yüzde 32.75, Hollandalı turist sayısı yüzde 30.58, Avusturyalı turist sayısı yüzde 17.75 ve İsviçreli turist sayısı da yüzde 60.61 oranında arttı. 
     Antalya İl Kültür ve Turizm Müdürlüğü tarafından hazırlanan ''2000-2004 Yılları Arasında Antalya'ya Gelen Yabancı Ziyaretçilerin Milliyetlerine Göre Dağılımı 2003-2004 Yılı Karşılaştırması'' adlı çalışmaya göre en fazla turist artışı ABD, Sırbistan Karadağ ve Norveçli turist sayısında yaşandı. 
     Antalya'ya gelen ABD'li turist sayısı 2004'te bir önceki yıla göre yüzde 175.52 oranında artarken, 2004 yılında bölgeye 11 bin 448 ABD'li turist geldi. Sırbistan Karadağ'lı turist sayısı da aynı dönemde yüzde 92.1 artışla 19 bin 541'e ulaşırken, yüzde 77.71 oranında artan Norveçli turist sayısı 2004 yılında 77 bin 56'ya yükseldi. 
     2000 yılında 918 Portekizli turist Antalya'ya gelirken, bu sayı 2004 yılında 2 bin 463'e, Slovak turistlerin sayısı da yüzde 74.22 artışla 12 bin 664'e ulaştı. İsrailli turist sayısı ise yüzde 7.92 oranında azalarak, 130 bin 651 olarak gerçekleşti. 
     
</TEXT>
</DOC>
