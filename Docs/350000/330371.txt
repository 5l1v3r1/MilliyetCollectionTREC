<DOC>
<DOCNO> 330371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko07.html </URL>
<DATE> 2005/04/05/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Binay Türkiye, yurtdışından tasarruf ithal etmek zorunda olan bir ülke 
</HEADLINE>
<TEXT>

     Merkez Bankası Başkan Yardımcısı Şükrü Binay, Türk Lirasının değer kazanmasındaki en önemli faktörün, Amerikan Merkez Bankası'nın para hacmini önemli ölçüde artırması ve uluslararası faizlerin önemli ölçüde uzun süre çok düşük seyretmesi olduğunu söyledi. 
     Binay, Bursa Sanayici ve İşadamları Derneği'nde düzenlenen ''Çekirge Toplantıları'' kapsamında, Bursalı işadamlarına, Türkiye'de uygulanan para politikalarını ve sonuçlarını anlattı. 
     Türk Lirasının 2004 yılında yabancı paralar karşısında önemli ölçüde değerlendiğini hatırlatan Binay, şunları söyledi 
     ''Türk Lirasının değer kazanmasındaki en önemli faktör, Amerikan Merkez Bankası'nın para hacmini önemli ölçüde artırması ve uluslararası faizlerin çok önemli ölçüde uzun bir süre, çok düşük seyretmesidir. Doların değerini koruyan, daha fazla değer kaybetmesini engelleyen, Amerikan Hazinesi kağıtlarının fiyatlarının düşmesini engelleyen, Güneydoğu Asya ülkelerindeki rezerv fazlalığıdır. Çin, Japonya, Tayvan gibi ülkelerin rezervlerinin çok büyük bir kısmı dolar olarak durduğu için ve yine çok büyük bir kısmı Amerikan hazine kağıdında olduğu için, doların diğer paralara karşı değer kaybetmesi halinde bu ülkelerin çok ciddi zararlara uğraması söz konusudur. Bu nedenle de bu ülkeler, hem Amerikan hazinesini finanse etmek durumunda, hem de doların değerini belli bir seviyede tutmak zorunda hissediyorlar. Bunların hepsi doların daha fazla değer kaybetmesini engelleyen faktörlerdir.'' Binay, bunun Türkiye'ye nasıl yansıdığını anlatırken, ''Borç stokundaki azalma, sağlanan siyasi ve makro ekonomik istikrar ortamı, eurobond'lara olan talebi de önemli ölçüde artırıyor. Reel sektör ile eurobond arasıdaki fark önemli ölçüde daralmış vaziyette. Böyle bir ortamda, sermaye girişlerine son derece açık olan bir ekonomide, riksleri önemli ölçüde azalttığı düşünülen bir ekonomide, Türk Lirasınn değer kazanması da kaçınılmaz oluyor'' diye konuştu. 
     
     CARİ AÇIK... 
     Binay, Türkiye'nin cari açığının geçen sene 15.5 milyar dolar olduğunu, bu sene ise 12-13 milyar dolar civarına inmesinin beklendiğini belirtti. 
     ''Türkiye'de cari açık riskli mi '' ya da ''Türkiye için bir cari açık eşiği var mı '' gibi soruların çok yoğun bir şekilde tartışıldığına işaret eden Binay, 2004 yılının cari açığının çok büyük bir oranda finanse edilmiş durumda olduğunu vurguladı. 
     Binay, cari açığın ne şekilde finanse edildiğinin çok önemli olduğuna değinerek, sözlerini şöyle sürdürdü 
     ''Eğer cari açık doğrudan yabancı sermaye girişiyle finanse ediliyorsa, bu bir ülke için son derece yararlı bir olgu. Çünkü Türkiye, yatırım-tasarruf dengesinin her zaman için tasarruflar aleyhine olduğu bir ülke. Türkiye gelişebilmesi için, yurtdışından tasarruf ithal etmek zorunda olan bir ülke. Cari açık da yurtdışındaki tasarrufları Türkiye'ye çekmenin bir yolu. Ama cari açığı kısa vadeli sermaye girişiyle finanse ediyorsanız, cari açığı ticari krediyle finanse ediyorsanız, o zaman ciddi bir risk var. Ancak orta, uzun vadeli bir sermaye girişiyle finanse edilen bir cari açık, doğrudan yabancı sermaye girişiyle finanse edilen bir cari açık, Türkiye'nin büyüme potansiyelini artıracak bir cari açıktır. 2004 senesine baktığımızda da önemli bir ölçüde orta ve uzun vadeli bir krediyle finanse edilen bir cari açıkla, karşı karşıya kalıyoruz. Cari açığın da orta ve uzun vadeli finanse edildiği bir ortam kesinlikle büyük riskleri içinde barındıran bir ortam değil. Ama aynı boyutta bir cari açık tekrarlanabilir mi Benim de tereddütlerim var açıkcası.'' 
     
</TEXT>
</DOC>
