<DOC>
<DOCNO> 342151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun20.html </URL>
<DATE> 2005/05/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hollanda, Türkiye'den evlilikleri azalttı 
</HEADLINE>
<TEXT>

     Hollanda hükümetinin, Batılı olmayan ülkelerden gelen yabancı girişini kısıtlamak amacıyla aile birleşimine getirdiği önlemler çerçevesinde, evlilik yoluyla gelen yabancı sayısı önemli oranda azaldı. Azalma, en çok Türk ve Faslılar arasında görüldü. 
     Adalet Bakanlığı Göç ve Vatandaşlık Dairesi IND sözcüsü, bu yılın ilk üç aylık döneminde yurtdışından yapılan evliliklerle ilgili başvuru sayısının geçen yılın aynı dönemine göre yüzde 25 azaldığını bildirdi. 
     Sözcünün verdiği bilgiye göre, geçen yılın ilk üç ayında, AB üyesi olmayan ülkelerden evlenerek, eşini bu ülkeye getirmek üzere başvuran yabancı sayısı 11 bin dolayında iken, bu sayı bu yılın aynı döneminde 7 bin 500’e geriledi. 
     Sözcü, bu gerilemede en büyük etkenin geçen yıl kasım ayında yürürlüğe giren yeni önlemler olduğunu ve azalmadan da en çok etkilenen gurubun Türk ve Faslılar olduğunu belirtti. 
     Hollanda hükümeti, AB üyesi ülkelerle Kanada, Avustralya, ABD ve Japonya gibi bazı ülkeler dışından evlenerek eşlerini bu ülkeye getirmek isteyen kişiler için geçen yıl kasım ayından geçerli olmak üzere bazı önlemleri yürürlüğe koymuştu. 
     Bu önlemler kapsamında, evlilik yaşının çiftler için en az 21 olması ve eşini Hollanda’ya getirecek kişinin de bu ülkede en az asgari ücretin yüzde 120’si oranında bir gelire sahip olması koşulu getirmişti. 
     Hükümet, entegrasyon sürecine olumsuz yansıdığını öne sürerek, bu önlemleri en çok şikayet ettiği Türk ve Faslılara karşı yürürlüğe koymuştu. 
     
</TEXT>
</DOC>
