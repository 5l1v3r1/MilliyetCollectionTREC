<DOC>
<DOCNO> 322381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/axspo03.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara mesaj var 
</HEADLINE>
<TEXT>


Galatasaray Divan Kurulu toplantısında tribündeki sorunlar gündeme geldi. Yönetici Cengiz Özyalçın, "Yaşananlar, şampiyonluk yolundaki takımımızı olumsuz şekilde etkiliyor" dedi 


'Toplumsal kirlilik' 
GALATASARAY Kulübü Aylık Olağan Divan Kurulu Toplantısı, lisede yapıldı. Başkan Özhan Canaydın'ın yer almadığı toplantıya üyeler fazla ilgi göstermedi. Yönetici Cengiz Özyalçın, tribün olaylarına dikkat çekerek, "Taraftarlarımız, toplumsal kirlenme içinde olan tribünlerde eskisi gibi maç izleyemiyorlar. Bazı olaylar şampiyonluk yolundaki takımı olumsuz etkiliyor. Kulübe de cezaların gelmesine neden oluyor. Duyarlılık bekliyoruz" dedi. 

'Haftasonu oynarız' 
DİVAN Kurulu Üyeleri'nin, Galatasaray'ın haklarının yenilmesine karşın yönetimin yeterli tepkiyi göstermediği yönündeki eleştirilerine Özyalçın, "Galatasaray'ın başkanı az konuşur, öz konuşur... Söylediklerinin gereği yapılır" yanıtını verdi. Başkan Yardımcısı Turgay Kıran ise toplantı sonunda, artık maçlarını cuma günü yerine haftasonu oynayacaklarını açıkladı. Kıran, "İki rakibimizin de Avrupa Kupası maçları artık sona erdi" diye konuştu. 

Hakan'sız kaldılar 

GALATASARAY, İstanbulspor maçının hazırlıklarını dün yaptığı çift çalışmayla sürdürdü. Sabah Florya'da yapılan antrenmana midesinden rahatsızlanan Hakan Şükür, bademciklerinden hastalanan Hakan Yakın ve sakatlığı süren Hakan Ünsal katılmadı. Sarı - Kırmızılı takım, akşam çalışmasını ise İstanbulspor maçının oynanacağı Olimpiyat Stadı'nda yaptı. 

'1 yaş büyüdüm' 

Mondragon'un teşhisi 
GALATASARAYLI Mondragon, 11 Altın Adam Jürisi'nde ilginç açıklamalar yaptı. Tecrübeli kaleci, geçen yıla oranla sakin olmasını 1 yaş büyümesine bağladı. Mondragon, "Geçen sezonki anormal durum, benim de normalin ötesinde davranmama neden oldu. Bu yıl Türk futbol ailesine saygımdan dolayı centilmen davranmam gerekiyor" dedi. Başarılı kaleci, Cordoba'ya "Maç sattı" suçlaması yapılmasının çok çirkin olduğunu da söyledi. 

'Cafer hata yaptı' 
TOPLANTININ bir diğer konuğu da Fenerbahçe'nin kaptanı Ümit Özat'tı. Başarılı oyuncu, Cafer Aydın'ın teşvik primiyle ilgili açıklamalarını yanlış bulduğunu söyledi. Ümit, "Teşvik konusu, bazı şeyler herkes tarafından biliniyor. Milli takım arifesinde bu tür şeylerin gündeme gelmesi hoş değil. Ersun Yanal'a büyük haksızlık yapıldı" diye konuştu. Bu arada Trabzonsporlu İbrahim Yattara, Şubat ayının altın adamı seçildi. 


</TEXT>
</DOC>
