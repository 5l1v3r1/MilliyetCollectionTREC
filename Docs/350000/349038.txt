<DOC>
<DOCNO> 349038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo02.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım yanıt 
</HEADLINE>
<TEXT>


Fenerbahçe Başkanı, Samsunspor Başkanı Uyanık'ın açıklamaları için "Diyarbakır yenilgisi yüzünden boy hedefi haline gelen bir başkanın uyanık biçimde kendini kurtarma gayreti" dedi 


Samsunspor Kulübü Başkanı İsmail Uyanık'ın, "Aziz Yıldırım'dan Murat Aksu'ya kadar herkes bize Diyarbakırspor maçını vermemiz konusunda ricada bulundu" şeklindeki açıklamalarına Fenerbahçe Başkanı Aziz Yıldırım yanıt vermekte gecikmedi. Yıldırım konuyla ilgili şunları söyledi 
"Süper Lig mücadelesi bitmiş ve oynanmış bir maçtan bir hafta sonra yapılan bu açıklamalarda amaç, yenilgi yüzünden boy hedefi haline gelen bir spor kulübü başkanının son derece uyanık bir biçimde kendini kurtarma gayretinden başka bir şey değildir. Sözü edilen toplantıda bulunan yöneticiler düşme tehlikesi bulunan takımlar ile ilgili görüş bildirmişler ve Diyarbakırspor'un doğunun Süper Lig'de mücadele eden tek takımı olduğu, konumu itibariyle ligde mücadele etmesinin ülke için faydalı olacağı görüşünü paylaşmışlardır. Hatta, İsmail Uyanık bu sohbette, Sakaryaspor için oynayacaklarını da açıkça ifade etmiştir." 

Servet'e talip 

Sarı - Lacivertli ekibin başarılı savunma oyuncusu Servet Çetin'e, Bayern Leverkusen kancayı taktı. Ciddi bir sakatlıktan sonra düzelen ve takımın son çalışmalarına katılan Servet'i, Alman kulübünün transfer listesine aldığı öğrenildi. Leverkusen yetkililerinin, Servet'in menajeri ile görüşmeleri sürdürdüğü belirtildi. Daum'un tatil dönüşü yönetime vereceği rapor sonrası Servet'in durumu netlik kazanacak. 

Pierre'den buruk veda 

İki yıl Fenerbahçe formasını giyen Pierre van Hooijdonk dün ailesiyle birlikte Türkiye'den ayrıldı. İstanbul'a gelirken muhteşem bir törenle karşılaşan Hollandalı yıldızın gidişi ise sessiz sedasız oldu. Fenerbahçe Kulübü'nden hiçbir yetkilinin olmaması dikkat çekerken, Hooijdonk'u sadece iki dostu uğurladı. Havalimanına gelen Bedri Baykan ile Paşalı Birol, yıldız oyuncuya resim ve çeşitli hediyeler verdiler. Hooijdonk, "Kimseye kırgın değilim. Mutlu bir şekilde ayrılıyorum. Fenerbahçe taraftarını hiç unutmayacağım" dedi. 

Fenerbahçe yedeğe düştü 

YALÇIN TÜRK 

Başkan Aziz Yıldırım geçtiğimiz hafta Interli yöneticilerle yaptığı görüşmede, "Emre'yi özellikle İngiltere'ye düşünüyoruz. Olmazsa sizinle birlikte masaya oturabiliriz" yanıtını aldığı öğrenildi. Newcastle United'ın Emre'ye çok ciddi teklif yapması, ayrıca Arsenal'in de genç oyuncu ile ilgilenmesi öncelikle parayı düşünen Inter'in rotasını İngiltere'ye çevirmesine yol açtı. Önünüzdeki hafta, İtalyan kulübü yetkilileri İngiltere'deki gelişmelerin sonucunu Fenerbahçe'ye bildirecek. Emre'nin Ada'ya gitmesi kesinleşirse transfer stratejisi de değişecek. Oyun kurucu arayışında yabancıya dönülebileceği, mevcut yabancılardan da birinin gönderilebileceği belirtildi. 

Özdemir umut saçtı 

İkinci Başkanı Nihat Özdemir, transferde aceleci davranmayacaklarını söyledi. Özdemir, "Emre, Nihat konusunda çalışmalarımız sürüyor. Ancak kesin anlaşma diye bir şey yok. Herşey kontrolümüzün altında. Paramız var ve eksiklerimizin neler olduğunu biliyoruz. Fenerbahçe taraftarlarına sesleniyorum hiç merak etmesinler doğru oyuncular alacağız. Luciano ve Anelka'yı Avrupa birliği statüsünde oynatabilirsek o zaman yabancı hakkımız açılacak. Bunu bekliyoruz" dedi. 


</TEXT>
</DOC>
