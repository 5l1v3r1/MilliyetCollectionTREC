<DOC>
<DOCNO> 305051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun19.html </URL>
<DATE> 2005/01/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hatay sorunu 66 yıl sonra bitti 
</HEADLINE>
<TEXT>

     İsrail'de yayımlanan Haaretz gazetesi, Suriye'nin Hatay’ın Türkiye’ye ait olduğunu resmen kabul ettiğini yazdı. 
     Gazete, Başbakan Recep Tayyip Erdoğan'ın geçtiğimiz ay Suriye'ye yaptığı ziyarette imzalanan anlaşmanın sınırlar konusuna çözüm getirdiğini ileri sürdü. 
     Haaretz, Erdoğan'ın ziyareti sırasında imzalanan serbest ticaret anlaşmasına eklenen bir maddeyle Suriye'nin Hatay'ı Türk sınırları içerisinde kabul ettiğini yazdı. 
     Haberde "ek madde iki ülkenin birbirinin sınırlarını tanıdığını teyit ediyor, dolayısıyla Suriye, Türkiye’nin Hatay üzerindeki tam egemenliğini de tanımış oluyor" ifadeleri kullanıldı. 
     Hatay sorununu Suriye ile İsrail arasındaki Golan tepeleri sorununa benzeten gazete, bu konuda Dışişleri Bakanı Abdullah Gül'ün görüşlerine de yer verdi. 
     Habere göre Kudüs'ü ziyareti sırasında bir İsrailli gazetecinin sorusunu yanıtlayan Gül, "bu iki konu arasında benzerlik yok. Türkiye ile Suriye arasında bir toprak anlaşmazlığı bulunmuyor. Golan tepelerine gelince, Birleşmiş Milletler de o toprakların işgal altında olduğunu kabul ediyor" diye konuştu. 
     
</TEXT>
</DOC>
