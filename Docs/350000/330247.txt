<DOC>
<DOCNO> 330247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/magazin/amag.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hale'yi oynadım Fatoş'u değil 
</HEADLINE>
<TEXT>


Yolda isimli filmde Fatoş Güney'i canlandırdığı iddiasını yalanlayan Yeşim Büber, 'Öyle olsa gider, onunla tanışırdım. Filmdeki, Hale adında başka biri' diyor 

Birsen Altuntaş 

İnşaat adlı filmle geçen yıl beyazperdeye adım atan Yeşim Büber, şimdi de Erden Kıral'ın yönettiği "Yolda" isimli filmle 8 Nisan'da seyircilerin karşısına çıkmaya hazırlanıyor. Kıral'ın, ustası Yılmaz Güney'in yaşamından kesitler sunduğu filmde, Büber'in de Fatoş Güney'i oynadığı konuşuluyor. Ancak ısrarla Fatoş Güney'i canlandırmadığını vurgulayan Büber, konuyla ilgili şunları söylüyor 

Erden Bey istemedi 
"Erden Kıral, Yılmaz Güney'le yaptığı iki günlük yolculuktan yola çıkarak filmi çekti. Ancak özellikle Güney anlatılmıyor. Güney'i çıkarıp yerine Nazım Hikmet'i de, bir başka aydını da koyabilirsiniz. Dolayısıyla ben Fatoş Güney'i canlandırmıyorum. 'Hale' isimli başka bir kadını oynuyorum. Fatoş Hanım'ı canlandırsaydım, mutlaka yaşayan bir insan olduğu için kendisiyle tanışırdım. Erden Bey de Fatoş Hanım'la tanışmamı bu nedenle istemedi." 

Bir yıl mola verdi 
Geçen yıl bir sinema filmi dışında, iki dizi ve bir tiyatro oyununda rol alan Büber, 2005'te mesleğine bir yıl ara vereceğini belirterek, sözlerini şöyle sürdürdü 
"Çok sayıda oyunculuk teklifi geldi ama kendimi tekrar etmemek adına, mesleğime bir yıl ara verip okumadığım kitapları okumak, izlemediğim filmleri izlemek istedim. Çünkü altımda cipim, üç oda daha büyük evim olsun gibi lükslerim yok. Bu tarz yaşamak bana göre değil. Tek derdim kaliteli yaşamak. Benim için kaliteli yaşamak, film izleyip kitap okumak, kendime yatırım yapmak. Evde olmayı daha çok seviyorum. Çünkü İstanbul'da dışarıda olmak çok güvensiz. Her an kendinizi kollamak durumundasınız, bu da beni yoruyor." 



</TEXT>
</DOC>
