<DOC>
<DOCNO> 313866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo07.html </URL>
<DATE> 2005/02/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Mehmet Okur'un 21 sayısı Jazz'a yetmedi 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 9 maçla devam edildi. 
     Sezona kötü bir başlangıç yapan ve Batı Konferansı Kuzeybatı Grubu'nun son sırasına yerleşen Utah Jazz, deplasmanda Denver Nuggets'a 97-87 yenildi. 
     Mehmet Okur, yedekler arasında başlayarak 38 dakika forma giydiği karşılaşmada 21 sayı, 10 ribaunt, 2 asist ve 2 top çalmayla hem double-double yaptı hem de takımının en skorer oyuncusu oldu. 
     Okur, 2 sayılık atışlarda 13'te 6 ve serbest atışlarda 10'da 9 isabet oranıyla oynadı. 
     Jazz'da Raja Bell'in 16 sayısı ve Matt Harpring'in 15 sayısı galibiyet için yeterli olmadı. 
     Jazz ile aynı grupta yer alan ve ligde 22 galibiyet alan Denver Nuggets'ta ise 25 sayı ve 6 ribauntla Carmelo Anthony, maçın en skoreri oldu. 
     20 sayılık performans sergileyen Earl Boykins ve rakip potaya 17 sayı gönderen Kenyon Martin, takımlarının galibiyetinde etkili oldular. 
     
     MAGIC, HİDAYET'İN 15 SAYISINA RAĞMEN YENİLDİ 

     Doğu Konferansı Güneydoğu Grubu'nun iddialı takımlarından Orlando Magic, sahasında ligin güçsüz takımlarından Golden State Warriors'a 113-109 yenilmekten kurtulamadı. 
     Sezon başında Magic'e transfer olan Hidayet Türkoğlu, sonradan dahil olduğu maçta 23 dakika sahada kalırken, 15 sayı, 6 ribaunt ve 4 asistle göz doldurdu ancak takımına galibiyeti getiremedi. 
     2 sayılık atışlarda 14'te 6 ve serbest atışlarda 3'te 3 isabet yakalayan Hidayet, 3 kez denediği 3'lük atışlarda başarılı olamadı. 
     28 sayı ve 6 ribauntla oynayan Grant Hill'in yanı sıra 21 sayı ve 6 ribauntluk performans sergileyen Steve Francis'in çabaları yenilgiyi engelleyemedi. 
     Batı Konferansı Pasifik Grubu'nun son sırasında yer alan Golden State Warriors'un 14. galibiyetini aldığı karşılaşmada 32 sayı ve 11 ribauntla double-double yapan Jason Richardson'un ''muhteşem'' oyunu ve 25 sayıyla sahadan ayrılan Derek Fisher'in performansı galibiyeti getirdi. 
     Öte yandan geçen hafta İbrahim Kutluay ile yollarını ayıran Seattle Supersonics, sahasında New Orleans Hornets'ı 108-91 yenmeyi başardı. Supersonics'te Ray Allen, 26 sayıyla maçı tamamlarken, Hornets'ta, Casey Jacopsen'in 21 sayısı galibiyet için yeterli olmadı. 
     
     Ligde yapılan diğer karşılaşmalarda sonuçlar şöyle 

     Cleveland Cavaliers-Toronto Raptors 104-91 . 
     San Antonio Spurs-Charlotte Bobcats 104-85 . 
     Milwaukee Bucks-Boston Celtics 121-97 . 
     Memphis Grizzlies-Minnesota Timberwolves 108-96 . 
     Chicago Bulls-Dallas Mavericks 107-100 . 
     Phoenix Suns-Sacramento Kings 125-123 . 
     
</TEXT>
</DOC>
