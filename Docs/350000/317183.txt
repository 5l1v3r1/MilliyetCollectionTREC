<DOC>
<DOCNO> 317183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun44.html </URL>
<DATE> 2005/02/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İran, 'yanlış füze saldırısı haberi'ni tartışıyor... 
</HEADLINE>
<TEXT>

     İran hükümeti, geçen hafta çıkan yanlış füze saldırısı haberinin kaynaklarının yargılanması gerektiğini söyledi. 
     Hükümet sözcüsü Abdullah Ramazanzade, bugün düzenlediği basın toplantısında, ''Hükümet, özellikle de İstihbarat Bakanlığı açısından, bu haberlerin kaynağı güvenlik gerekçeleriyle yargılanabilir'' dedi. 
     Bazı devlet yetkilileri, haberlerin yanlış çıkmasından sonra yaptıkları açıklamalarda, bu haberlerin ABD ve batı basınının uyguladığı ''psikolojik savaş'' olduğunu ileri sürmüştü. 
     Ramazanzade, bu iddiaları reddederek, haberlerin ülke içinde bir kaynaktan geldiğini söyledi. 
     Ramazanzade, ''Kimin ve hangi amaçlarla ekonomimizin yanı sıra bölgesel ilişkilerimizi etkileyen bu haberleri yaydığı mutlaka açığa çıkarılmalı'' dedi. 
     İran'ın nükleer tesislerine füze saldırısı yapıldığı şeklindeki ilk haber, muhafazakarların kontrolündeki İran Radyo Televizyon Kurumu'nun IRIB Arap ülkelerine yönelik Arapça yayın yapan El Alem televizyonu tarafından yayınlanmıştı. 
     Sonradan hükümet yetkilileri, böyle bir saldırı olmadığını, patlamanın bir baraj yapımında meydana geldiğini açıklamıştı. 
     Bazı İranlı siyasi yorumcular ise yanlış saldırı haberlerinin, İran'ın nükleer tesislerine yönelik bir saldırının dünya petrol piyasaları ve borsalarında ne tür etkilerinin olabileceğini önceden göstermek için, İranlı yetkililer tarafından kasıtlı olarak çıkarılmış olabileceğini ileri sürüyor. 
     
</TEXT>
</DOC>
