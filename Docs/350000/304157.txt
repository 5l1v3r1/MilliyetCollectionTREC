<DOC>
<DOCNO> 304157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur44.html </URL>
<DATE> 2005/01/06/ </DATE>
<TIME> 17.59 </TIME>
<AUTHOR>  </AUTHOR>
<HEADLINE>
Kütahya'da toplu organ bağışı... 
</HEADLINE>
<TEXT>

     Bağımsız Kamu Görevlileri Sendikaları Konfederasyonu BASK Kütahya Temsilciliği üyeleri, toplu olarak organ bağışında bulundu. 
     BASK İl Temsilcisi Nevzat Çoban ve 41 sendika üyesi, Kütahya Devlet Hastanesi'ne gelerek organ ve doku bağışında bulundular. 
     Grup adına konuşan Çoban, insanlığa ve devlete hizmet amacıyla böyle bir karar aldıklarını belirterek, Türkiye'de yeterli donanıma sahip nakil merkezleri ve deneyimli bilim adamları olmasına rağmen İspanya'da yüzde 33 civarındaki organ ve doku bağışının, Türkiye'de sadece yüzde 1.6 oranında kaldığını söyledi. 
     Diyanet İşleri Başkanlığı'nın organ bağışının dinen bir sakıncasının bulunmadığını açıkladığını söyleyen Çoban, ''Bizler, acı çeken kardeşlerimizin acılarına ortak olmak ve her türlü fedakarlığa hazır olduğumuzu belirtmek istiyoruz'' dedi. 
     
</TEXT>
</DOC>
