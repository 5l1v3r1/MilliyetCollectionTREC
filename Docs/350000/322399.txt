<DOC>
<DOCNO> 322399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/yasam/axyas02.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader ne ona ne kızına acıdı 
</HEADLINE>
<TEXT>


Seniha Bayraktar, İzmir'de kızına böbreğini verebileceğini öğrenmişti. Sevinçle evine dönerken, otobüsü kaza geçirdi. Tek ölen yolcu o oldu 


Diyaliz hastası kızına vereceği böbreğin doku testi için İzmir'e giden ve olumlu sonuç aldıktan sonra evine dönmek üzere yola çıkan Seniha Bayraktar, otobüsün devrilmesi sonucu yaşamını yitirdi. Bayraktar'ın, zarar gören böbrekleri kızına nakledilemedi. 
Antalya'nın Akseki ilçesinde yaşayan Bayraktar 54 , böbrek hastası olan ve günaşırı diyalize girmek zorunda kalan evli ve 1 çocuk annesi kızı Nuriye Dönmez'e 29 böbreğini verme kararı aldı. Kızının yaşadığı Manisa'nın Turgutlu ilçesine giden Bayraktar, buradan İzmir'de Ege Üniversite Tıp Fakültesi Hastanesi'ne geçti. Bayraktar'a, böbreklerinden birini kızına verebileceği söylendi. Ve nakil için mayısa gün verdi. 

Böbreği hasar gördü 
Bayraktar, kızını tekrar hayata bağlayacak olmanın sevinciyle, 26 Şubat'ta bindiği yolcu otobüsüyle, Akseki'ye doğru yola çıktı. Ancak otobüs, Burdur - Antalya karayolunda devrildi. Kazada açılan kapıdan düşen Bayraktar, otobüsün altında can verdi. 45 yolcunun bulunduğu otobüste sadece Bayraktar öldü. 
Nuriye Dönmez, hem annesini, hem de sağlıklı yaşam umudunu yitirmesine yol açan kazayla kahroldu. Gözyaşı dinmeyen evli ve bir çocuk annesi Dönmez, "Annem, çektiğim acılara dayanamadı. Bir böbreğini bana verme kararı aldı. Anneme mi, kendime mi, aileme mi yanayım, üzüleyim, bilmiyorum" dedi. 




</TEXT>
</DOC>
