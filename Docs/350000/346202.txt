<DOC>
<DOCNO> 346202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/guncel/gun01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'nın basın anlayışı 
</HEADLINE>
<TEXT>


"Medyanın gürültüsü yöneticilerin aklını karıştırıyor" diyen yazar Mango, "Atatürk, kararlarını, görüştüğü yerli ve yabancı gazetecilerin tutumuna göre ayarlamıyordu" dedi 

ANKARA Milliyet 

Londra Ortadoğu Enstitüsü öğretim üyesi, tarihçi - yazar Dr. Andrew Mango, bir yöneticinin medyayla gireceği ilişkinin boyutunu Atatürk örneğiyle ortaya koyarak, "Atatürk'ün medya bilinci, genel olarak dengeli tutumunun bir tezahürüdür. Verdiği mesajlar daima açık, ifadesi basit ama çarpıcı olmuştur" dedi. 
Kara Harp Okulu'nda 2 gün sürecek "Uluslararası Yönetim ve Askerlik Sempozyumu" dün başlarken, açılış bildirisini okuyacağı belirtilen Kara Kuvvetleri Komutanı Orgeneral Yaşar Büyükanıt, sempozyuma katılmaktan son anda vazgeçti. 
"Yönetimde Medya Bilinci" başlıklı özel bir bildiri sunan Mango, Atatürk'ün medyayla ilişkilerinden örnek verdi. Mango, Kurtuluş Savaşı'nda Anadolu Ajansı'nı kuran Atatürk'ün hedeflerine ulaşmak için hem yabancı, hem Türk gazetecilerle iyi ilişkiler kurduğunu hatırlattı. Atatürk'ün yazıları ve sözleriyle, çevresini etkileyebilme sanatına v kıf olduğunu vurgulayan Mango, şunları anlattı 

'Mesajları açıktı' 
"Ordunun, politikanın dışında tutulması gibi konularda, mensup olduğu çevreyi yönlendirmek için anlamlı, inandırıcı söz ve yazılarıyla ustalığını göstermişti. Yetki devretmede o kadar ısrarlı ki, yaşamının sonlarında imza atmaktan başka işi kalmadığından yakınıyor. Verdiği mesajlar daima açık, ifadesi basit ama çarpıcıydı. 'Egemenlik kayıtsız şartsız milletindir', 'Ordular ilk hedefiniz Akdeniz', 'Hayatta en hakiki mürşit ilimdir' sözleri, birer kampanya başlığı olarak kuşkuya yer bırakmadı." 

Daily Mail örneği 
Bir yöneticinin medyanın önceliklerine ve önem sırasını bilmesi, fakat bu durumun onu kendi saptadığı önceliklerden uzaklaştırmaması gerektiğini kaydeden Mango, şu örneği verdi 
"Atatürk'ün, görüştüğü gazetecilerden biri İngiliz Daily Mail gazetesinin muhabiri Ward Price idi. Kurduğu bu ilişki İzmir'in kurtuluşundan sonra büyük yarar sağladı. Atatürk Price'ı kabul edip Türkiye'nin haklarına kavuşmak istediğini yoksa İngiltere'ye bir düşmanlığı olmadığını anlatır. Bu sözlerin etkisi altında kalan Daily Mail gazetesi büyük zaferden sonra Türk ordusu ile İngiliz birlikleri arasında çatışma tehlikesi ortaya çıkınca 'Savaşa Hayır' kampanyasına öncülük ediyor. Bu kampanya Lloyd George kabinesinin istifası ve Mudanya Mütarekesi ile sonuçlanıyor. Batı'nın emellerine karşı koyan Atatürk'ün Batı'daki imajı o zamanlarda hayret edilecek şekilde olumluydu. Atatürk kararlarını görüştüğü yerli ve yabancı gazetecilerin tutumuna göre ayarlamıyor. Bazen görüyoruz ki, medyanın gürültüsü yöneticinin aklını karıştırıyor. Aracın amaca hizmet etmesi gerektiğini unutturuyor. İşte Atatürk'ün örneği yöneticileri bu hataya karşı uyarıyor." 

Savunma 'dışarıda' başlar 

Açılış bildirisini okuyan Kara Kuvvetleri Kurmay Başkanı Orgeneral Fethi Tuncel de, "Hızlı değişimlerin yaşandığı çağımızda gelişmeleri sadece takip etmekle kalmayıp, kendini sürekli olarak yenileyerek değişimi etkili şekilde yönetebilen kurumlar başarılı olabilecektir" dedi. Tuncel, "Kitle imha silahlarıyla mücadelede özellikle modern toplumlarda, savunmanın ülke dışında başlamasını ifade eden ileri savunma anlayışı artık kabul görmektedir. Günümüz savaşları artık birden fazla alanda birden fazla şekilde sürdürülüyor. Bu alanlardan birisi bir toprak parçası olabilirken diğeri bir internet ortamı, finansal pazarlar, karar alma birimleri ve milli gücün insan boyutu olabilmektedir" diye konuştu. Sempozyumun dünkü bölümüne İstanbul Kültür Üniversitesi Rektörü Prof. Dr. Tamel Koçel, ABD Kara Harp Okulu Öğretim Üyesi Doç. Donald Campbell, ASAM Başkanı Gündüz Aktan, ODTÜ Rektörü Prof. Dr. Ural Akbulut, Bilkent Üniversitesi Rektörü Prof. Dr. Ali Doğramacı, Türkiye İş Bankası Genel Müdürü Ersin Özince, Kara Harp Okulu Teknik Bilimler Bölüm Başkanı Albay Faruk Elaldı, Bilkent Üniversitesi Öğretim Üyesi Prof. Dr. İlber Ortaylı, Hacettepe Üniversitesi Rektörü Prof. Dr. Tunç Alp Özgen, ABD Deniz Kuvvetleri Komutanlığı Lisansüstü Eğitim Okulu Öğretim Üyesi Prof. Dr. Stephen Mehay, Cenandu Öğrenim Ajansı Genel Müdürü Claudia Schmıtz katıldı. 


</TEXT>
</DOC>
