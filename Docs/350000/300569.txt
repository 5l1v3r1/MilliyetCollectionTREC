<DOC>
<DOCNO> 300569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko41.html </URL>
<DATE> 2004/12/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Cevdet İnci toprağa verildi... İnci'yi "Efeler" uğurladı... 
</HEADLINE>
<TEXT>

     Önceki gün vefat eden İzmirli duayen sanayici, İnci Holding'in kurucusu ve Onursal Başkanı Cevdet İnci, Alsancak Hocazade Camii'nde kılınan cenaze namazı sonrası, Yeni Buca Aile Kabristanlığı'nda toprağa verildi. 
     Kalabalık bir grubun katılımıyla kılınan cenaze namazı öncesi, İnci'nin doğum yeri olan Aydın'ın Sultanhisar İlçesi'nden gelen Efe ekibi, İnci'nin naaşına refakat etti. 
     Türk Bayrağına sarılı tabutun baş kısmına da ''Efe'' başlığı konuldu. 
     Cenaze töreninde, Cevdet İnci'nin eşi Memnune İnci, kızları Emel Önal, Ümit Elbirlik, Meral Zaim, Perihan İnci ve Şerife Eren, avluda taziyeleri kabul etti. 
     Törene, İzmir Valisi Yusuf Ziya Göksu, Manisa Valisi Orhan Işın, İzmir Büyükşehir Belediye Başkanı Aziz Kocaoğlu, eski İçişleri bakanları Kutlu Aktaş ve İsmet Sezgin, İzmir Cumhuriyet Başsavcısı Emin Özler, çok sayıda sanayici ve işadamı, İnci Holding çalışanları ve vatandaşlar katıldı. 
     
</TEXT>
</DOC>
