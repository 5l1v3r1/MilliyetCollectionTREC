<DOC>
<DOCNO> 313559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur12.html </URL>
<DATE> 2005/02/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İstanbul'da kar perşembeye kadar devam edecek, okullar yarın da tatil 
</HEADLINE>
<TEXT>

     İstanbul İl Milli Eğitim Müdürü Ömer Balıbey, kentteki ilköğretim okulları ve liselerin yarın da tatil edildiğini bildirdi. 
     Balıbey, İstanbul'daki olumsuz hava koşullarının sürmesinden dolayı ilköğretim okulları ve liselerin yarın da tatil edilmesine karar verildiğini söyledi. 
     İstanbul'da aynı nedenle okullar dün ve bugün de tatil edilmişti. 
     
     BAZI ÜNİVERSİTELER DE TATİL 

     Fatih, Marmara, Bahçeşehir, Doğuş, Yeditepe ve Beykent Üniversiteleri'nin de yarın tatil edildiği bildirildi. Üniversitelerden yapılan yazılı açıklamada, ''Okulumuz, olumsuz hava koşullarından dolayı 9 Şubat Çarşamba günü de tatil edilmiştir" denildi. 
     İstanbul Ticaret Üniversitesi ise ve 10 Şubat Perşembe günü tatil edildi. Üniversiteden verilen bilgiye göre, İstanbul Ticaret Üniversitesi, kentteki olumsuz hava koşullarının sürmesi nedeniyle 9 ve 10 Şubat tarihleri için tatil edildi. 
     
     VALİ TELAFİ EĞİTİMİ YAPILACAK 

     İstanbul Valisi Muammer Güler, kötü hava koşulları nedeniyle ildeki ilk ve ortaöğretimdeki okulların tatil edildiğini belirterek, ''Amacımız eğitimin kesintisiz sürmesidir, ancak çocuklarımızın can ve mal emniyetlerini tehlikeye atmadan devam etmesi daha çok önemli'' dedi. 
     İstanbul Valiliği'nde basın toplantısı düzenleyen Güler, kar yağışının bugün olduğu gibi yarın da aralıklarla devam edeceğini anlatarak, şehir içindeki cadde ve sokakların ulaşımda yarattığı güçlükler, don ve buzlanmanın neden olacağı tehlikeler nedeniyle İstanbul'da tüm ilk ve orta dereceli okulların yarın tatil edilmesinin uygun görüldüğünü bildirdi. 
     İstanbul'da bir süreden beri devam eden olumsuz hava şartlarının 10 Şubat Perşembe gününe kadar süreceğini hatırlatan Güler, şunları kaydetti 
     ''Isı -3 dereceye kadar düşüyor. Geceleri don ve buzlanma da söz konusu. Bütün bunlara rağmen hem valilik hem de büyükşehir ve ilçe belediyeleri, diğer kamu kuruluşlarının aldığı tedbirlerle ana arterlerde sorun yok. Havayolu, demiryolu ve metro ile vapur seferleri yürütülüyor. 
     Zincir takmadığı için şu ana kadar 1517 araca ceza kesildi. Bu yağış sürecinde 939 maddi hasarlı, 29 da yaralamalı kaza meydana geldi. 
     Vatandaşlarımız, özel araçlarıyla trafiğe çıkmamalı, toplu taşıma araçlarını kullanmalı. Çıkanlar da, araçlarında zorunlu aparatları bulundursunlar ve güvenlik şeritlerini kullanmasınlar.'' Vali Güler, ''ara sokaklardaki kar ve buzun temizlenmesi için ne tür önlemler alındığının'' sorulması üzerine, ''Ana arterlerde sorun yok. Ara sokaklardaki karın temizlenmesi için ilçe kaymakamları ile belediye başkanlıklarına yazı gönderdim'' dedi. 
     Aynı konuda site yönetimleri ve apartman sakinlerinden de yardım isteyen Güler, bu sayede sokakların trafiğe daha çabuk açılacağını vurguladı. 
     ''Okulların perşembe günü tatil edilip edilmeyeceğine'' ilişkin bir soru üzerine de, ''bunun kararını yarın vereceklerini'' belirten Güler, sözlerini şöyle sürdürdü 
     ''Amacımız eğitimin kesintisiz sürmesidir, ancak eğitimin, çocuklarımızın hem servis araçlarının okula gidişlerinde sıkıntı yaratmadan ve hem de onların can ve mal emniyetlerini tehlikeye atmadan devam etmesi daha çok önemli. 
     Tatilde, doğrudan kar yağışı değil, kar yağışının yarattığı olumsuzluklar ve ara sokaklardaki sıkıntılar nedeniyle böyle bir tedbirde bulunduk. Dersten kaldıkları günlerle ilgili telafi eğitimi mutlaka yapılacak.'' 
     
     ENGELLİLER YARIN DA İDARİ İZİNLİ 

     İstanbul Valisi Muammer Güler, kamu kurum ve kuruluşlarındaki engelli vatandaşların dün olduğu gibi yarın da idari izinli sayıldığını bildirdi. 
     Kamuda çalışan personelin kademeli olarak mesailerini erken bitirebileceğini de ifade eden Güler, bunun ise amirlerin inisiyatifinde olduğunu söyledi. 
     Güler, Avrupa Yakası'nda 9 bin 872 trafo bulunduğunu, bunların 24'ünde arızanın söz konusu olduğunu da kaydederek, ''Bu arızaların giderilmiş olduğunu tahmin ediyorum. Çok küçük bir bölümde elektrik kesintisi var. O da bizim takibimizdedir'' diye konuştu. 
     ''Bu yılki kar yağışında geçen yıla benzer görüntülerin yaşanmadığını'' vurgulayan Güler, İstanbul İl Özel İdaresi'nin, Karayolları 1. ve 17. Bölge Müdürlükleri'ne 30 çok amaçlı kamyon, 6 greyder, 1'i rotatif 6 kürüme makinesi aldığını anlattı. 
     Vali Güler, ''araç parkının çok güçlü konuma geldiğine'' de işaret ederek, ''Bu yıl koordine iyi kuruldu'' dedi. 
     

     
</TEXT>
</DOC>
