<DOC>
<DOCNO> 329117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/guncel/agun.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardak kıyısında 'iki gergin saat' 
</HEADLINE>
<TEXT>


Genelkurmay, Kardak kayalıklarındaki karasuyumuzu ihlal eden bir Yunan botuna bölgeyi terk edene dek, kriz çıkmasın diye müdahale edilmediğini açıkladı 

ANKARA Milliyet 

Bodrumlu tekne ustası Mustafa Yılmaz'ın Yunan sahil güvenlik birimlerince gözaltına alınmasının ardından Kardak'ta yeni bir krizin eşiğinden dönüldü. Genelkurmay, Türk karasularını ihlal ettiğini açıkladığı bir Yunan botunun uyarıldığını, ancak bölgeyi terk edene kadar "kriz çıkmasın" diye müdahale edilmediğini duyurdu. 
Eşi tarafından ABD'ye kaçırıldığını öne sürdüğü kızı Aylin'in 4 Türkiye'ye getirilmesi için pazar günü eylem yapan Yılmaz'ın gözaltına alınmasını diplomatik krize dönüştürmek istemeyen iki ülke Dışişleri bakanlıkları, suskun kalmayı tercih etmişti. 

Kardak karasuyumuz 
Genelkurmay da Ege'de son 4 günde yaşanan olaylara ilişkin açıklamasında Kardak'ta itidalli davranıldığını belirtti. Açıklamada şunlar kaydedildi 
"Yunanistan'a ait bir sahil güvenlik botunun 30 Mart'ta, 11.00'de Kardak kayalıkları bölgesinde karasuyumuzu ihlal ettiği tespit edilmiş, devriye görevi yapan Türk sahil güvenlik botu da bölgeye intikal ederek, Yunan botuna ikazda bulunmuştur. Yunan sahil güvenlik botu, ikazlara rağmen bölgeyi terk etmemiş ve stopta beklemeye başlamıştır. Yunan botunun 13.15'te, Kelemez Adası'na doğru bölgeyi terk etmesi üzerine, Türk sahil güvenlik botu da bölgeden ayrılmıştır. Türk sahil güvenlik botu krize neden olmamak için itidalli davranmış, Yunan sahil güvenlik botunun bölgeden ayrılmasına kadar herhangi bir fiili müdahalede bulunmadan bölgeyi kontrol altında tutmuştur." 

Türk uçaklarını taciz ettiler 

Açıklamada, farklı zamanlarda Ege'nin uluslararası havasahasında eğitim görevini icra eden Türk savaş uçaklarının da sözde FIR ihlali yaptıkları iddiasıyla silahlı Yunan jetlerince taciz edildiği de kaydedildi. 18 Mart'ta 2 F-4'e Limni'den kalkan 2 F-4'ün 12.53'te Sakız Adası kuzeybatısında 1000 feet yaklaşmak suretiyle 2 F-16'ya Skiros Meydanı'ndan kalkan 2 M-2000 uçağının 13.03'te emniyeti tehlikeye düşürecek şekilde tacizde bulunulduğu kaydedildi. Skiros'tan kalkan 2 Yunan uçağının da 12.48-12.50 arasında Karaburun bölgesinde Türk hava sahasını ihlal ettiği ifade edildi. 


</TEXT>
</DOC>
