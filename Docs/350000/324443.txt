<DOC>
<DOCNO> 324443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy21.html </URL>
<DATE> 2005/03/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dışışleri Rum Kesimi hiçbir şekilde tanınmayacak 
</HEADLINE>
<TEXT>

     Dışişleri Bakanlığı, Kıbrıs Rum kesiminin hiçbir şekilde tanınmayacağını bildirdi. 
     Bakanlık Sözcüsü Namık Tan, haftalık basın toplantısında, Gümrük Birliği Ek Protokolü'nün imzalanması sürecine ilişkin soru üzerine, bu sürecin ve görüşmelerin devam ettiğini söyledi. 
     Tan, şunları kaydetti 
     ''Görüşmeler tamamlandığı, zamanı geldiğinde ve şartlar oluştuğunda biz bu belgeyi imzalayacağımızı açıklamış bulunuyoruz. Bu taahhüdümüz geçerliliğini korumaktadır. Ancak bu meyanda hepinizin tanınma çerçevesindeki pozisyonumuzu bildiğinizi zannediyorum.'' Sözcü Tan, bir gazetecinin bu şartların ne olduğunu sorması üzerine, şöyle konuştu 
     ''Bu konuda söyleyebileceğim, bizim Kıbrıs Rum yönetimini hiçbir şekilde tanımayacağımızdır. Bu hususu da defaetle açıkladık. Bunun en önemli şartlarından bir tanesi de budur. Nitekim 17 Aralık'ta biz imzalama yönündeki taahhüdümüzü açıklarken, AB en üst düzeyde bunun bir tanıma anlamına gelmeyeceği taahhüdünü bize vermiştir.'' 
     
</TEXT>
</DOC>
