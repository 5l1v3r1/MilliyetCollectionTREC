<DOC>
<DOCNO> 332132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun26.html </URL>
<DATE> 2005/04/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kırgızistan'da toprak işgalleri sürüyor, halk silahlanıyor .. 
</HEADLINE>
<TEXT>

     Kırgızistan'da başkent Bişkek'te binlerce kişinin başlattığı toprak işgallerine karşı toprak sahiplerinin silahlanmaya başladığı, işgallerin başkent dışındaki bölgelere de sıçradığı bildirildi. 
     Devrik lider Askar Akayev'in istifa konusunu görüşmek üzere toplanan Meclis'te görüşmeye geçilmeden önce, milletvekillerine çeşitli konularda konuşma hakkı tanındı. Kürsüye çıkan milletvekillerinin hepsi, Bişkek'teki yasadışı toprak işgallerine karşı hükümeti ve yerel yetkilileri önlem almaya çağırdı. 
     Milletvekili Temir Sariyev, Akayev'in devrildiği 24 Mart'tan bu yana ülkede durumun giderek ağırlaştığına dikkati çekerek, Bişkek'in kenar semtleri ve köylerde toprak işgallerinin artarak sürdüğünü söyledi. ''Buralarda, mülk sahipleri ile işgalciler arasındaki sürtüşmeler çatışmaya dönüşmek üzere'' diyen Sariyev, ekilen tarlaların dahi işgal edildiğini belirtti. 
     Halkın devletten mülkü, arazisi ve tarlasını korumasını istediğini kaydeden Sariyev, ''Aksi halde halk silahlanmaya başladı. İşgalcilere karşı silah kullanmaya hazırlanıyor'' dedi. 
     Sariyev, geçici hükümetin bu sorunu acilen çözmesini istedi ve toprak işgal edenlerin çoğunun ihtiyaç sahibi kişiler olmadığı, toprak işgali için özel ekipler kurduklarını söyledi. 
     ''Bu kişiler, geçici Devlet Başkanı ve Başbakan Kurmanbek Bakiyev'in kendilerine işgal izni verdiğini, kendilerine tapu sözü verdiğini iddia ediyorlar'' diyen Sariyev, bu yönde hiç kimseye söz vermeyen Bakiyev'in yasadışı işgalcilerin cezalandırılacağını açıklamasını istedi. 
     Milletvekili Sariyev, 24 Mart'tan sonra başkent Bişkek'in nüfusunun çok fazla arttığını ifade ederek, ''Şu anda başkent sokaklarında 300 binden fazla kimliksiz insan dolaşıyor. Bunların kimi hırsız, kimi çapulcu, kimi yağmacı, kimi de işgalci. Başkent halkı bunlardan korkuyor'' diye konuştu. 
     Bir başka milletvekili Dooronbek Sadırbayev de, konuşmasında, toprak işgallerinin başkent dışına da sıçradığına dikkati çekerek, özellikle çiftliklerin işgal edilmeye başladığını söyledi. Sadırbayev, eylemcilerin sadece çiftlik ve arazi işgaliyle kalmayacağını, hastaneleri, fabrikaları ve diğer kamu işletmelerini yağmalamaya başlayabileceğini söyledi. 
     
     BAKİYEV 15 YILDIR EV SAHİBİ OLAMAYANLARI ELEŞTİREMEZSİNİZ 

     Kırgızistan'ın geçici devlet başkanı ve başbakanı Kurmanbek Bakiyev, Bişkek'te dört gündür yasadışı olarak toprak işgal edenler için, ''15 yıldır ev sahibi olamayanları eleştiremezsiniz'' dedi. 
     Kırgızinfo'nun haberine göre, Bişkek'teki toprak işgallerinin durdurulmasını isteyen bir grup, Erkindik meydanında miting düzenledi. 
     Mitinge gelerek göstericilerin taleplerini dinleyen Başbakan Bakiyev, her vatandaşın özel mülk dokunulmazlığının yasal güvence altında olduğunu ifade ederek, ''Ancak, 15-20 yıldır ev sahibi olamayanları kimsenin eleştirme hakkı yoktur'' dedi. 
     Bakiyev, bu sorunun yasal yolla çözülmesi için komisyon kurulduğunu da hatırlattı. 
     Yasadışı toprak işgal edenlerin arkasında ''ülkede istikrarsızlığı ve düzeni istemeyenler'' bulunduğunu savunan Kurmanbek Bakiyev, bu durumdan faydalanmak isteyenlerin varlığından haberdar olduğunu söyledi. 
     İşgalciler arasında, ülkede düzenin olmamasından yararlanan ve dedikodular yayarak vatandaşları birbirine düşürmeye çalışan provokatörler bulunduğunu dile getiren Bakiyev, bu kişilerin araştırıldığını ve haklarında yasal işlem yapılacağını söyledi. 
     
</TEXT>
</DOC>
