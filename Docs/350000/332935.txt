<DOC>
<DOCNO> 332935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko32.html </URL>
<DATE> 2005/04/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdemir Grubu'na 200 milyon dolarlık kredi... 
</HEADLINE>
<TEXT>

     ERDEMİR ve İSDEMİR, Japon ihracat kredi garanti kuruluşu NEXI'nin garantisi kapsamında 200 milyon dolarlık sendikasyon kredisi sağladı. 
     BNP Paribas Tokyo tarafından düzenlenen 200 milyon dolarlık sendikasyon kredisine ilişkin anlaşma İstanbul'da imzalandı. Kredi, ERDEMİR ve İSDEMİR'de gerçekleştirilecek kapasite artırımı, modernizasyon ve dönüşüm yatırımlarında kullanılacak. 
     NEXI sigortası kapsamında sağlanan ve 3 yıl geri ödemesiz olmak üzere toplam 10 yıl vadeli kredinin yıllık faiz oranı, libor artı yüzde 0.30 olarak belirlendi. 
     Tokyo'da gerçekleştirilen sendikasyona Calyon, The Bank of Tokyo-Mitsubishi Ltd., HSBC ve Standard Chartered Bank katıldı. 
     Verilen bilgiye göre, NEXI OULI programı kapsamında Türkiye'de ilk kez bir şirkete Hazine garantisi aranmaksızın kredi sağlanmış oldu. 
     NEXI OULI'nin, belirli bir projenin finansmanında kullanılan bir program olmasının yanı sıra resmi destekli ihracat kredi garanti kuruluşlarının programlarından farklı olarak malın menşei şartını aramaması ve projenin tamamını fonlaması yönünden önem taşıdığı kaydedildi. 
     Ayrıca proje finansmanının nakit olarak sağlanmasının, projeye yapım aşamasında hareket kabiliyeti, esneklik ve rekabet avantajı getireceği vurgulandı. 
     
     YÖNETİM KURULU BAŞKANI BERBER 

     ERDEMİR Şirketler Grubu Yönetim Kurulu Başkanı Recai Berber, Japon ihracat kredi garanti kuruluşu NEXI'nin garantisi kapsamındaki 200 milyon dolarlık kredi anlaşmasıyla ERDEMİR'in ikinci sıcak haddehane modernizasyonu, levha haddehanesi projeleri ve İSDEMİR çelikhane modernizasyonu projesinin hayata geçirileceğini bildirdi. 
     Berber, yaptığı konuşmada, grubun 2003 ve 2004 yıllarında koyduğu tüm hedefleri fazlasıyla aştığını vurguladı. 
     2004 yılında net dönem karlarının 589 milyon dolar olarak gerçekleştiğini hatırlatan Berber, ''ERDEMİR Grubu, yatırımlarına devam etmektedir. 2003 yılında yapılan master plan çerçevesinde İSDEMİR'deki modernizasyon ve dönüşüm projeleri için yaklaşık 1.6 milyar dolarlık ve ERDEMİR'deki modernizasyon ile kapasite artırma projeleri için 350 milyon dolarlık yatırımlara devam edilmektedir'' diye konuştu. 
     ERDEMİR'in kurulduğu yıllardan bugüne kadar gerçekleştirdiği yatırımlarda Japon şirketlerinin önemli katkıları olduğunu, Japon şirketleriyle yaptıkları işbirlikleri sonucu birçok tesisin kurulduğunu ve modernize edildiğini vurgulayan Berber, şunları kaydetti 
     ''Bugün imzalamış olduğumuz NEXI kredi anlaşması ile ERDEMİR ikinci sıcak haddehane modernizasyonu, levha haddehanesi projeleri ve İSDEMİR çelikhane modernizasyonu projesi hayata geçirilecek. Bu projelerden özellikle levha haddehanesi projesi ile ERDEMİR, Türkiye'de bir ilki gerçekleştirmektedir. Büyük bir hızla gelişmekte olan Türk gemi sanayinin levha ihtiyacını, kurulmakta olan levha haddehanesi ile ERDEMİR karşılayacaktır. Bu açıdan imzalamış olduğumuz kredi anlaşması, hem Türk sanayisindeki öncü rolünü korumamız hem de Japon firmalarla işbirliğimizi artırarak devam ettirmemiz açısından büyük önem taşımaktadır.'' 
     
     ''NEXI'DEN TÜRK ÖZEL SEKTÖRE İLK KREDİ'' 

     Berber, bugün gelinen noktada ERDEMİR'in herhangi bir Hazine veya banka garantisi olmaksızın yatırımlar için gerekli kredileri Türkiye koşullarında en düşük maliyetle ve en uzun vadelerde temin ettiğine işaret ederek, ''Bugün imzaladığımız kredi anlaşması ile Japon NEXI kurumu tarafından özel sektöre Türkiye'de ilk defa kredi kullandırılmaktadır. Bu açıdan da ERDEMİR, bir ilke imza atmış bulunmaktadır'' dedi. 
     Berber, bu kredinin ERDEMİR ve İSDEMİR yatırımlarında 100'er milyon dolar olarak kullandırılacağını bildirdi. 
     Soruları da yanıtlayan Berber, 1.6 milyar dolarlık yatırımın kalan kısmının ne şekilde karşılanacağına ilişkin soruyu da şöyle yanıtladı 
     ''ERDEMİR'in başlayan yatırımlarıyla ilgili finansman politikası yüzde 50 özkaynaklar, yüzde 50 de yabancı kaynaklarla finanse etme prensibine dayanıyor. ERDEMİR Grubu'nun başlattığı yatırımların, diğer kredi kurumlarından ve kendi özkaynaklarından olmak üzere finansman sorunu bulunmamaktadır. 2006-2007 yıllarında başlanacak yatırımlar da vardır. Bunlarla ilgili olarak Japon NEXI kuruluşu dahil görüşmelerimiz ve ilişkilerimiz devam ettirilecektir. Türkiye'de son 4-5 yıldır Hazine garantisi de verilmediği için bu tip krediler kullandırılmıyordu. Hem ERDEMİR'in piyasadaki ürünlerine olan talep, hem de ekonomik ve siyasi istikrar bu kredide etkili oldu. Tabii ERDEMİR'in bilançoları da esastır. Ancak önce Türkiye'ye geldikleri ve Türkiye'de de önce bizi seçtikleri için mutluyuz. Biz şu anda en uygun kredileri seçiyoruz. Yoksa ERDEMİR'in 1.6 milyar dolarlık yatırımının tamamını kredi ile finanse edebilecek kredibilitesi var. Şirketin halka açık şirket olması dolayısıyla önümüzdeki dönemde finansman durumunu da dikkate almamız gerekiyor. Kredilerimizin, toplam yatırımlarımızın yüzde 50'sini aşmamasına dikkat ediyoruz.'' 
     
     ''ÜRETİMİN BÜYÜK KISMI TOYOTA TÜRKİYE'YE VERİLECEK'' 

     NEXI Daire Başkanı Haruyoshi Ueda da kredinin 2 ay gibi kısa bir sürede imzalanma aşamasına gelmesini beklemediğini ifade ederek, ''Bu kadar problemsiz bir inceleme süreci ve bunun başarıyla sonuçlanması, esasen ERDEMİR'in ve özellikle finans bölümü ile BNP Paribas Tokyo şubesinin işbirliği sayesinde gerçekleşmiştir'' dedi. 
     Ueda, NEXI'nin daha önce Türkiye'de yer alan bazı projelere özellikle Japon ihracatçılar ve yatırımcıların rol aldığı enerji projelerine destek verdiğini belirterek, ''Fakat birkaç yıl önce Türkiye'de yaşanan ekonomik krizden beri NEXI, uzun vadeli garanti verme fırsatı elde edememişti. Bu ERDEMİR-İSDEMİR projesi bizim için çok önemlidir. Zira krizden beri verdiğimiz ilk orta vadeli, Hazine garantisi taşımayan, kurumsal garantidir. ERDEMİR ile çalışmak bizim için bir onurdur'' şeklinde konuştu. 
     Modernizasyondan sonraki artan kapasitesi ile ERDEMİR'in, üretiminin büyük bir kısmını Japonya'nın önemli üretici firmalarından olan Toyota'nın kuruluşu Toyota Türkiye'ye vereceğini kaydeden Ueda, ''Bu açıdan baktığımızda bu proje, Japon firmalarının yapacağı işten de ötedir. NEXI, Türkiye ve Japonya arasındaki ekonomik ilişkilerin gelişmesini sağlayacak projelerde Türk firmalarına desteğini vermeye devam edecektir'' dedi. 
     
     ''TOYOTA, BİZİM İÇİN ÖNEMLİ'' 

     Soruları da yanıtlayan Ueda, ''Toyota'nın istifade etmesi için mi bu krediyi verdiniz '' şeklindeki soru üzerine, NEXI'nin bu anlaşmaya destek verme nedenlerinin Toyota'yı da içerdiğini, Toyota'nın kendileri için çok önemli olduğunu söyledi. 
     Ueda, ''NEXI, Japon ekonomisine katkıda bulunan projeleri gerçekleştirmeyi hedefliyor. Bu nedenle Türkiye'de yerleşik kurum olan Toyota Türkiye'ye ERDEMİR'den önemli hammaddeler gidebilir. Bu üretim artışı sonrasında olacaktır. Projeye destek verme açısından bu da önemli bir unsur'' dedi. 
     İSDEMİR Genel Müdürü Atamer Giyici de kredi anlaşmasının İSDEMİR'in dönüşüm projesinin önemli bir ayağı olan çelikhane kapasitesinin artırılmasına büyük katkıda bulunacağını söyledi. 
     Giyici, ''Şu anda 2 milyon ton uzun üretim yapan İSDEMİR, bu projeyle 2007 yılında 4.2 milyon tona, 2009 yılında da 6 milyon ton sıvı çelik kapasitesine ulaşacaktır'' diye konuştu. 
     BNP Paribas Tokyo Genel Müdürü Hiroaki Inoue ise NEXI tarafından Türkiye'de garanti edilen ilk kurumsal nitelik taşıyan bu kredinin örnek teşkil edeceğini vurguladı. 
     BNP Paribas Orta Vadeli İhracat Kredileri Avrupa Direktörü Michel Piquet de kredinin ERDEMİR için yeni bir finansman kaynağına ulaşmanın kanıtı olduğunu, ERDEMİR tarafından bunun hakedildiğini söyledi. 
     ERDEMİR'in çelik piyasasında çok önemli oyunculardan biri olduğunu vurgulayan Piquet, ''BNP Paribas olarak bu anlaşmanın parçası olmaktan gurur duyuyoruz. Bu anlaşma bizim için çok önemli. Türkiye'deki finansal faaliyetlerimiz açısından bir kilometre taşı olacak. BNP Paribas, TEB'in yüzde 50'sini satın aldı. Bu da başka bir gösterge'' diye konuştu. 
     
</TEXT>
</DOC>
