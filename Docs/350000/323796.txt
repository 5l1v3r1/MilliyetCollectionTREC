<DOC>
<DOCNO> 323796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur42.html </URL>
<DATE> 2005/03/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Işıkara Ülkemizde 13 ayda bir 6-6.9'lik bir deprem oluyor 
</HEADLINE>
<TEXT>

     Prof. Dr. Ahmet Mete Işıkara, Türkiye'de 13 ayda bir 6-6.9 büyüklüğünde deprem olduğunu hatırlatarak, ''Bu büyüklükteki bir deprem gecikmiş durumda ama er veya geç olacak'' dedi. 
     Prof. Dr. Işıkara, Milli Eğitim Bakanlığı ve Doğal Afet Sigorta Kurumu DASK işbirliğiyle Halk Eğitim Merkezi'nde kaymakam ve okul idarecilerine yönelik düzenlenen konferans öncesinde, gazetecilerin Karlıova depremiyle ilgili sorularını yanıtladı. 
     Doğu Anadolu'da arka arkaya olan 2 depremin Türkiye'nin deprem gerçeğini bir kez daha hatırlattığını kaydeden Prof. Dr. Işıkara, ''Hep söylüyorum. Türkiye deprem ülkesi. Depremler olmaya devam edecektir. Tabii orada can kaybının olmaması, biraz gündüz saatlerine gelmesinden. Bu büyük bir talih'' dedi. 
     Bölgedeki yapılaşmanın ne kadar kötü olduğunun son depremlerle bir kez daha görüldüğünü ifade eden Prof. Dr. Işıkara, şöyle konuştu 
     ''Doğu Anadolu'da, deprem güvenli bir yaşam kültürünü aşılamamız gerekiyor. Çünkü bu depremler, Doğu Anadolu'da olmaya devam edecektir. Dikkat ederseniz, Doğu'daki depremler, 5.7 ve 5.9 büyüklüğünde. Esasında hiç zarar vermemesi gereken depremler. Ama bizde binaların yıkılmasına neden oluyor.'' Prof. Dr. Işıkara, ''Karlıova depreminin diğer fayları harekete geçirip geçirmeyeceğine'' ilişkin bir soruyu şöyle yanıtladı 
     ''Bölge çok enteresan bir yer. Dünyanın en aktif kuşağı, Kuzey Anadolu Fay Zonu ile Doğu Anadolu Fay Zonu'nun birleştiği yer. Bir hassasiyet yaratabilir. 'Yeni depremler olmayacak' demek de yanlış. Mühim olan önlem almaktır. Deprem öldürmez, binalar öldürür. Deprem sırasında doğru davranış biçimini öğrenmek lazım. Ülkemizde 13 ayda bir 6-6.9 büyüklüğünde deprem oluyor. Bu büyüklükteki bir deprem gecikmiş durumda ama er veya geç olacak.'' ''Sürpriz olmadığını mı söylemek istiyorsunuz '' sorusu üzerine de Prof. Dr. Işıkara, ''Sürpriz değil. Ama 'öncü deprem' diyemiyoruz. 'Daha büyük deprem olmayacak' demek de yanlış olur. Her iki olasılık da var'' dedi. 
     
</TEXT>
</DOC>
