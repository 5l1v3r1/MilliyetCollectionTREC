<DOC>
<DOCNO> 331111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko37.html </URL>
<DATE> 2005/04/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Tüpraş, ürün kotasyon takibini 7 güne çıkardı... 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ , yurt içi ürün fiyatlarının belirlenmesinde ürün kotasyon takibini yeniden 5 günden 7 güne çıkardı. 
     TÜPRAŞ, yeni fiyat oluşum sistemiyle ilgili olarak Borsa'ya açıklama gönderdi. 
     Açıklamada şirketin, 1 Ocak 2005 tarihi itibarı ile 5015 sayılı yasa hükümleri paralelinde rafineri çıkış fiyatını belirleyen yeni fiyat oluşum sistemiyle ilgili 6 Ocak tarihli yazısında, fiyat değişim zamanı aralığının 7 günden 5 güne düşürüldüğünün iletildiği anımsatıldı. 
     Ancak son zamanlarda özellikle hampetrol arz ve talebi ile ilgili olarak yapılan spekülasyonların çok sık fiyat değişikliği yapılmasına yol açtığı belirtilen açıklamada, ''Uluslararası piyasalardaki bu kararsızlık durumu düzelinceye kadar, Yönetim Kurulumuzun 6 Nisan 2005 tarihli kararı ile önceki yıllardaki uygulamalarda olduğu gibi yurt içi ürün fiyatlarının belirlenmesinde ürün kotasyon takibi 5 günden 7 güne çıkarılmıştır'' denildi. 
     TÜPRAŞ'ın 6 Ocak 2005 tarihli Borsa açıklamasında, şirketin yeni fiyat oluşum sisteminin LPG hariç ana akaryakıt ürünleri için esas olarak daha önce uygulanan mekanizmanın benzeri olduğu, sadece fiyat değişim zamanı aralığının 7 günden 5 güne düşürüldüğü bildirilmişti. 
     Söz konusu açıklamada ayrıca, ''Fiyat düzenlemelerinde yine Akdeniz CIF ürün fiyatları baz alınmakta ve değişim için artı eksi yüzde 3 fiyat koridoru kullanılmaktadır. LPG fiyatlarında, piyasa şartları dikkate alınarak daha önce baz olarak kullanılan Arap Körfezi fiyatı yerine Akdeniz piyasası için geçerli olan Sonatrach Cezayir baz fiyatı esas alınmış olup, fiyat, Sonatrach afişe fiyatı 35 USD olarak tespit edilmektedir'' denilmişti. 
     
</TEXT>
</DOC>
