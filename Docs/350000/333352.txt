<DOC>
<DOCNO> 333352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy01.html </URL>
<DATE> 2005/04/14/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Şahin, TBMM'nin deklarasyon yayınlamasından memnun 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, TBMM'nin ''Ermeni soykırımı'' iddialarına karşı deklarasyon yayımlayarak, Türk milletini son derece mutlu edecek güzel bir tablo sergilediğini söyledi. 
     Devlet Bakanı Şahin, Profesyonel Futbolcular Derneği'nin Polat Renaissance Oteli'nde düzenlediği ''Futbolumun Süper Gecesi'' ödül töreninde yaptığı konuşmada, Meclis'teki 550 milletvekilinin aynı deklarasyona imza atarak, diğer ülke parlamentoları ve milletvekillerine tarihi gerçeklerin iletilmesine karar verildiğini belirtti. 
     ''Bugün TBMM, milletimizi son derece memnun edecek güzel bir tablo sergiledi'' diyen Şahin, şunları kaydetti 
     ''Uzun süredir ülkemizi meşgul eden ve halen de meşgul etmeye devam eden sözde Ermeni iddialarıyla ilgili, milletimizin ve TBMM'nin hassasiyetlerini genel görüşme çerçevesinde gündemine aldı. Bu sözde iddialarla ilgili, gerçeği yansıtmayan, tarihi tahrif ederek Türkiye ve Türk milletine karşı bir kampanya başlatan bu iddialara karşı bir atağa geçmeye karar verdi. 
     İktidar ve muhalefet elbirliği halinde bazı ülke parlamentolarında Türklerin soykırım yaptığına dair iddiaların, nasıl haklı olmayan iddialar olduğunu tüm dünyaya göstermek için bir girişim başlattı. 550 milletvekili aynı deklarasyonun altına imza koymak suretiyle, diğer ülke parlamentolarına ve orada görev yapan milletvekillerine tarihi gerçekliğin iletilmesine karar verildi. Bu son derece anlamlı, hepimizi memnun eden güzel bir milli duruştur. 
     Milli bir heyecandan, bu milli heyecanı defalarca yaşamış futbolcularla birlikte olmaktan büyük mutluluk, bahtiyarlık duyuyorum. Siyasi görüş farklılıklarımız olabilir, ekonomik ve sosyal görüş farklılıklarımız olabilir, ama 'Türkiye' denilince, 'milli mesele' denilince parlamentoda biz de beraber olabiliyoruz.'' 
     
</TEXT>
</DOC>
