<DOC>
<DOCNO> 310301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo13.html </URL>
<DATE> 2005/01/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gaziantepspor, Çanakkale'den bu kez İlkem'i istiyor 
</HEADLINE>
<TEXT>

     Transfer çalışmalarının son aşamasına gelen Gaziantepspor, Çanakkale Dardanelspor'dan transfer ettiği orta alan oyuncusu Mehmet Çoğum'dan sonra yine bu takımdan İlkem'i de kadrosuna dahil etmek için girişimlerini sürdürüyor. 
     Kırmızı-siyahlı kulübün yönetimi, 31 Ocak Pazartesi günü sona erecek olan transfer çalışmalarında, öncelikle umut vaadeden genç futbolculara öncelik veriyor. 
     Gaziantepspor Kulübü Asbaşkanı Bülent Mamatoğlu, A.A muhabirine yaptığı açıklamada, tranfer çalışmalarının titizlikle sürdürüldüğünü ve kulüpler arasında anlaşma sağlanması durumunda İlkem'in de kadroya dahil edileceğini söyledi. 
     Mamatoğlu, yönetim olarak gerçekten ihtiyaç duyulan mevkilere tranfer yaptıklarını ve çok titiz davrandıklarını bildirdi. 
     Mamatoğlu, transfer çalışmalarının yanısıra ikinci yarının ilk maçında karşılaşacakları Denizlispor için de hazırlıkların sürdüğünü belirterek, şöyle konuştu 
     ''Denizlispor güçlü bir takım. Sahaya da 3 puan için çıkacaklarını biliyoruz. Futbolcularımız, teknik direktör Nurullah Sağlam nezaretinde çalışmalarını sürdürüyor. Tek düşüncemiz galibiyet ve taraftarlarımızdan da destek bekliyoruz. İkinci yarının ilk maçı bizim için ayrı bir önem taşıyor. 
     Denizlispor maçını kazanıp, ikinci yarıya başarılı bir giriş yapmak istiyoruz. Futbolcularımıza güveniyoruz.'' Denizlispor maçı hazırlıklarını sürdüren Gaziantepspor'da, sakat olan Bekir ve Devran ile kart cezalısı Andre ve Erman'ın yanısıra kadro dışı bırakılan Mehmet Polat da Denizlispor maçında forma giyemeyecek. 
     
</TEXT>
</DOC>
