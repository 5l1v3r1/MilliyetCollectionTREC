<DOC>
<DOCNO> 337877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur38.html </URL>
<DATE> 2005/04/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Akrabasının 1 milyon YTL'lik arsasını sahte belgelerle 2 kere sattı .. 
</HEADLINE>
<TEXT>

     Antalya'da akrabasının eşine ait 1 milyon YTL değerindeki araziyi, düzenlediği sahte kimlikle tapu belgesi çıkarttırarak 90 bin YTL'ye sattığı belirlenen kişi, polisin takibi sırasında aynı araziyi yeniden satmak isterken yakalandı. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, Şubat ayında Demircikara Mahallesi'ndeki 9 bin 158 metrekare araziyi 90 bin YTL ödeyerek satın alan Ali Tokgöz, arazinin gerçek sahibi Mehmet Avcuoğlu ile karşılaştığını ve böyle bir satışın gerçekte olmadığını öğrendiğini söyleyerek, polise dolandırıldığı iddiasıyla şikayette bulundu. 
     Mali Büro Amirliği ekiplerinin yaptığı araştırmada, gerçek arazi sahibi Mehmet Avcuoğlu'nun kimlik bilgileriyle sahte kimlik düzenlendiği ve bu kimlikle zayi tapu belgeleri çıkarılarak arazinin satışının yapıldığının tespit edildiği belirtilen açıklamada, derinleştirilen soruşturma sonucu sahte kimliği ve usulsüz satışı yapan kişinin Avcuoğlu'nın eşinin amcasının oğlu Kadir Kurt olduğunun saptandığı kaydedildi. 
     Açıklamada, Mehmet Avcuoğlu'nun 5 yıl önce kimliğini çaldığı, ''dolandırıcılık, hırsızlık ve yağma'' gibi suçlardan 21 ayrı sabıkasının bulunduğu ortaya çıkan Kadir Kurt'un, resmini yapıştırarak Avcuoğlu'na ait bilgilerle sahte kimlik düzenlediğini tespit eden ekiplerin, bu kişinin yakalanması için çalışma başlattığı bildirildi. 
     
     YENİDEN SATMAYA ÇALIŞIRKEN 
     Ekiplerin çalışması sürerken Kadir Kurt'un aynı araziyi Uğur ve Tarkan Göncü kardeşlere de 100 bin YTL'ye satmak istediği, bu kardeşlerden ilk olarak 5 bin YTL ile otomobil aldığının anlaşıldığı belirtilen açıklamada, takibe alınan Kurt'un vekalet vererek paranın tamamını almaya giden B.K, A.U. ve M.Ö. ile polisin operasyonuyla yakalandığı bildirildi. 
     Operasyonda Kadir Kurt'un satış için düzenlediği ve kullandığı sahte kimliklerle, sahte belgelerle temin edilen gerçek tapu belgesi ve vekaletnameler ele geçirildi. 
     Kadir Kurt'un, 90 bin YTL'sini usulsüz arazi satışıyla kaybeden Ali Tokgöz'e, araziyi eşinin rahatsızlığı nedeniyle acil olarak değerinin çok altında satmak zorunda kaldığını söylediği öğrenildi. 
     Kadir Kurt, her iki olayla ilgili, ''Dolandırıcılık ve sahtecilik'' suçlamalarıyla sevk edildiği adliyede tutuklandı. 
     Gözaltına alınan diğer 3 kişi ise savcılık tarafından serbest bırakıldı. 
     
</TEXT>
</DOC>
