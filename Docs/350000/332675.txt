<DOC>
<DOCNO> 332675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur20.html </URL>
<DATE> 2005/04/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tek kişinin açlık sınırı 668 YTL'ye yükseldi 
</HEADLINE>
<TEXT>

     Türkiye Kamu-Sen, çalışan tek bir kişinin açlık sınırının 668.58 YTL olduğunu bildirdi. 
     Türkiye Kamu-Sen tarafından yapılan araştırmaya göre, geçen ay, çalışan tek bir kişinin açlık sınırı, bir önceki aya göre yüzde 1.46 oranında artarak, 658.98 YTL'den 668.58 YTL'ye yükseldi. 
     Araştırmaya göre, tek kişinin yoksulluk sınırı asgari geçim haddi geçen ay, bir önceki aya göre yüzde 1.44 oranında artışla, 849.96 YTL'den 861.15 YTL'ye, 4 kişilik bir ailenin yoksulluk sınırı ise yüzde 0.60 oranında artarak, 1769.82 YTL'den 1780.23 YTL'ye yükseldi. 
     Araştırmada, 4 kişilik bir ailenin, sağlıklı bir biçimde beslenebilmesi için gerekli harcama tutarının 412.86 YTL olduğu belirtilerek, ''Geçen ay itibarıyla ortalama 718.28 YTL alan bir memurun ailesi için yaptığı gıda harcaması, maaşının yüzde 57.48'ini oluşturdu'' denildi. 
     Konut giderinin ise Devlet İstatistik Enstitüsü verilerine göre, memurun Şubat 2005'teki ortalama maaşının yüzde 34.20'sine denk geldiği kaydedilen araştırmada, ortalama maaş alan bir memurun, maaşının yüzde 91.68'ini yalnızca gıda ve barınma harcamaları için ayırmak durumunda olduğu, diğer ihtiyaçları için ise maaşın yüzde 8.32'sinin kaldığı ifade edildi. 
     
</TEXT>
</DOC>
