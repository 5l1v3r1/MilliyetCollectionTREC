<DOC>
<DOCNO> 346940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko08.html </URL>
<DATE> 2005/05/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
BDDK, 2 yeni üyesinin atanmasını bekliyor... 
</HEADLINE>
<TEXT>

     Bankacılık Düzenleme ve Denetleme Kurulu’nda BDDK , Kurul İkinci Başkanı Ahmet Şirin ile üye Nuri Doğulu’nun ’çekilen kurayla’ görevlerinin sona ermesinin ardından, Bakanlar Kurulu’nun iki ay içinde iki yeni üye ataması gerekiyor. 
     Önümüzdeki süreçte BDDK ile ilgili Devlet Bakanı ve Başbakan Yardımcısı Abdüllatif Şener tarafından, Bakanlar Kurulu’na yeni iki isim önerilecek ve atamalar, Bakanlar Kurulu Kararı ile Cumhurbaşkanı onayıyla gerçekleştirilecek. 
     Kurumun karar organı Bankacılık Düzenleme ve Denetleme Kurulu, biri başkan, biri ikinci başkan olmak üzere yedi üyeden oluşuyor. 
     Üyelerin hukuk, iktisat, maliye, bankacılık, işletme, siyasal bilgiler, kamu yönetimi ve dengi dallarda veya bu dallarla ilgili mühendislik alanlarında en az lisans düzeyinde, mühendislik dalında lisans düzeyinde öğrenim görmüş olanların ise belirtilen alanlarda lisansüstü öğrenim görmüş olmaları gerekiyor. 
     Üyeler, en az üçü bankacılık olmak üzere maliye-finans alanında en az 10 yıl deneyim sahibi ve üst düzey yöneticilik yapmış veya yukarıda sayılan öğrenim dallarında en az 10 yıl öğretim üyeliği yapan adaylar arasından Devlet Bakanı ve Başbakan Yardımcısı Abdüllatif Şener’in önerisi üzerine Bakanlar Kurulunca atanacak. 
     Kurul Başkan ve üyelerinin görev süresi altı yıl. Süreleri biten üyeler yeniden seçilebiliyor. Başkan ve üyelikler, görev süreleri dolmadan herhangi bir sebeple boşaldığı takdirde, boşalan yerlere yukarıda belirtilen esaslar dahilinde iki ay içinde seçim ve atama yapılması gerekiyor. Bu şekilde atananlar, yerine atandıkları kişinin süresini tamamlıyor. 
     
     KURUL ÜYELERİ... 
     Kurul üyeleri, Yargıtay Birinci Başkanlık Kurulu huzurunda görevlerinin devamı süresince görevlerini tam bir dikkat ve dürüstlük ile yürüteceklerine, kanun hükümlerine aykırı hareket etmeyeceklerine ve ettirmeyeceklerine dair yemin ederek görevlerine başlıyorlar. Kurul üyeleri, yemin etmedikçe göreve başlayamıyorlar. 
     Kurul üyeleri, özel bir kanuna dayanmadıkça resmi veya özel hiçbir görev alamıyor, dernek, vakıf, kooperatif ve benzeri yerlerde yöneticilik yapamıyor, ticaretle uğraşamıyor, serbest meslek faaliyetinde bulunamıyor, ücret karşılığı konferans ve ders veremiyor, sınav ve benzeri görev alamıyor, her türlü ortaklıklarda pay sahibi olamıyorlar. 
     Kurul üyeleri bu göreve atanmalarını takip eden 30 gün içinde maliki oldukları payları, üçüncü dereceye kadar kan ve ikinci dereceye kadar hısımları dışındakilere satmak veya devretmek suretiyle elden çıkarmak zorunda olacaklar. Durumlarını bu hükümlere uygun hale getirmeyen üyeler, üyelikten çekilmiş sayılacaklar. 
     Kurul üyeleri, görevlerinden ayrılmalarını izleyen iki yıl içinde bu Kanun kapsamına giren kuruluşlarda görev alamayacaklar. 
     BDDK’da 24 Mayıs Salı günü noter huzurunda yapılan kura çekimi sonucunda, Kurul İkinci Başkanı Ahmet Şirin ile üye Nuri Doğulu’nun görev süresi sona ermişti. 
     Kurul’da halen BDDK Başkanı Tevfik Bilgin ile Üyeler Yusuf Ziya Önder, Kemal Çevik, Mustafa Ekim, Yusuf Tuna görev yapıyor. 
     
</TEXT>
</DOC>
