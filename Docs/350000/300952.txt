<DOC>
<DOCNO> 300952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonyas02.html </URL>
<DATE> 2004/12/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Prof. Dr. Ahmet Metin Kırkından sonra zorlu seksten kaçının 
</HEADLINE>
<TEXT>

     
     Metin FERAH BOLU, DHA 
     

ABANT İzzet Baysal Üniversitesi Tıp Fakültesi Üroloji Anabilim Dalı Başkanı Prof.Dr. Ahmet Metin, 40 yaş üstü erkeklerin, zorlu cinsel ilişki sırasında penis kırılması tehlikesiyle karşı karşıya kalabileceklerini söyledi. 
     Her 100 erkekten üçünde görülen penis eğriliğinin, erkeklerin önemli sorunlarından biri olduğunu belirten Prof.Dr. Metin, erkeklerdeki penis eğriliğinin doğuştan ya da sonradan cinsel ilişki sırasında oluşabileceğini söyledi. Peyronie olarak bilinen penis eğriliklerinin, çoğunlukla 40- 60 yaş arasındaki erkeklerde görüldüğünü söyleyen Prof. Dr. Metin, "Bu yaştaki erkeklerde penisi çevreleyen kılıflarda incelme, elastik kaybı ve dayanıksızlık oluşur. Zorlu ve özellikle kadının üstte olduğu pozisyonlarda, seksüel travma ve bu kılıfların incelmesi sonucunda yırtılmalar ve kanamalar olur. Bunlar da zaman içerisinde sert plaklara dönüşerek peniste eğriliğe yol açar'' dedi. 
     İlişki sırasında çok zorlama olması halinde penis kılıfında yırtılmanın yanısıra kırılmalar da meydana gelebileceğini belirten Prof. Dr. Metin, "Erkeklerin en korktuğu olay da, zorlu seks sırasında meydana gelen penis kırılmalarıdır. Bu durumda kalan erkeklerin büyük bir kısmı utandıkları için doktora başvurmada sıkıntı yaşıyorlar. Penis kırılmalarında tek tedavi yöntemi de, acil cerrahidir'' dedi. 
     
</TEXT>
</DOC>
