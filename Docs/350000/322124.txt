<DOC>
<DOCNO> 322124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun20.html </URL>
<DATE> 2005/03/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kıbrıs'ta TKP'nin adayı Angolemli 
</HEADLINE>
<TEXT>

     Toplumcu Kurtuluş Partisi TKP , KKTC'de 17 Nisan'da yapılacak cumhurbaşkanlığı seçiminde, genel başkan Hüseyin Angolemli'yi aday gösterme kararı aldı. 
     Toplumcu Kurtuluş Partisi Yürütme Kurulu tarafından dün alınan ve bugün basın toplantısıyla açıklanan konuyla ilgili kararda, cumhurbaşkanı adaylarından Cumhuriyetçi Türk Partisi CTP Genel Başkanı ve Başbakan Mehmet Ali Talat, ''Cumhurbaşkanı Denktaş'ın mirasına sahip çıkmakla ve Başbakan Erdoğan'dan talimat almakla'' suçlandı. 
     Genel Sekreter Mehmet Davulcu tarafından okunan kararda, ''Statükonun dimdik ayakta durduğu'' ve Cumhuriyetçi Türk Partisi'nin de ''ray değiştirdiği'' ifade edilerek, CTP Genel Başkanı Talat'ın ''Denktaşlarla işbirliği içinde taksim politikalarına katkı koyduğu'' iddia edildi. 
     Talat'a sert eleştirilerin yöneltildiği TKP Yürütme Kurulu kararında, özetle şu ifadelere yer verildi 
     ''Talat, yıllardan beri sürdürülen ayrılıkçı politikaları dolaylı da olsa desteklemekte, Rauf Denktaş'ın mirasına sahip çıkmaktadır. İzolasyonların kaldırılması siyaseti bunun açık göstergesidir. Bunları örtmek için 'çözümden yanayım' demesi aldatmacadır. Halkımızın kendi kendini yönetme talebi şöyle dursun, Sayın Talat, ülkemizde uzun yıllardan beri demokrasi ve çözüm mücadelesi veren sivil toplum örgütlerini dahi dikkate almıyor. Buna karşın Sayın Erdoğan'dan talimat almadan hiçbir şey yapmıyor. Koltuğunu korumayı ve büyütmeyi, ilkeli davranmaya tercih ediyor.'' TKP Genel Başkanı ve cumhurbaşkanı adayı Hüseyin Angolemli de ''Kıbrıs konusundaki kritik gelişmeler yanında, sivilleşme beklentilerinin de devam ettiğini'' ifade ederek, ''Zorlu mücadelede daha yürümemiz gereken çok yol var. Bu mücadelede üzerime düşeni yerine getireceğim. Göreve hazırım ve halkımdan destek bekliyorum'' dedi. 
     
</TEXT>
</DOC>
