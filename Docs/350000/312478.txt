<DOC>
<DOCNO> 312478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur21.html </URL>
<DATE> 2005/02/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İstanbul'da yıkım sırası havzalarda... 
</HEADLINE>
<TEXT>

     İstanbul Büyükşehir Belediyesi İmar Müdürü Mehmet Şimşek Deniz, yıkımlarda bundan sonraki önceliklerinin su havzaları ve orman kenarları olduğunu belirterek, çok kısa bir zaman diliminde bu alanlarda yıkıma başlayacaklarını bildirdi. 
     Deniz, AA muhabirine yaptığı açıklamada, sahil şeridinde 3621 Sayılı Kıyı Kanunu ve Yönetmeliği'ne göre, geçen hafta sonu yıkımlara başladıklarını hatırlattı. 
     İlgili kanun ve yönetmeliklerin kıyı şeridinde ''6 metrekarelik bir kapalı alan yapılabilir'' ve ''iki tesis arasında 150 metre bulunması'' şartını getirmesine karşın, Milli Emlak, Vakıflar ve belediyeden bu yerleri kiralayanların, 500 ile 1500 metrekare arasında şeridi kapattıklarını belirten Deniz, bu kanunlara muhalif yapılardan 95'ini yıktıklarını, diğerlerinin yıkımı için de tespit ve tebligat çalışmalarının devam ettiğini kaydetti. 
     
     4 ÖNCELİKLİ YIKIM ALANI 
     Mehmet Şimşek Deniz, İstanbul'da 1.5 milyon yapının 800 bininin imar mevzuatına aykırı olduğunu ve ''bunların hepsini yıkacağız'' demelerinin de mümkün olmadığını belirterek, şunları söyledi 
     ''Bizim yıkımlarda önceliğimiz sahiller, havzaların mutlak ve kısa mesafe koruma alanları, dere kenarları, tarihi eserler ve vakıf arazilerindeki işgaller olacak. Önce bu alanlardan başlayacağız. Kemerburgaz, Çavuşbaşı, Bahçeköy, Samandıra, Çekmeköy, Ömerli, Göktürk gibi şehirle ormanın birleştiği ve havzaların da olduğu yerleşim yerlerindeki kaçak yapılar yıkılacak. Çok kısa bir zaman diliminde, en geç Mart ayında bu çalışmalar başlayacak.'' Deniz, orman kenarındaki kaçak yapıların bir çoğunda henüz yerleşim olmadığını, bunların içine insan girmeden yıkımı gerçekleştirmek istediklerini belirterek, ''Aksi takdirde tahliye ve yıkım çok zor oluyor. İş işten geçmiş oluyor'' dedi. 
     
     ''İSTANBUL'UN KUZEYE FAZLA GEÇMEMESİ GEREKİYOR'' 
     İçinde oturulan kaçak yapıların da orta ve uzun vadede, kentsel dönüşüm planı kapsamında ele alınacağını, ancak büyük problem taşıyan yerlerde enkaz bedeli ödenerek ya da imkan sağlanarak çıkarma yoluna gitmeyi amaçladıklarını kaydeden Deniz, şöyle devam etti 
     ''Kaçak yapı yapmanın hem toplumsal hem de hukuki boyutu var. Hukuki süreçte cezai müeyyide uygulanıyor. Kaçak yapıyı yapanın yanına kar kalmadığını toplunun artık algılaması gerekiyor. Bu çalışmalar devam ettikçe, bunlar medyada yer aldıkça, insanlar diyecek ki 'evet pabuç pahalı.' Kaçak yapılaşmayla mücadele seferberlik gerektiriyor. Bir kişinin, birkaç kurumun işi değil. Sosyal bir mutabakatın, konsensüs sağlanması, bu çalışmaların devam etmesi gerekiyor. Kentin akciğerleri olan ormanlar, su içtiğimiz havzalar, göller, dereler TEM'in üstünde. İstanbul'un kuzeye fazla geçmemesi gerekiyor.'' 
     
</TEXT>
</DOC>
