<DOC>
<DOCNO> 308078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur05.html </URL>
<DATE> 2005/01/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bayramı, kendi yaptırdığı huzurevinde geçirecek... 
</HEADLINE>
<TEXT>

     Antalya'da kendi yaptırdığı huzurevinde bayramI geçirmeye hazırlanan 91 yaşındaki emekli Sosyal Hizmet Müdürü Fethi Bayçın, ölmeden önce Türkiye'de yaşlılar sorununun çözüldüğünü görmek istediğini söyledi. 
     AA muhabirinin Fethi Bayçın Huzurevi'nde görüştüğü emekli sosyal hizmet müdürü Fethi Bayçın, 91 yaşında olduğunu ve 14 yıldır huzurevinde kaldığını belirterek, Türkiye'de yaşlılar sorunun çözülemediğini, yaşlılara verilen sosyal hizmetlerin yeterli olmadığını iddia etti. 
     Yıllarca yaşlılara ve düşkünlere hizmet vermeye çalıştığını, 17 yıl süreyle Sağlık ve Sosyal Yardım Bakanlığı bünyesinde Sosyal Hizmet Şube Müdürü olarak çalıştığını dile getiren Bayçın, Antalya'daki Fethi Bayçın Huzurevi'ni de 1968 yılında yaptırdığını belirtti. Bayçın, ''Şimdi bu huzurevinde kalmak bana nasip oldu. Ömrümü artık burada tamamlayacağım. Burayı ve buna benzer yerlerin yapılmasında sağladığım katkılar bana huzur veriyor. Ancak, günün şartlarına bakıldığında birçok şey artık yetersiz kaldı'' dedi. Yaşlılarla ilgili sorunların çözümü için çok özel ilgi ve uzmanlık çalışması gerektiğini vurgulayan Bayçın, yaşlılara müessese bakımının son çare olması gerektiğini ifade ederek, şunları söyledi 
     ''Yaşlıları böyle yerlerde toplayarak kamp havasında yaşatmak doğru değil. Avrupa'da sistem, öncelikle evde bakım üzerine kurulmuş. Yaşlılar tek tek tespit edilerek her sabah evlere pırıl pırıl giyimli hemşireler gelip bakımlarını yapıyorlar. Yemekler evlere gönderiliyor. Hastaların tedavileri ya evlere gelinerek, ya da özel merkezlerde yapılıyor. Bungalov tipi yaşlı evleri, yaşlı pansiyonları bizim durumumuzdaki insanlara hizmet veriyor. Yaşlıların herşeyi özeldir. Hastalıkları farklıdır. O nedenle mutlaka yaşlılar için geriatri merkezleri oluşturulmalı. Ağır durumdaki, ölümü bekleyen hastalar, huzurevlerinden ya da evlerinden alınarak bu tür hastanelere götürülüyor ve ölümleri burada bekleniyor. Huzurevinde yaşlı ölmemeli. Çünkü diğerlerine moral çöküntüsü veriyor.'' Yaşlılar sorununun çözülmesi için çeşitli projeleri olduğunu ve halen proje üretmeye çalıştığını dile getiren Bayçın, bu konuda kendisinden yardım istenmesi halinde, fikirlerini seve seve paylaşabileceğini bildirdi. 
     Doğum yeri Antalya'da kendi yaptırdığı ve kendi adını taşıyan huzurevinde buruk bir bayram karşılamaya hazırlandığını da belirten Bayçın, ''Memleketim burası. Burada iki kardeşim, İstanbul'da bir oğlum var. Arasıra buradaki evime de gidiyorum. Ama artık kimseye yük olmak istemediğim için huzurevinde kalmayı tercih ettim. 91 yaşındayım ve ölümü beklemiyorum. Okuyorum, araştırıyorum, yeni fikirler üretiyorum'' dedi. 
     Bayçın, en büyük arzusunun ölmeden önce Türkiye'de yaşlılar sorununun çözüldüğünü görmek olduğunu da sözlerine ekledi. 
     Fethi Bayçın, 14 yıl önce Antalya'daki kendi adını taşıyan huzurevine müracaat etmiş, ancak yer olmadığı gerekçesiyle kabul edilmemişti. 13 yılı aşkın bir süre Ankara'daki Seyranbağları Huzurevi'nde kalan Bayçın, geçtiğimiz eylül ayında, kendisi için özel bir oda ayrılması üzerine Antalya Fethi Bayçın Huzurevi'ne gelmişti. 
     
</TEXT>
</DOC>
