<DOC>
<DOCNO> 336940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun25.html </URL>
<DATE> 2005/04/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
FBI'ın en çok aradığı Afgan uyuşturucu kralı New York'ta yakalandı 
</HEADLINE>
<TEXT>

     En güçlü Afgan uyuşturucu krallarından biri ABD'de yakalandı. 
     ABD'nin en çok aranan uyuşturucu kralları listesinde olan ve Afganistan'da devrilen Taliban rejimiyle işbirliği yaptığı ileri sürülen Hacı Beşir Nurzai, New York'ta yakalandı ve ABD'ye 50 milyon dolar değerinde 499 kilogram kokain sokmaya çalışmakla suçlandı. 
     Mahkemeye çıkan ve kefaletsiz olarak tutuklu kalmasına karar verilen Nurzai, suçlu bulunması durumunda en az 10 yıl en çok ömür boyu hapis cezasına çarptırılacak. 
     Nurzai'nin 44 Cumartesi günü New York'ta yakalandığı belirtildi, ancak nasıl yakalandığı konusunda ayrıntı verilmedi. 
     Savcı 1990-2004 arasında Nurzai ve şebekesinin Taliban'a silah ve insan gücü sağladığını, buna karşılık da Taliban hükümetinin Nurzai'nin afyon tarlalarını, eroin laboratuvarlarını ve ülke dışına uyuşturucu taşıma yollarını koruduğunu ileri sürdü. 
     İddianamede, 1997'de Taliban yetkililerinin bir kamyon dolusu morfin hammaddesi yakaladığı, ama uyuşturucunun Taliban lideri Molla Muhammed Ömer'in kişisel özürleri ile birlikte derhal Nurzai'ye iade edildiği iddia edildi. 
     Taliban siyasi sözcüsü ise Nurzai ile ilişkileri olduğunu reddetti. 
     Pakistan'daki Afgan İslami Haber Ajansı'na yaptığı açıklamada, ''Hacı Beşir'in Taliban'a para veya silah vermesi söz konusu değil. Taliban hükümeti uyuşturucuyla savaştı ve afyon ekimini yasakladı'' diyen Sözcü Abdul hai Mutmein, Nurzai'nin güçlü bir kişi olduğunu ve Taliban'ın desteğine ihtiyacı olmadığını söyledi. 
     Nurzai'nin 1990'lardan bu yana Afganistan ve Pakistan'da afyon tarlaları ve uyuşturucu laboratuvarlarının bulunduğu ve uluslararası uyuşturucu kaçakçılığı yaptığı kaydedildi. 
     
     AFGANİSTAN'DA AFYON EKİMİ YÜZDE 40 AZALDI 

     Bu arada, Afganistan Devlet Başkanı Hamid Karzai, geçen yıla göre bu yıl afyon ekiminin yüzde 30 ila 40 oranında düştüğünü söyledi. 
     Karzai, başkent Kabil'de düzenlediği basın toplantısında, bu rakamların BM ve Afgan hükümetinin uyuşturucuyla mücadelesine yardımcı olan İngiliz yetkililerin tahminlerine dayandığını söyledi. 
     BM yetkilileri ise afyon ekimiyle ilgili tahminlerini ancak birkaç ay sonra açıklayabileceklerini belirtti. 
     Taliban'ın 2001'de ABD müdahalesiyle devrilmesinden sonra afyon üretimi rekor hızla artmış, geçen yıl afyon ekilen alanların yüzölçümü 131 bin hektara çıkarılarak, dünya afyon üretiminin yüzde 90'ını karşılamıştı. 
     Afgan ve yabancı yetkililer, köylülere yapılan yardımlarla buğday gibi diğer ekim alanlarına yönelmesi ve hükümetin afyon ekilen tarlalardaki ürünü yok edeciği tehditleri sayesinde afyon ekiminin düştüğünü belirtiyor. 
     
</TEXT>
</DOC>
