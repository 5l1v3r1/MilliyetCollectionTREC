<DOC>
<DOCNO> 338868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko30.html </URL>
<DATE> 2005/05/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vorkink Şirketlerin işe başlama hızı açısından Türkiye ilk 5'te 
</HEADLINE>
<TEXT>

     Mustafa Seven AA 

Dünya Bankası Türkiye Direktörü Andrew Vorkink, Yatırım Danışma Konseyi’nin bu yılki toplantısının önemini vurgularken, "yabancı yatırımcıların Türkiye ekonomisine olan güveninin, Türk firmalarından çok daha fazla olduğunu gördük. Bu çok ilginç bir gelişme" dedi. 
     Vorkink bu arada, en son araştırmalarına göre Türkiye’nin bugün, şirketlerin işe başlama hızı açısından dünyanın en önde beş ülkesi arasında yer aldığını açıkladı. 
     Andrew Vorkink, Anadolu Ajansı muhabirinin, 29 Nisan’da İstanbul’da gerçekleştirilen İkinci Türkiye Yatırım Danışma Konseyi Toplantısı konusundaki sorularını yanıtladı. 
     Vorkink, toplantının Dünya Bankası’na göre, ’beklentilerin üstünde’ bir sonuçla tamamlandığını söyledi. 
     Toplantının çok verimli sonuçlar yaratacağına emin olduğunu ifade eden Vorkink, bunun sonuçlarının, doğrudan yatırım artışı olarak bu yıldan itibaren görülmeye başlanacağını kaydetti. 
     
     YABANCILAR TÜRKİYE’YE GÜVENİYOR... 
     Vorkink ayrıca, Türkiye’de uzun yıllardan beri faaliyette bulunan çokuluslu şirketlerin, Türkiye ekonomisi ve siyasetindeki gelişmeleri çok yakından takip ettiklerini, bu şirketlerin Türk şirketlerinden farklı olarak, uluslararası piyasalardaki gelişmeleri de çok iyi bildiklerini bildirdi. 
     Vorkink, "yabancı şirketler, Türkiye ekonomisi ve siyasetindeki istikrarın güçlendiğini, özellikle de Türkiye’nin Avrupa Birliği’nden AB müzakere tarihi almasının ardından, bunun daha da güçlendiğini biliyorlar" şeklinde konuştu. 
     Yabancı şirketlerin, siyasi iktidarın, yabancı sermaye çekme konusunda ciddi olduğunu gördüğünü de vurgulayan Vorkink, atılması gereken çok daha adım bulunmasına rağmen, geçen toplantıdan bu yana, yatırım ortamının geliştirilmesine yönelik tedbirlerin uygulamaya sokulduğunu kaydetti. 
     Bu yılki toplantıda, Türkiye’nin, AB’den müzakere tarihi almasının damgasını vurduğunu işaret eden Vorkink, "Yabancı şirketler artık Türkiye’yi Avrupalı bir ülke sınıfına koyarak değerlendirme yapıyorlar" dedi. 
     Başbakan Recep Tayyip Erdoğan’ın, tüm şirketlerin üst yöneticilerinin, yabancı işçi çalıştırma izninden yargı sistemine kadar eleştirileri ve tavsiyelerini dikkatle dinleyerek not aldığına işaret eden Vorkink, tüm bu eleştiri ve tavsiyeler doğrultusunda hareket edecekleri taahhüdünde bulunduğunu kaydetti. 
     Yabancı üst yöneticilerin CEO , Türkiye’ye daha çok yatırım yapabilmek için "vergi sisteminin öngörülebilirliği, yerli şirketlerin daha şeffaf olması ve mali bilançolarının açık olması, idari engellerin kaldırılması, şirketlerin iflası ve kapatılması, özelleştirmenin, özellikle Tüpraş, Erdemir, Türk Telekom gibi büyük özelleştirmelerin gerçekleştirilmesi" gibi talepleri olduğunu kaydeden Vorkink, Hükümet’in de bu konularda çok daha hızlı olunacağı taahhüdünde bulunduğunu vurguladı. 
     
     TÜRKİYE, ŞİRKET İZNİNDE DÜNYADA İLK BEŞE GİRDİ... 
     Halen atılacak adımlar olmasına rağmen, Türkiye’nin çok hızlı bir aşama kaydettiğini ve bu konudaki sonuçların yeni tespit edildiğini belirten Vorkink, "en son araştırmamıza göre Türkiye bugün, şirketlerin işe başlama hızı açısından dünyanın en önde beş ülkesi arasında yer alıyor" şeklinde konuştu. 
     Türkiye’ye doğrudan sermaye girişinin şu an yeterli olmadığını hatırlatan Vorkink, ancak bu sorunu, şimdi AB üyesi olan Polonya ile üye olmaya hazırlanan Romanya ve Bulgaristan gibi ülkelerin de yaşadığını, ancak Türkiye’ye bundan sonra "aşama aşama" doğrudan yabancı sermaye girişinin yaşanacağını kaydetti. 
     
     KEMAL DERVİŞ’İN UNDP’YE SEÇİLMESİ... 
     Öte yandan Vorkink, CHP İstanbul Milletvekili Kemal Derviş’in Birleşmiş Milletler BM Kalkınma Programı UNDP Başkanlığı’na seçilmesini, "harikulade bir karar" olarak niteledi. 
     BM’nin Kalkınma hedeflerinin hayata geçirileceği bir dönemde Derviş’in bu göreve seçilmesinin önemine işaret eden Vorkink, "Bu seçimden, sadece Türkiye ve BM değil, diğer tüm gelişmekte olan ülkeler de olumlu şekilde etkilenecek. Bu seçim, Türkiye’nin küresel alanda önde gelen ülkeler arasında olduğunun da bir kanıtıdır" şeklinde görüş bildirdi. 
     
</TEXT>
</DOC>
