<DOC>
<DOCNO> 305034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun02.html </URL>
<DATE> 2005/01/10/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Milletvekilleri el-kol hareketi yapınca... 
</HEADLINE>
<TEXT>

     Zafer ATAMER - İSVİÇRE DHA 

      İsviçre'de yabancı düşmanlığıyla bilinen iktidardaki aşırı sağcı Halk Partisi'nin SVP büyük kongresi şiddet olaylarına sahne oldu. SVP'nin Neuchatel kantonuna bağlı La Chaux-de-Fonds'da dün yaptığı kongreyi protesto etmek isteyenler ile partililer arasında çıkan olaylarda çok sayıda gösterici yaralandı. 
     İsviçre'de yabancı düşmanlığının yeniden yükseldiği yönünde endişeleri körükleyen olaylar ülkenin çeşitli kantonlarından yola çıkan protestocuların kongre salonunun bulunduğu alana girmek istemesi üzerine patlak verdi. Kendilerini engellemeye çalışan polise rağmen alana girmeyi başaran göstericiler pankatlar ve sloganlar eşliğinde SVP'yi protesto etmeye başladı. Bunun üzerine kongre salonundan dışarı çıkan bazı senatör ve milletvekilleri protestoculara el-kol hareketi yaparak karşılık verdi. 
     
     MİLLETVEKİLLERİNE KAR TOPU FIRLATTILAR 
     Protestocular kendileriyle dalga geçen senatör ve milletvekillerini kar topuna tutarken polis de hava sıcaklığının -2 derece olmasına aldırmayarak öfkeli kalabalığın üzerine soğuk su sıkıp gaz bombası attı. Bununla da yetinmeyen polis köpeklerle birlikte dağılmaya başlayan kalabalığın arasına daldı. Çıkan arbedede çok sayıda kişinin yaralandığı görüldü. 
     Sokak aralarına dağılan protestocular tekrar toplanarak tren garında ve otobanlarda polis tarafından göz altına alınan arkadaşlarının serbest bırakılmalarını istedi. Ancak polis protestocuların bu talebine ilgi göstermedi. 
     
</TEXT>
</DOC>
