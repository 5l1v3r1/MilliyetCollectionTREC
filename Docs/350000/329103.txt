<DOC>
<DOCNO> 329103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/dunya/axdun02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin AB üyeliğinin arkasındayız' 
</HEADLINE>
<TEXT>


İsviçre Dışişleri Bakanı, 'Türkiye bölgedeki istikrar unsuru olarak güvenimizi hak ediyor' dedi 

MENDERES ÖZEL 


İsviçre Dışişleri Bakanı Micheline Calmy - Rey, resmi bir ziyaret için geldiği Türkiye gezisinin son ayağı olan İstanbul'da, Çırağan Sarayı'nda yaptığı konuşmada, ülkesinin Türkiye'nin Avrupa Birliği AB üyeliğini sonuna kadar desteklediği mesajını verdi. 
Calmy - Rey, Türklere de, haziranda düzenlenecek referandumda İsviçre halkı kabul ederse ülkesinin AB üyesi 15 ülkeyi kapsayan Schengen vize sistemine geçeceği müjdesini verdi. Bu gerçekleşirse, İsviçre'ye gitmek isteyenlerin ayrıca bir İsviçre vizesi almasına gerek kalmayacak. 
Calmy - Rey, konuşmasında, Türkiye'nin, "İsviçre için de ilgi çekici olan AB üyeliğinin bütün bölgenin istikrarına katkıda bulunacağını" belirtti. Calmy - Rey, "Türkiye'nin üyeliği AB'nin kendi yapısı içinde kültürel ve dini kökleri açısından çok farklı halkları da özümseme yeteneğini kanıtlayacaktır" dedi. Calmy - Rey, "Türkiye, bölgedeki istikrar unsuru olarak gerçekten güvenimizi hak ediyor" şeklinde konuştu. "İsviçre'nin Türkiye ile ilişkilerini geliştirmek için artık daha da kararlı olduğunu belirtmek anlamında bu ziyaretim bir göstergedir" diyen Calmy - Rey, İsviçre'de yaşayan ve çoğu anadili Kürtçe olan 80 bin Türk vatandaşının bu ülkedeki entegrasyonunu çok başarılı bulduğunu bildirdi. 

Ermeni sorunu 
Calmy - Rey, Ermeni soykırımı iddialarına ilişkin İsviçre'nin tavrına yönelik bir soruya, şu karşılığı verdi "Biz de İsviçre'ye İkinci Dünya Savaşı sonrasında kaçırılan fonların ne olacağıyla yüzleşmek durumundayız. Dışişleri Bakanı Abdullah Gül ile de üzerinde anlaşmaya vardığımız konu uluslararası bir uzmanlar komisyonunun bu sorunu ele almasıdır." 


</TEXT>
</DOC>
