<DOC>
<DOCNO> 322165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko18.html </URL>
<DATE> 2005/03/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüzmen Sınır ticaretini dengeli bir şekilde yapmaya çalışıyoruz 
</HEADLINE>
<TEXT>

     Devlet Bakanı Kürşad Tüzmen, iç piyasanın, yerli üreticilerin zarar görmeyeceği bir sınır ticareti amaçladıklarını bildirdi. 
     Devlet Bakanı Tüzmen, A.A muhabirinin sınır ticaretiyle ilgili sorularını yanıtlarken, sınır ticaretini mümkün olduğu kadar dengeli bir şekilde yapmaya çalıştıklarını söyledi. 
     Tüzmen, sınır ticaretinde uygulanan kotalarla ilgili eleştirilerin hatırlatılması üzerine, listelerin tekrar tekrar revize edildiğini hatırlatarak, listelerin tek başına Dış Ticaret Müsteşarlığı tarafından hazırlanmadığını bildirdi. 
     Tüzmen, ''Bu listeler, sanayi odaları, ticaret odaları ilgili bütün bakanlıklar ve kamu kuruluşlarının görüşleri alınarak hazırlanıyor. O zaman da biraz sınırlayıcı oluyor doğrusu'' diye konuştu. 
     Kişi başına geliri düşük olan yerlerde sınır ticaretiyle oradaki insanların ihtiyaçlarını karşılamayı amaçladıklarını söyleyen Tüzmen, şunları kaydetti 
     ''Komşu ülkelerden mal alalım ama bu malı alırken içerideki üreticilerimiz sıkıntı duyuyorsa, içerideki üreticilerimiz, tüccarımız veryansın ediyorsa, o zaman onu almanın bir anlamı kalmıyor. Bunu dengeli şekilde yapıyoruz ve mümkün olduğu kadar sınır ticareti amaçlı olarak yapmaya çalışıyoruz. 
     Aslında AB ile uyum sürecine girmiş olan Türkiye'de, sınır ticaretinin izin verildiği ölçüde yapılması lazım. Yoksa AB'de bizdeki ölçüde sınır ticareti mekanizmaları yok. Biz Doğu Anadolu'da, Güneydoğu Anadolu'da özellikle kişi başına geliri düşük olan yerlerimizin bu şekilde bir ticaret yaparak, oradaki insanımızın ihtiyaçlarını gidermeye çalışıyoruz.'' 
     
</TEXT>
</DOC>
