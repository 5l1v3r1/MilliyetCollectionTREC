<DOC>
<DOCNO> 346998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/dunya/dun02.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB bu filmi daha önce de görmüştü 
</HEADLINE>
<TEXT>


GÜVEN ÖZALP Brüksel 


Kurulduğu günden bu yana uzlaşı kültürünün en önemli örneklerini sergileyen Avrupa Birliği, Fransa'nın "hayır" duvarına çarptı. Ancak bu AB'nin karşılaştığı ilk "hayır" değil. Brüksel benzer sahnelerle daha önce de karşılaştı. Önceki "hayır"larda da Fransa etkindi 
1954 Fransa, Avrupa Savunma Topluluğu oluşturulmasına ilişkin antlaşmayı veto etti. Bunun üzerine Avrupa Ekonomik Topluluğu'nun kuruluşu üzerine odaklanıldı. 
1963 Fransa Cumhurbaşkanı De Gaulle, 1961'de tam üyelik başvurusu yapan İngiltere'yi veto etti. İngiltere 1973'de üye olabildi. 
1965 Fransa Cumhurbaşkanı Charles De Gaulle, karar alma mekanizmasında oybirliğinden çoğunluk sistemine geçilmesini engelledi. Fransa, altı ay toplantılara katılmayarak "boş koltuk" politikası izledi. 
1992 Danimarka, AET'yi AB'ye dönüştüren Maastricht Antlaşması'nı reddetti. 1993'te yapılan ikinci referandumda "evet" çıktı. 
1996 Deli dana krizi nedeniyle İngiliz et ürünlerine yasak konulunca dönemin İngiltere Başbakanı John Major, "işbirliğine yanaşmama" politikası izleyeceğini ilan etti. Seçimlerde Tony Blair kazanınca kriz kendiliğinden aşıldı. 
2001 AB'yi genişlemeye hazırlayan Nice Antlaşması, İrlanda engeline takıldı. 2002'de bu ülkede ikinci bir referandum düzenlenerek antlaşmanın yürürlüğe girmesi sağlandı. 


</TEXT>
</DOC>
