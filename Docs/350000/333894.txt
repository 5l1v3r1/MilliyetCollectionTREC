<DOC>
<DOCNO> 333894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo08.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamamen duygusal 
</HEADLINE>
<TEXT>


Avrupa kıtasındaki bahisseverler üzerinde yapılan bir araştırmanın sonuçları ilginç... Kendi tuttukları takıma, ya da mazlum olduğunu düşündükleri güçsüz ekiplere en çok para yatıranlar Türkler ve Yunanlılar... 

UĞUR MELEKE 


Sevgili okurumuz Dr. Baha Tahmisçioğlu'nun gönderdiği bu veri sanırım sizi de pek şaşırtmamıştır. Öyle ya, biz de çoğu kez tahminlerimizi duygularımızdan arındıramaz, taraftarı olduğumuz takımın yenileceğine ihtimal vermeyiz. Ya da haftalardır kaybeden bir takımın bu kez kazanacağını düşünürüz çoğu zaman. Halbuki istatistiklere baktığımızda görülüyor ki, bu ihtimaller en az Türkiye ve Yunanistan'da gerçekleşiyor. 

Sürprize kapalıyız 
İngiltere'de 20 takımı 32'nci haftaki pozisyonlarına bakarak, ilk 10 ve son 10 olarak iki gruba ayırdığımızda, alt grubun üst grubu sezon başından beri 31 kez mağlup ettiğini görüyoruz. Fransa'da da 32 hafta sonunda durum benzer, 30 galibiyet. İspanya'da alt grup üst gruba 31 haftada 29, İtalya'da 30 haftada 28, Almanya'da da 28 haftada 27 kez üstünlük kurmuşlar. Yani beş büyük ligde son 10, ilk 10'u ortalama haftada 1 kez mağlup edebiliyorlar. 
UEFA'nın üst düzey 11 ligi içinde en başarısız alt gruplarsa Yunanistan, Türkiye ve Hollanda olarak göze çarpıyor. Süper Lig'de ilk 27 hafta içinde son 9 takım, ilk 9 takımı 19 kez yenebilmiş. İkinci grup takımların Hollanda'da 20, Yunanistan'da ise sadece 17 galibiyeti var... Yani en duygusal bahissever, aslında sürprize en kapalı ülkelerin vatandaşı olarak göze çarpıyor. 

Bir de taraftarlık var 
Fenerbahçe taraftarısınız diyelim, bugünkü Süper Lig liderine kim bilir kaç kez kuponunuzda yer verdiniz Acaba, ligin geride kalan 27 haftası boyunca sürekli Sarı-Lacivertlilere oynasanız mı daha kazançlı çıkardınız, yoksa rakiplerine mi Hesaplayalım... 
İddaa programı, Fenerbahçe'nin kendi evindeki galibiyetlerine ortalama 1'e 1,15, deplasmanda kazanmasına ise 1'e 1,30 oranında ikramiye veriyor. Bu da Sarı-Lacivertliler'in sezon başından beri 22 galibiyetinden ancak toplam 1'e 4,5 gibi bir getiri sağlayabileceğinizi gösteriyor. Yani bu yıl her hafta Fenerbahçe'ye 10 YTL yatırsa idiniz, 22 galibiyetten kazancınız 45 YTL olacaktı. 

Aslolan mantıktır 
Peki her hafta Fenerbahçe'nin rakiplerine oynasa idiniz ne kazanacaktınız dersiniz Samsun ve Rize beraberliklerine 1'e 3,5, Denizlispor mağlubiyetine 1'e 5,5. Galatasaray ve Beşiktaş mağlubiyetlerine de ortalama 1'e 2. Yani toplam 1'e 11,5. Her bir maçta Fenerbahçe'nin rakiplerine 10 YTL yatırsa idiniz, şu anda size 115 YTL olarak geri dönecekti... 
Bahisler kurulurken analiz ve bilimselliğe ağırlık verilmelidir. Duygusallık ya da şans, neticeyi çok düşük oranda etkileyen faktörlerdir. Aslolan mantıktır. 
Not İstatistikte kullanılan bahis oranları Süper Lig'in ikinci yarı maçlarından alınan yaklaşık ortalamalardır. 


</TEXT>
</DOC>
