<DOC>
<DOCNO> 346874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo30.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



OFF - SHORE 

İlk etap bugün 
Türkiye Off - Shore Şampiyonası'nın ilk etabı bugün 14.00'te Fenerbahçe'den verilecek startla başlayacak. 25 tur üzerinden Caddebostan'da bitecek olan yarışta 14 tekne birincilik mücadelesi verecek. 6 etaptan oluşan şampiyonanın ikinci ayağı Ankara'da gerçekleştirilecek. 

VOLEYBOL 

Minikler coştu 
İstanbul Gaziosmanpaşa Belediyesi'nin düzenlediği "Mini Voleybol Şenliği" 21 ilçeden 156 takımın katılmasıyla başladı. Bağcılar Olimpik Spor Kompleksi'nde kurulan 20'yi aşkın mini voleybol sahasında bin 248 sporcu mücadele etti. Dört kategorideki müsabakalarda dereceye giren takımlar bugün belli olacak. n AHMET DEMİRTAŞ 

VOLEYBOL 

Arkas'ta isim değişikliği 
Erkekler Voleybol Birinci Ligi'nde mücadele eden Arkas Saint Joseph'in dün yapılan kongresinde isim değişikliğine gidildi. Arkas Saint ile yollarını ayıran kulübün ismi Arkas Spor olarak değiştirildi. Lucien Arkas'ın yeniden başkanlığa seçildiği genel kurulda, yönetim Bernard Arkas, Esra Arkas, Yaşar Ergün, Mario Sponza, Geza Dologh, Uğur Özden, Celal Özlü ve Bahadır Osman'dan oluştu. 

KIRKPINAR 

Ağalık şartları 
Edirne'de 20-26 Haziran tarihleri arasında düzenlenecek Tarihi Kırkpınar Yağlı Güreşleri'nde 645. ağanın seçilmesi için hazırlanan 'koç ihale şartnamesi' belirlendi. İhaleye girmek isteyenlerin 600 YTL geçici teminat vereceği belirtilirken, bunun haricinde yedi bin 500 YTL ek teminat yatırmaları gerektiği öğrenildi. Öte yandan ihaleye girecekler, sabıka sicil kaydı, ikametgah belgesi ve nüfus cüzdan suretini de belediyeye iletecekler. 

MASA TENİSİ 

İstanbul Bld. rakip tanımadı 
Türkiye Gençler Masa Tenisi Şampiyonası erkeklerde İstanbul Belediyesi, bayanlarda da Anadolu Üniversitesi'nin üstünlüğüyle tamamlandı. Aydın Ayko Mimar Sinan Spor Salonu'nda yapılan ve 24 erkek, 24 kız takımının katıldığı organizasyonda, Belediye'nin B Takımı ikinci olurken, Bursa Belediyesi üçüncü sırayı aldı. Bayanlarda ise Bursa Nilüfer ikinci, İstanbul Belediyesi de üçüncülükte kaldı. 

FUTBOL 

Sivas atakta 
Süper Lig'in yeni takımlarından Sivasspor'un İdari Menajeri Bülent Uygun, "Fenerbahçe'den Murat Hacıoğlu, Mahmut Hanefi ve Can'ı büyük ihtimalle kadromuza katacağız" dedi. Uygun, yabancı futbolcu transferi için de Danimarka, Hollanda, Fransa, Polonya ve Tunus'ta çalışmalarını sürdürdüklerini söyledi. 

Fatih Akyel PAOK'a gitti 
Fenerbahçe'den ayrıldıktan sonra Almanya'nın Bochum Kulübü'ne giden ancak sezon bitmeden geri dönen Fatih Akyel, gelecek sezon Yunanistan'ın PAOK takımında forma giyecek. Tecrübeli futbolcu PAOK ile üç yıllık anlaşma yaptığını açıkladı, "Amacım tekrar milli takım formasını giyebilmek. Yunanistan'da başarılı olacağım" dedi. 

Kızıl'dan seçim startı 
Bursaspor'da olağanüstü genel kurula 11 gün kala Levent Kızıl, seçim çalışmalarını başlattı. Yönetimin kongre kararı almasının ardından başkanlığa adaylığını koyan Kızıl, Bursa'ya gelerek hazırlıklara başladı. Çeşitli görüşmeler yapan Levent Kızıl, Bursaspor'u layık olduğu yere taşıyacaklarını belirtti. 

Boluspor'da Acar dönemi 
İkinci Lig B kategorisine yükselen Boluspor, Teknik Direktör Erdem Acar ile anlaşma imzaladı. Başkan Necip Çarıkçı, "10 futbolcunun gönderilmesine karar verdik. Yeni teknik kadro ile 4 yıllık sözleşme imzaladık. Bizdeki inancı ve başarı hırsını hocamızda görmemiz bizi çok sevindirdi" dedi. 

YAŞAMINI YİTİRDİ 

Futbolcunun hazin sonu 
Son dönemde futbol sahalarında görülen ani ölüm olaylarının sonuncusu Romanya'da yaşandı. Üçüncü Lig ekiplerinden Minerul Matasari forması giyen Alin Paicu takımının Hexe Jebel Timisoara oynadığı maçta kalp krizi geçirip, hayatını yitirdi. 32 yaşındaki oyuncunun karşılaşmanın 17. dakikasında kornerden gelen topa kafaya çıkıp vurduktan sonra yere yığılıp, yaşamını kaybettiği belirtildi. 

GULLİT'İN YERİNE 

Feyenoord'da E.Koeman devri 
Hollanda Ligi'nde hayal kırıklıklarıyla dolu bir sezon geçiren Feyenoord'da işine son verilen teknik direktör Ruud Gullit'in yerine Erwin Koeman göreve getirildi. Ajax'ın eski hocası Ronald Koeman'ın kardeşi olan Erwin ilk çalıştırıcılık deneyimini bu sezon Waalwijk'te yaşadı. Koeman, "Feyenoord gibi büyük bir takıma gelmekten gurur duyuyorum. Bir rüya gerçekleşti" diye konuştu. 



</TEXT>
</DOC>
