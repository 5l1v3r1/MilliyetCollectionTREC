<DOC>
<DOCNO> 300374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas19.html </URL>
<DATE> 2004/12/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mide küçültme ameliyatıyla hem kilo veriliyor, hem yaşam kalitesi artıyor 
</HEADLINE>
<TEXT>

     İsveçli bilim adamları, mide küçültme ameliyatı olan hastanın hem uzun süreli kilo verdiğini hem de yaşam kalitesinin arttığını kaydettiler. 
     New England Journal of Medicine dergisinde yayımlanan habere göre, Göteborg Üniversitesi'nde görevli doktorların yaptığı araştırmada 4000 aşırı kilolu hastanın verileri kullanıldı. 
     İsveç'te 1987 yılında başlatılan ''Swedish Obesity Study'' SOS projesi, dünyada mide küçültme ameliyatlarının sonucunu araştıran ilk çalışma olarak kabul ediliyor. 
     Araştırmaya göre, mide küçültme ameliyatı olan aşırı kilolu hastalardaki kilo kaybı ameliyattan 2 yıl sonra yüzde 23, 10 yıl sonra yüzde 16 olarak tespit edildi. Bu hastaların sadece yüzde 7'sinde şeker hastalığının geliştiği kaydedildi. 
     Normal zayıflama diyeti uygulayan aşırı kilolu hastalar ise 2 yılda yüzde 0,1, 10 yılda da yüzde 1,6 oranında kilo verebildi. Bu hastaların yüzde 24'ünde şeker hastalığının geliştiği belirtildi. 
     Araştırma sonuçlarını yorumlayan Göteborg Üniversitesi öğretim görevlisi Prof. Lars Sjöström, mide küçültme ameliyatından sonra hastaların daha çabuk tokluk hissettikleri için az yemek yediklerini kaydetti. 
     Prof. Sjöström, bu hastaların ameliyattan sonra yaşam kalitesi ve hareket kabiliyetlerinin de arttığını bildirdi. 
     
</TEXT>
</DOC>
