<DOC>
<DOCNO> 347102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun18.html </URL>
<DATE> 2005/05/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Dünya referandum sonuçlarını tartışıyor 
</HEADLINE>
<TEXT>

     Fransız gazeteleri, AB Anayasası için dün düzenlenen referandumda "hayır" oyu çıkmasını bugün manşetten okuyucularına duyururken, sonucun sağ ve solu böldüğünü vurguladılar. 
     Le Figaro, büyük puntolarla "Hayır" başlığıyla verdiği haberde, "referandum sonucunun, Chirac’ın hayallerini yıktığını, Avrupa’daysa krize yol açtığını" yazdı. 
     "Fransızların referanduma yoğun bir biçimde katıldığını" belirten gazete, "Brüksel’in şimdi B planı üzerinde düşünmeye başladığını" bildirdi. 
     Hükümette değişikliğe kesin gözüyle bakan Le Figaro, başbakanlık için İçişleri Bakanı Dominique de Villepin’in hazırlandığına dikkati çekti. Gazete, "referandum sonucunun Sosyalist Parti içindeki bölünmeyi de derinleştirdiğini" yazdı. 
     Liberation gazetesi, "Hayır" başlığıyla verdiği haberde, Chirac’ın hükümet değişikliği sözünü ön plana çıkardı. 
     Gazetenin yorumunda, "oyların Chirac’a karşı tepki oyu olarak değerlendirildiği" belirtildi ve "yapılacak hükümet değişikliğinin de artık çok geç olduğu" kaydedildi. 
     Liberation gazetesi de, referandum sonucunun ana muhalefetteki Sosyalist Parti yönetimindeki çekişmeyi daha derinleştirdiği yorumunu yaptı. 
     Le Parisien gazetesi, "Hayır" oylarının fazlalığını ön plana çıkardığı manşet haberinde, "seçmenin Chirac ile birlikte, AB Anayasası’nı destekleyen sağ ve sol parti liderlerine karşı çıktığını" yazdı. 
     "Şu anda tam bir belirsizlik halinin hakim olduğunu" kaydeden gazete, "29 Mayıs 2005’in 5. Cumhuriyet tarihine dönem noktası olarak geçeceği" yorumunu yaptı. 
     Le Parisien gazetesi de, Başbakan Jean-Pierre Raffarin’in görevinden alınmasına kesin közüyle bakıldığını bildirdi. 
     

     
</TEXT>
</DOC>
