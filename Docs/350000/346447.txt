<DOC>
<DOCNO> 346447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo37.html </URL>
<DATE> 2005/05/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fenerbahçe'den açıklama Roberta Carlos ile ilgilenmiyoruz 
</HEADLINE>
<TEXT>

     Fenerbahçe İkinci Başkanı Nihat Özdemir, Roberto Carlos’un kesinlikle gündemlerinde olmadığını söyledi. 
     Özdemir, Konyaspor maçı için geldikleri Konya’da, AA muhabirine yaptığı açıklamada, transfer döneminin yaklaştığını ve Fenerbahçe’nin bazı futbolcularla görüştüğü yolunda haberlerin çıktığını belirtti. 
     Lig bitmeden ve Teknik Direktör Daum’dan rapor almadan transfer ile ilgili adım atmalarının mümkün olmadığını ifade eden Özdemir, yazıldığı gibi Real Madrid’li yıldız futbolcu Roberto Carlos’un kesinlikle gündemlerinde olmadığını bildirdi. 
     Transfer çalışmalarında teknik direktörden gelecek rapor doğrultusunda hareket edeceklerini vurgulayan Özdemir, şunları kaydetti 
     "Önümüzdeki yıl için bir yabancı hakkımız var. Pierre Van Hooijdonk ile sözleşmemiz sona erdiği için sadece bir yabancı alabileceğiz. Bu yabancı da direk oynayacak biri olmalı. İyi bir isim, yıldız bir futbolcu transfer etmeyi düşünüyoruz. Bu konuda teknik direktörümüzün isteği çok önemli. Gökdeniz ile ilgilenmiyoruz. Emre ve Nihat konusunda çalışmalara teknik direktörün vereceği rapor doğrultusunda başlayacağız. Bu futbolcuları almak isteriz ama almak kolay değil. Bu oyuncuları Avrupa kulüpleri de istiyor." Özdemir, Daum ile önümüzdeki günlerde 1 yılı opsiyonlu 2 yıllık anlaşma imzalayacaklarını belirterek, "Büyük ihtimalle Daum ile devam edeceğimizi düşünüyorum. Biz Avrupa’da başarı istiyoruz. Bunun için çaba harcıyoruz. Taraftarımızın istediği başarıyı yakalayacağız" dedi. 
     
</TEXT>
</DOC>
