<DOC>
<DOCNO> 316764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur07.html </URL>
<DATE> 2005/02/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Restoranda hesap ödenmemesiyle başlayan kovalamaca ölümle bitti 
</HEADLINE>
<TEXT>

     
     ESKİŞEHİR, DHA 

     ESKİŞEHİR'in Çifteler İlçesi'ndeki bir restorandan hesabı ödemeden kamyonetiyle kaçan 41 yaşındaki Musa Özüdoğru'yu otomobille kovalayan 43 yaşındaki Seydi Battal Özcan, polis kurşunuyla öldü. Eskişehir Emniyet Müdürü Savaş Yücel, olayda 30 yaşındaki polis memuru Hüseyin Duran'ın ayağının kayması sonucu otomatik silahının kazayla ateş aldığını söyledi. 
     Çifteler'deki Abone Restoran'da yemek yiyip içki içen Musa Özüdoğru, hesabı ödemeden 26 ZC 736 plakalı kamyonete binerek Mahmudiye İlçesi yönüne kaçtı. Restoranda çalışan 33 yaşındaki Kadir Değer ile Çifteler Belediyesi'nde ulaştırma memuru olarak görev yapan Seydi Battal Özcan 26 ZC 032 plakalı araçla Musa Özüdoğru'yu kovalamaya başladılar. Bu sırada Kadir Değer cep telefonuyla polisi arayarak Musa Özüdoğru'nun kendilerini gasp ettiğini bildirdi. Aynı dakikalarda polisi ve jandarmayı arayan Musa Özüdoğru da kendisini gasp etmek isteyen kişilerin otomobille takip ettiklerini söyledi. İhbarlar üzerine ilçe girişindeki dörtyol kavşağında önlem alan Mahmudiye Emniyet Amirliği'nde görevli polisler, iki araç kavşağa yaklaştığı sırada durdurmak için havaya uyarı ateşi açtı. 
     
     EMNİYET MÜDÜRÜ SİLAH KAZAYLA ATEŞ ALDI 

     Bu sırada otomobilin direksiyonunda bulunan evli 3 çocuk babası Seydi Battal Özcan, boynuna ve koltuğunun altına isabet eden 2 kurşunla olay yerinde öldü. 
     Daha sonra Mahmudiye ve Çifteler ilçelerinde incelemelerde bulunan Eskişehir Emniyet Müdürü Savaş Yücel, polis memuru Hüseyin Duran'ın ekip otosundan silahını alırken ayağının kayması sonucu dengesini kaybettiğini ve elindeki MP 5 otomatik silahın ateş aldığını söyledi. Emniyet Müdürü Yücel olayın tamamen kaza olduğunu söyledi. Polis, Musa Özüdoğru ile Kadir Değer'i gözaltına aldı. Özcan'ın cesedi ise otopsi için Osmangazi Üniversitesi Tıp Fakültesi Hastanesi morguna kaldırıldı. 
     Polis Memuru Hüseyin Duran'ın da gözaltında tutulduğu ve adliyeye sevk edileceği belirtildi. Ölen Seydi Battal Özcan'ın Abone Restoran'ın gizli ortaklarından olduğu öne sürüldü. 
     
     BİR ÖLÜMÜNE NEDEN OLDUĞU AÇIKLANAN POLİS, SERBEST BIRAKILDI 

     Eskişehir'in Mahmudiye İlçesi'nde gasp ihbarı üzerine yolda önlem alan ve uyarı amacıyla havaya ateş ederken ayağının kayması sonucu bir kişinin ölümüne neden olduğu açıklanan polis, serbest bırakılırken yolda görevli başka polis tutuklandı. 
     Eskişehir Valilisi Kadir Çalışıcı, gasp ihbarı üzerine önceki gece karayolunda güvenlik önlemi alan polislerden Hüseyin Duran'ın, üzerine doğru gelen otomobilin sürücüsü Seydi Battal Özcan'ı uyarmak amacıyla havaya ateş açarken, ayağının kayması sonucu söz konusu sürücünün ölümüne neden olduğu açıklanmıştı. 
     Yolda önlem alan polislerden Murat Kayalı, Vedat Aktaş ve Hüseyin Duran, olaydan sonra ifadeleri alınmak üzere karakola götürüldü. 
     Polislerden Vedat Aktaş ve Hüseyin Duran da ifadelerinin ardından nöbetçi mahkemeye sevk edildi. Nöbetçi mahkemede polis memuru Vedat Aktaş tutuklanarak cezaevine gönderildi, Hüseyin Duran ise tutuksuz yargılanmak üzere serbest bırakıldı. 

     
</TEXT>
</DOC>
