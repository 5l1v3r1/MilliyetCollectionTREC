<DOC>
<DOCNO> 313715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun04.html </URL>
<DATE> 2005/02/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kerkük Valiliği Kürtlerin 
</HEADLINE>
<TEXT>

     Kerkük Valiliğini, resmi olmayan sonuçlara göre Kürt partilerinin desteklediği Abdurrahman Mustafa kazandı. 
     Irak'ın kuzeyinde 30 ocakta genel seçim ile yapılan valilik seçimlerinde oy sayma işleminin büyük kısmı tamamlandı. 
     Erbil ve Duhok kentlerinde Mesud Barzani liderliğindeki Irak Kürdistan Demokrat Partisi'nin IKDP desteklediği adaylar, Süleymaniye'de ise Celal Talabani liderliğindeki Irak Kürdistan Yurtseverler Birliği'nin IKYB desteklediği aday kazandı. 
     
     Türkmen partiler Kerkük'te 25 bin oy aldı 
     Kerkük ve Musul'da ise Kürt partilerinin ortaklaşa desteklediği adayların kazandığı bildirildi. Kerkük'te Kürt partilerinin desteklediği ve halen valilik göreviniyürüten Abdurrahman Mustafa'nın geçerli 325 bin oyun 281 binini aldığı bildirilirken, Türkmen partilerinin Kerkük'te toplam 25 bin oy aldığı kaydedildi. 
     
     Havica'da oy sayımı sürüyor 
     Kerkük'ün Havica bölgesinde oy sayım işleminin sürdüğünü belirten yetkililer, bu bölgede sayılmayan oy oranının yüzdeyi değiştirmeyecek kadar az olduğunu söylediler. 
     
     Musul'da da Kürtler önde 
     Arapların yoğun olarak yaşadığı Musul'da da Kürtlerin ortak listesinin yüzde 65.5 oranında oy aldığı belirtildi. Öte yandan, Musul'da Kürtlerin, şimdiki Vali Yardımcısı Husro Goran'ın vali seçilmesine rağmen, Araplarla aralarındaki gerginliği azaltmak için valilik görevini Arap kökenli şimdiki Vali Dured Keşmula'ya bırakacağı açıklandı. 
     
     Kürtler Bağdat'a 70'in üzerinde temsilci gönderecek 
     Bu arada, başkent Bağdat'ta oy sayımı devam ederken, Kürtlerin 70'i aşkın sandalye kazanacağı belirtiliyor. Irak'ın kuzeyindeki 111 sandalyeli 'bölge parlamentosunda'' IKDP ve IKYB'nin 42'şer sandalyeyi kendi aralarında bölüşeceği, 9 sandalyeyi İslamcı Kürt partilerine, kalanını ise diğer partilere vereceği tahmin ediliyor. 
     Başbakanlığa, Neçirvan Barzani'nin, 'meclis başkanlığına' da IKYB'li Adnan Müftü'nün getirileceği belirtildi. 
     
     Seçim sonuçlarına ilgi yok 
     Irak'ta 30 ocakta yapılan seçimlerin üzerinden dokuz gün geçmesine rağmen Kürtlerin özellikle genel seçim sonuçlarına ilgi göstermediği gözlendi. Kendilerini daha çok yerel parlamentonun ilgilendirdiğini ifade eden Kürtlerin, Irak Dinarı'nın ABD Doları karşısındaki yükselişini daha çok önemsediği gözleniyor. 
     
     Türkmen ve Arapların itirazları sürüyor 
     Bu arada, Kerkük'te Türkmen partileri, seçimde haksızlığa uğradıklarını belirterek, Araplarla seçime itirazlarını sürdürüyor. Irak'ın kuzeyinde alınan güvenlik önlemleri seçim günü kadar olmasa da devam ediyor. 
     Bu arada, Kerkük'te Türkmen partileri, seçimde haksızlığa uğradıklarını belirterek, Araplarla seçime itirazlarını sürdürüyor. Irak'ın kuzeyinde alınan güvenlik önlemleri seçim günü kadar olmasa da devam ediyor. 
     
</TEXT>
</DOC>
