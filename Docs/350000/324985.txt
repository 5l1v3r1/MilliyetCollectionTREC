<DOC>
<DOCNO> 324985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/spo09.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu randevu kaçmaz 
</HEADLINE>
<TEXT>



Juventus - Liverpool 
FUTBOLDA Şampiyonlar Ligi ile UEFA Kupası'nın çeyrek ve yarı final kuraları dün çekilirken, Şampiyonlar Ligi'nde İtalyan Juventus ile İngiltere temsilcisi Liverpool, Heysel faciası sonrası ilk kez birbirine düştü. 1985'te Belçika'nın başkenti Brüksel'de oynanan maç öncesi İngiliz holiganların çıkardığı olaylar sonucu çoğunluğu İtalyan 39 kişinin ezilerek öldüğü facia, futbol tarihine kara bir leke olarak geçmişti. 

Bedeli ağır olmuştu 
FACİA sonrası İngiltere federasyonu tüm takımlarını kupalardan çektiğini açıklarken, UEFA da, İngiltere'yi, sonradan beş yıl ile noktalanacak "süresiz men" cezasına çarptırmıştı. Liverpool Genel Direktörü Rick Parry, "Bir - iki kez dostluk maçı oynamaya çalışmıştık, ama olmadı. Olanları kimsenin unutması mümkün değil. Ancak şu aşamada futbola odaklanmak en doğru olanı" dedi. 

İlk maçlar 5-6 Nisan'da 
FİNALİ 25 Mayıs'ta İstanbul'da Olimpiyat Stadı'nda oynanacak olan Şampiyonlar Ligi'nde 5-6 ve 12-13 Nisan tarihlerinde oynanacak çeyrek finalde diğer eşleşmeler Milan - Inter, Lyon - PSV Eindhoven ve Chelsea - Bayern Münih şeklinde oldu. UEFA Kupası'nda ise çeyrek final eşleşmeleri şöyle oluştu S.Bükreş - Villareal galibi - AZ Alkmaar, CSKA Moskova - Auxerre, Newcastle - S.Lizbon, A.Wien - Parma. 


</TEXT>
</DOC>
