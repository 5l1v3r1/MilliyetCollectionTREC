<DOC>
<DOCNO> 300631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo23.html </URL>
<DATE> 2004/12/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Oğuz Çetin İlk günden beri samimi bir yaklaşım görmedim 
</HEADLINE>
<TEXT>

     Gençlerbirliği'nde dün görevine son verilen teknik direktör Oğuz Çetin, kırmızı-siyahlı takıma geldiği ilk günden bugüne kadar kulüpte hiçbir şekilde samimi bir yaklaşım görmediğini söyledi. 
     Oğuz Çetin, takımdaki samimiyetsizliğin ekip olarak üstesinden gelmeye çalıştıklarını belirterek, ''Her teknik adam için sonradan göreve başlamak zordur. 9 haftalık süre boyunca 24 saatimizi bu takım için harcadık. Elimizden geleni yaptık. Bu açıdan içim rahat'' dedi. 
     Profesyonel bir ortamda çalıştıklarını ve bu tip gelişmelerin her zaman yaşanabileceğini ifade eden Çetin, şöyle konuştu 
     ''Gençlerbirliği istenilen performansı ortaya koyamadığı için bana görev verildi. Geldiğimde takımın moral ve motivasyonu yetersizdi. Gol ayaklarımız etkisizdi ve orta sahanın direnci düşüktü. Devre arasına en az kayıpla ulaşmak istiyorduk. Bütün maçlarda takımı en iyi şekilde hazırladık ve ilk 6 hafta belli bir seviyeye geldik. 2,5 aylık çalışmamızı ve eksikleri yönetime ilettik. Eğer ikinci yarıda doğru transferler yapılırsa aynı sıkıntılar tekrar çekilmez.'' 
     
     ''KUPAYA YETERİNCE ÖNEM VERİLMEDİ'' 
     Teknik direktör Oğuz Çetin, Türkiye Kupası'na Gençlerbirliği yöneticilerinin yeterince önem vermediğini savundu. 
     Bu düşünceyi değiştirmeyi çalıştıklarını vurgulayan Çetin, ''Her ne kadar yönetim kupanın önemsiz olduğunu düşünse de ben ve takım arkadaşlarım tam tersi yönde hareket ettik. Kupaya önem verdik, ancak bunu da başaramadık. Bunun neticesinde de kulüp bizimle çalışmama kararı aldı'' diye konuştu. 
     Bir gazetecinin samimi yaklaşmamakla kimleri kastettiğini sorması üzerine Çetin, ''Fazla derine girmek istemiyorum. Bu sözleri üzerine alacak kişiler mutlaka çıkacaktır. Onlar kendilerini biliyor'' yanıtını verdi. 
     Daha önce hiç istifa etmeyi düşünüp düşünmediği sorusunu ise Çetin, ''Mücadeleci bir yapıya sahibim. Hedefim uzun süreli çalışmak yönündeydi'' şeklinde cevapladı. 
     
</TEXT>
</DOC>
