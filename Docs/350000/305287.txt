<DOC>
<DOCNO> 305287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/guncel/axgun01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Engellilerin sınav çilesi 
</HEADLINE>
<TEXT>


Açıköğretim programlarına devam eden engelli öğrenciler, sınavların üst katlardaki sınıflarda yapılması nedeniyle çile çekiyor. Ailelerinin dik merdivenlerde, karga tulumba sınav salonlarına taşıdığı öğrenciler, "Herhalde okumamızı istemiyorlar" diyor 

GÜRKAN AKGÜNEŞ İstanbul 

Bedensel engelleri nedeniyle eğitimlerini açıköğretim programlarında sürdürenler, "engelli mantığın kurbanı" oluyor. Tekerlekli sandalyeye mahk m olmalarına rağmen okulların üst katlarındaki sınıflarda sınavlara giren öğrenciler, kargatulumba taşınıyor. Sınav aralarında sınıfta mahsur kalan öğrencilerin tek isteği, ilk kattaki sınıflarda sınava girmek. 

Öğretmenler yardım etti 
Güngören Ticaret Meslek Lisesi'nde pazar günü yapılan açık ilköğretim sınavında engelli öğrenciler çile çekti. İlköğretim 7. sınıf sınavlarına giren omurilik felçlisi Esra Kılıç'ın sınıfı 3. kattaydı. 18 yaşındaki Kılıç'ı sınıfa önce annesi Dilek Aslangiray çıkarmaya çabaladı. Ancak dik merdivenlerde zorlanınca yardımına görevli öğretmenler koştu. 2. kata geldiklerinde Esra'nın bu katta sınava girmesi kararlaştırıldı. Kılıç, Omurilik Felçlileri Derneği'ne OFD üye olduğunu ve derneğinin üst kat sıkıntısını çözmek için bir yıldır girişimde bulunduğunu söyledi. 

Dilekçe verdiler ama... 
Geçen yıl 5. kattaki sınıfa çıkarılırken düşme tehlikesi yaşadığını anlatan Kılıç, "Derneğim, Milli Eğitim Bakanlığı'na başvurdu. Raporlarımızı ve dilekçelerimizi gönderdik. Düzeltildi sanıyorduk ama herhalde bize 'Evde oturun, niye okuyorsunuz ' demek istiyorlar" dedi. 
Sınıfa veliler ve öğretmenlerin çıkardığı bir başka engelli öğrenci de Fatma Gürbüzer 20 oldu. Ailesinin engelli diğer iki kardeşini taşımak için gelemediğini belirten Gürbüzer, "Sabah 09.30'da sınıfa geldim. 4 saattir sınıftayım. Diğer sınava bir saat var" diye konuştu. 
2. kattaki sınıfına annesi ve öğretmenlerinin kucağında çıkarılan 17 yaşındaki Merve Yılmaz da, "Sınava girmemizi istemiyorlar. Okumamızı da istemiyorlar. 5. sınıfa kadar annem beni okuluma taşımıştı. Sonra taşıyamadığı için açıköğretime kaydoldum. Böyle sürerse eğitimimi tamamlayamayacağım" şeklinde konuştu. 
Sıkıntıyı daha önce Milli Eğitim Bakanlığı'na yazı ile ilettiklerini belirten OFD Başkan Yardımcısı Süleyman Akbulut, bakanlığın sınava gireceklerin isim listesini istediğini kaydederek şöyle konuştu "Ama 2 gün süren sınavlarda da engelliler aynı sorunu yine yaşadı. Bakanlık aleyhine tazminat davası açacağız." 


</TEXT>
</DOC>
