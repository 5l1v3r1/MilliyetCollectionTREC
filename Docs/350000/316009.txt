<DOC>
<DOCNO> 316009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun02.html </URL>
<DATE> 2005/02/17/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Irak'ta 4 petrol boru hattına sabotaj düzenlendi 
</HEADLINE>
<TEXT>

     Irak'ta kuzeydeki Beyci ve güneydeki Dura'da bulunan rafinerileri besleyen 4 petrol boru hattına sabotaj düzenlendiği bildirildi. 
     Irak Petrol Bakanlığı sözcüsü, açıklamasında, Kerkük'ten Beyci'ye ham petrol nakledilmesinde kullanılan boru hattına, Fatha bölgesi yakınlarında sabotaj düzenlendiğini belirtti. Açıklamada bölgedeki bir başka boru hattının da sabote edildiği kaydedildi. 
     Kuzeyden Dura rafinerisine petrol naklinde kullanılan hattın da sabote edildiğini söyleyen sözcü, bu sabotajın ardından Dicle nehrine petrol döküldüğünü belirtti. 
     Kerkük'ün kuzeybatısındaki Bayvan bölgesindeki bir boru hattının da sabote edildiğini söyleyen sözcü, bu sabotajların ''terörist gruplar'' tarafından düzenlendiğini söyledi. 
     Sözcü, itfaiyenin sabotajların ardından çıkan yangınları söndürmek için çalıştığını belirtti. 
     Irak Maliye Bakanlığı'na göre, ülkenin Amerikan güçlerince işgal edildiği 2003'ün Mart ayından bu yana ülkede petrol altyapısına düzenlenen saldırılar, 7-8 milyar dolar zarara yol açtı. 
     
</TEXT>
</DOC>
