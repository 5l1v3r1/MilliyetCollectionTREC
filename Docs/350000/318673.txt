<DOC>
<DOCNO> 318673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonyas12.html </URL>
<DATE> 2005/02/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"Mide kanserine yol açan tüm etmenler Doğu Anadolu'da var" 
</HEADLINE>
<TEXT>

     İpek Yolu üzerindeki ülkelerde kuşak oluşturan mide kanserinin, Türkiye'de en çok Doğu Anadolu Bölgesi'nde görüldüğü bildirildi. 
     Yüzüncü Yıl Üniversitesi Tıp Fakültesi İç Hastalıkları Bölümü Öğretim Üyesi Doç. Dr. İlyas Tuncer, AA muhabirine yaptığı açıklamada, mide kanserinin, Türkiye'de en çok Doğu Anadolu Bölgesi'nde görüldüğünü belirterek, bölgede görülen mide kanseri vakalarının, diğer kanser vakalarına göre açık farkla önde olduğunu söyledi. 
     Mide kanserinin, büyük çoğunlukla kırsalda yaşayan vatandaşlarda görüldüğüne işaret eden Doç. Dr. Tuncer, 50'nin üzerindeki yaşlarda ortaya çıkması beklenen hastalığa, bölgede 17 yaşındaki insanlarda da rastlandığını belirtti. 
     Dünya literatüründe mide kanserine yol açan bütün etmenlerin bu bölgede bulunduğunu belirten Tuncer, özellikle kırsal kesimde yaşayan vatandaşların hijyen kurallarına dikkat etmemesi, sebze ve meyve tüketiminin yok denecek kadar az olması gibi nedenlerin, hastalığa yol açan etmenlerin başında geldiğini bildirdi. 
     
     ''MİDE KANSERİ KUŞAĞI'' 
     Dünyada mide kanserine en fazla İpek Yolu üzerindeki ülkelerde rastlandığını anlatan Doç. Dr. Tuncer, bunun, toprakta bulunan ve kansere yol açan ağır metallerden kaynaklanabileceğini söyledi. 
     İpek Yolu üzerindeki ülkelerde bir kuşak oluşturan bu hastalığın, Japonya'da ''ulusal hastalık'' ilan edildiğine işaret eden Doç. Dr. Tuncer, ''Ancak Japonya'da bu hastalıktan dolayı yaşanan ölüm oranı oldukça azalmış durumdadır. Japonya'da alınan önlemler sayesinde, bu hastalığı erken dönemde teşhis etmek mümkün hale gelmiştir. Japonya'da yapılan tarama yöntemleriyle, kanser vakaları erken teşhis edilerek önlem alınabilmektedir'' diye konuştu. 
     Bölgede de bu yöntemlerin uygulanabilmesi için ciddi bir ekipmana ihtiyaç duyulduğunu kaydeden Doç. Dr. Tuncer, buradaki hastaların büyük çoğunluğunun, hastalığın son evresinde doktora gittiğini, bu nedenle sıkıntı yaşadıklarını ifade etti. 
     
     GELENEKSEL BESLENME ALIŞKANLIKLARI... 
     Yörenin geleneksel beslenme alışkanlıklarının da hastalığın oluşmasında önemli rol oynadığını dile getiren Tuncer, Van ve çevresinde tüketilen otlu peynir, tuzlu balık ve turşunun mide kanseri açısından risk oluşturduğunu söyledi. 
     Doç. Dr. Tuncer, bölgede yaşayan vatandaşların çayı, halk arasında ''kıtlama'' denilen yöntemle içtiğine dikkati çekerek, ''Vatandaşlar çayı, içine şeker atmadan çok sıcak olarak içiyor. Çayın soğumasını sağlayan şekerin ve çay kaşığının kullanılmaması nedeniyle sıcak içilen çay, mide sağlığını olumsuz etkiliyor'' dedi. 
     Tandırda pişirilen ekmeklerin de mide kanserine yakalanma riskini artırdığını ifade eden Doç. Dr. Tuncer, tandırda pişen ekmeğin yanan kısımlarının kanserojen madde içerdiğini kaydetti. 
     
</TEXT>
</DOC>
