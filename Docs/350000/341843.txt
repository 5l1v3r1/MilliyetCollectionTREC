<DOC>
<DOCNO> 341843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko12.html </URL>
<DATE> 2005/05/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gözler 3 yıllık planda... 
</HEADLINE>
<TEXT>

     Türkan Al AA 

Hükümetin genel politikası ile ekonomi ve diğer alanlardaki önceliklerinin ortaya konacağı 3 yıllık program, bu ay içinde yayımlanacak. 
     Edinilen bilgiye göre, ekonomi bürokratlarının üzerinde çalıştığı program taslağı, hedeflere son şekli verildikten sonra Bakanlar Kurulu’na sunulacak. 
     Programda, 2006-2008 dönemine ilişkin makro ekonomik hedefler tek tek belirtilecek. 
     Ekonomi bürokratları, geçtiğimiz Aralık ayı başında açıklanan Katılım Öncesi Ekonomik Program’da yer alan bazı ekonomik göstergelerin, 3 yıllık program çalışmalarında revizyona tabi tutulduğunu bildirdi. Ekonomi kurmayları, programdaki makro ekonomik hedeflerin, son gelişmeler ve yeni öngörüler çerçevesinde tespit edilerek, programa konulacağını söylediler. 
     3 yıllık Programda, hükümetin çeşitli konulardaki öncelikleri de sıralanacak. 
     Yapılan çalışmalarda, "sosyal güvenlik reformunun hayata geçirilmesi ve bu çerçevede sosyal güvenlik kuruluşlarının birleştirilmesi, sosyal güvenlik sisteminde mali yapının iyileştirilmesi, genel sağlık sigortasının uygulamaya konulması, kamu personel sisteminde reform, kayıt dışı ekonomi ile etkin mücadele ve özelleştirmenin hızlandırılması", 3 yıllık programda öncelikli konular olarak belirlendi. 
     
     SIRA ORTA VADELİ MALİ PLANDA 
     Ekonomi yönetimi, 3 yıllık programın Mayıs ayı sonuna kadar Resmi Gazete’de yayımlanacağını bildirdi. 
     Programın yayımından sonra Orta Vadeli Mali Plan hazırlanacak ve bu plan da 15 Haziran’a kadar açıklanacak. Mali Planın hemen ardından da Maliye Bakanlığı’nca Haziran ayı sonuna kadar 3 yıllık Bütçe Hazırlama Rehberi çıkarılacak. Bütçe Hazırlama Rehberi ile kamu kuruluşlarından 3 yıllık plan hedeflerini de gözönünde bulundurarak, 2006, 2007 ve 2008 yıllarına ilişkin 3 yıllık bütçe rakamlarını belirlemeleri istenecek. 
     Kamu kurum ve kuruluşları, Temmuz ayı sonuna kadar 3 yıllık bütçe tekliflerini hazırlayarak, Maliye Bakanlığı’na, yatırımlarla ilgili planlamalarını da Devlet Planlama Teşkilatı’na iletecek. Bu arada, yine 3 yıllık program ve bütçeleme çerçevesinde 2006 yılı Bütçesi de hazırlanarak, Ekim ortasında Orta Vadeli Mali Plan ile birlikte TBMM Başkanlığına sunulacak. 
     
     HERKES BÜTÇE İÇİNE GİRİYOR 
     Bu arada Kamu Mali Yönetimi ve Kontrol Kanunu uyarınca, daha önce genel ve katma bütçe kapsamında olmayan çok sayıda kamu kuruluşu da, 2006 yılından itibaren genel bütçe içine girecek. 
     Bu nedenle Maliye Bakanlığı, ÖSYM, Türk Dil Kurumu, Türk Tarih Kurumu, TÜBİTAK, Kredi ve Yurtlar Kurumu, Devlet Tiyatroları, Türk Standartları Enstitüsü, Türkiye Atom Enerjisi Kurumu, Savunma Sanayi Müsteşarlığı, KOSGEB, GAP İdaresi, Toplu Konut İdaresi, Spor Toto, Milli Piyango İdaresi, RTÜK, SPK, BDDK ve Kamu İhale Kurumu’nun da aralarında bulunduğu 67 kuruluşa bir yazı gönderdi. 
     Maliye Bakanlığı, bu kuruluşların 2000-2005 dönemi için yıllık gelir ve giderlerini, başlangıç ve gerçekleşmelere göre yıl yıl bildirmesini istedi. 
     Bakanlık, söz konusu kuruluşların bilinen kalemler dışında gelir ve giderinin olması halinde de, bunun ayrıca bildirilmesini talep etti. 
     Maliye Bakanlığı Bütçe uzmanları, 67 kurum ve kuruluştan gelecek bilgileri tek tek değerlendirecek ve bu kuruluşların 3 yıllık projeksiyonlarını belirleyecek. 
     3 yıllık bütçe ile buna paralel hazırlanacak 2006 mali yılı bütçesinde 97 eski, 67 de yeni olmak üzere 164 kuruluş yer alacak. 
     
</TEXT>
</DOC>
