<DOC>
<DOCNO> 311327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko25.html </URL>
<DATE> 2005/02/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"TL" ibaresini unutan şirket, ihaleyi kaybetti... 
</HEADLINE>
<TEXT>

     Konya'nın Seydişehir İlçesi'nde Atatürk Spor Salonu'nun tadilat ihalesine giren firma, verdiği fiyatın sonuna TL ibaresi koymayı unuttu için, ihaleyi kendisinden 10 bin YTL daha fazla veren başka bir firmaya kaptırdı. 
     Konya Bayındırlık ve İskan Müdürlüğü'nce, Seydişehir Atatürk Kapalı Spor Salonu'nda yapılacak tadilat için düzenlenen ihaleye, 4 farklı şirket katıldı. İhale şartnamesi gereği, kapalı zarf usulüyle tekliflerini veren şirketlerin mektuplarını katılımcıların huzurunda açan ihale komisyonu, ilginç bir durumla karşılaştı. 
     En düşük teklifi veren Seydişehir Bül-Koç Firması'nın, teklif mektubuna ''38 milyar'' yazdığı görüldü. İkinci sıradaki en düşük teklif veren firmanın teklif mektubunda ise ''48 milyar Türk Lirası'' yazılıydı. Komisyon, daha düşük teklif verdiği halde yazdığı rakamın yanına ''Türk Lirası'' ibaresini koymadığı, bu durumun ise ihale şartnamesine uymadığı gerekçesiyle Seydişehir Bül-Koç Firması'nın teklifini eledi. 
     Böylece ihaleyi, kurallara uygun olarak daha sonraki en düşük teklif olan ve Seydişehir-Bül-Koç Firması'ndan 10 bin YTL daha yüksek olan 48 milyar liralık 48 bin YTL teklifi sunan Yunus Eski Firması kazanmış oldu. 
     Komisyonun bu kararına itiraz eden Seydişehir Bül-Koç Firması yetkilileri, ihaleden usulsüz olarak elendiklerini iddia ederek, ihalenin iptali için itiraz dilekçesi verdi. 
     Komisyon ise şirkete gönderdiği cevap yazısında, Türk Lirası cinsinden açılan ihalenin şartnamesine göre verilen kararın doğru olduğunu, itiraz hakkında işlem yapılmasına gerek bulunmadığını belirtti. 
     Firma yetkilileri ise ''Bu ihalede devlet yaklaşık 10 bin YTL zarara uğratılmıştır. Devletin bilerek zarara uğratıldığı kanaati içindeyiz'' diye konuştu. 
     
</TEXT>
</DOC>
