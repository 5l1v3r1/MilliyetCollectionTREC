<DOC>
<DOCNO> 327130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur20.html </URL>
<DATE> 2005/03/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Emniyet'ten DEHAP'a suç duyurusu 
</HEADLINE>
<TEXT>

     
     Gökhan Bozkurt CNN TÜRK 

     
Emniyet Genel Müdürlüğü, tüm yurtta yapılan Nevruz kutlamalarının tertip komitesinde bulundukları gerekçesiyle DEHAP yöneticileri hakkında suç duyurusunda bulundu. 
     Suç duyurusunda bayrak yakma girişiminde bulunulan ve altı kişinin tutuklandığı Mersin başta olmak üzere Ankara, İstanbul ile diğer illerde düzenlenen 56 etkinliği düzenleyen komite içinde DEHAP yöneticilerinin bulunduğuna dikkat çekildi. 
     Emniyet Genel Müdürlüğü, söz konusu illerle ilgili tüm delilleri toplayarak Cumhuriyet Başsavcılıklarına suç duyurusunda bulundu. Suç duyuruları Ankara'da toplandıktan sonra Yargıtay Cumhuriyet Başsavcılığı'nın da suç duyurusunda bulunması bekleniyor. 
     
     ER KİM OLDUKLARI MALUM 

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Nevruz kutlamaları sırasında çıkan olaylarla ilgili, ''yurtdışı ve yurtiçinde Türkiye Cumhuriyeti aleyhine ihanet odaklarıyla işbirliği yapanların yakın takip altında olduğunu'' söyledi. 
     Eski Türklerde yılbaşı olarak kabul edilen Nevruz'un, Kazakistan, Kırgızistan, Özbekistan, Türkmenistan, Azerbaycan, Makedonya, Doğu Avrupa ve KKTC'de bayram havasında kutlandığını anlatan Er, Türkiye genelinde de 52 ilde çeşitli etkinlikler gerçekleştirildiğini söyledi. 
     Kutlamalara 512 bin kişinin katıldığını kaydeden Er, 9'u kapalı yer toplantısı ve şölen, 82'si ise açık alanda basın açıklaması, gösteri yürüyüşü, konser ve şenlik şeklinde olmak üzere 91 etkinlik düzenlendiğini belirtti. 
     Er, kutlamalarda çıkan olaylarda 64 kişinin gözaltına alındığını, bu kişilerden Mersin'de 24, Ankara'da 10, Eskişehir ve İstanbul'da 1'er kişinin tutuklandığını bildirdi. 
     Olayların ardından suç tespit çalışmalarının sürdürüldüğünü anlatan Er, Edirne, Denizli, Çorum, Adıyaman ve Antalya illerinde olaylara karışanlar hakkında suç duyurusunda bulunulduğunu kaydetti. Ramazan Er, ''İllegal nitelikli eylemler kapsamında yaklaşık 16 bin kişinin katılımıyla birçok lastik yakma, slogan atma, korsan gösteri, 4 bildiri dağıtma, 24 güvenlik kuvvetlerine taşlı saldırı, 8 afiş, pankart asma ile 9 resmi kurum ve kuruluş araçlarına saldırı eylemi gerçekleşmiştir'' diye konuştu. 
     Bir gazetecinin, ''Mersin'de çıkan olayların arkasında arkasında kimler var, tespit edilebildi mi '' şeklindeki sorusu üzerine Ramazan Er, Türk Bayrağı'nın yüce Türk milletinin bağımsızlık ve egemenlik sembolü olduğunu vurgulayarak, olayların faillerinin yakalandığını söyledi. Türk polisinin soğukkanlı bir şekilde olayları takip ettiğini ve soruşturmaların sürdüğünü belirten Er, şunları şöyle devam etti 
     ''Bu konuda gerek yurtiçinde gerek yurtdışında Türkiye Cumhuriyeti aleyhine ihanet odaklarıyla işbirliği yapanlar yakın takip altındadır. Mersin'deki olayların failleri en kısa sürede yakalanıp adalete teslim edilmiştir. 
     Olayların arkasında kimin olduğu bellidir, malumdur. İlana gerek yoktur. Türk polisi çalışmalarını sürdürmektedir.'' ''Başbakan'ın bundan sonraki olaylarda daha dikkatli olmaları konusunda DEHAP'a bir uyarısı oldu. Emniyetin de uyarısı olacak mı '' sorusuna Ramazan Er, ''Biz devletin güvenlik ekipleriyiz. Siyasi partilerle ilgili sadece suç meydana geldiğinde çalışmamız olur. Onun dışındaki çalışmalar Yargıtay Cumhuriyet Başsavcılığımızın görevidir. Zaman zaman da anılan partiyle ilgili olarak Yargıtay Cumhuriyet Başsavcılığı'na suç duyurusunda bulunulmaktadır'' yanıtını verdi. 
     
     Altı kişi tutuklandı 

     Geçtiğimiz hafta sonu yapılan Nevruz kutlamalarının yankıları bu haftaya damgasını vurdu. Mersin'deki kutlamalarda Türk bayrağını yakma girişimi, devlet yöneticileri ve Genelkurmay Başkanlığı katında kınandı. 
     Çok sayıda sivil toplum örgütü ve gruplar, yayımladıkları basın bildirileri ve yaptıkları açıklamalarla olaya tepki gösterdi. Olayla ilgili açılan soruşturma kapsamında da altı kişi tutuklandı. 
     Zanlılar, 'Türk bayrağına saldırıda bulunmak, bölücü terör örgütü adına slogan atmak, güvenlik güçlerini taşlamak ve terör amaçlı sokak gösterileri düzenlemek' suçlarından tutuklanarak, cezaevine gönderildi. 
     Olayla ilgili soruşturma sürerken, Mersin'de Nevruz mitingiyle ilgili bir kişi gözaltına alındı. Miting sırasında Öcalan'ın posterleri ile yasadışı bayrakların açılmasını organize ettiği iddia edilen ve örgüt mensubu olmak suçundan hakkında gıyabi tutuklama kararı bulunan zanlı, tutuklandı. 
     Bu arada, DEHAP Genel Başkan Yardımcısı Alaatin Erdoğan başkanlığındaki heyet, Mersin'de incelemelerde bulundu. DEHAP il yöneticileriyle basına kapalı bir toplantı gerçekleştiren heyet, daha sonra açıklama yapacağını duyurdu. 
     Erdoğan ile Geney Sayman yardımcısı Hüseyin Yılmaz ve PM üyesi Hüseyin Yıldız'dan oluşan heyet, geçtiğimiz çarşamba günü olayları Mersin'de inceleyeceklerini açıklamıştı. 
     
</TEXT>
</DOC>
