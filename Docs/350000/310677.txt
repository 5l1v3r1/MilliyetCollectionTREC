<DOC>
<DOCNO> 310677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/ygokce.html </URL>
<DATE> 2005/01/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Arızayı çözen Rıza 
</HEADLINE>
<TEXT>



Del Bosque ile bir türlü giderilemeyen arızalar, çözümlenemeyen sorunlar Kaptan'ın teknik direktör olarak göreve dönüşüyle daha başlangıçta umut sürecine girdi. Rıza Çalımbay sezon başından beri dörtlü savunmaya çok çalışan, o savunmanın göbeğinde birbirine alternatif isimler deneyen Beşiktaş'ta ilk icraat olarak "üçlüye dönüşü" sergiledi. Daha bir hafta önce Konyaspor'a gidip, forma giyen, ama arıza çıkarıp, geri dönen Brezilyalı Ronaldo, yeni teknik direktörün çözümleyici sistem arayışında "anahtar adam" rolünü üstlendi. Dünkü liberolu oyunun hakkını veren bir libero idi Brezilyalı... Yanında geçen yıl bir arada oynamadığı iki yeni arkadaşı Çağdaş ve İbrahim Toraman'la, Malatyaspor'un çift santrforu Osterc ve Boliç'e karşı mücadele etti. İyi yer tuttu. Ağırlığına rağmen zamanlamasıyla, sukuneti, ustalığı ve top tekniğiyle arkadaşlarına güven verdi. 

Yadırgatan dönüşüm 
Ne var ki, bugüne kadar antrenörlük kariyerinde ille de üçlü savunmada ısrar eden Rıza Çalımbay'ın bu radikal dönüşümü kuşkular yarattı. Her şeyden önce Beşiktaş'ta, Ronaldo'nun alternatifi olarak libero görevini üstlenecek uygun ve ideal adamlar çok az. Aklıma Ahmet Yıldırım'dan başkası da henüz gelmiyor. Belki Toraman'ı da deneyebilir. Dedim ya, riskli ve yadırgatan bir dönüşüm. 
Beşiktaş iyi mücadele etti. Ama o gayretlerin takım sistematiği içinde bir üretime dönüştüğünü söyleyemeyiz. Carew - Veysel çift santforuna kanatlar yeterince uygun servis yapamadı. Havadan ve yerden servis eksikliği özellikle Carew'in orta alana gelip, top almasına, sonra o topla pozisyon yaratma gayretlerine neden oldu. Böylece çift santrfor sayısı fiilen teke düştü. 

Tayfur zorlandı 
Pancu Carew ve Veysel'e gerektiği kadar hücum desteği veremedi. Tayfur, Tayfun ile birlikte paylaştığı ön libero görevini gerçekleştirirken zorlandı. Özellikle top rakipteyken adam kaçırdı. Rıza Çalımbay'ın sıkıntıya giren oyunda Sergen Yalçın'ı, Veysel Cihan ile değiştirip, sahaya sürmesi çözümleyici oldu. Sergen'in kullandığı faul atışı ustacaydı. Kaptan'ın dönüşü seyircide de iyimserlik havası yaratmış. Küfrü unutmaya çalıştılar, hakemlere sadece "dışarı" diye bağırdılar. Bir gece önce Yıldırım Demirören'in bazı taraftar grubu liderlerine yaptığı uyarılar anlaşılan o ki yararlı olmuş. 
Malatyaspor, orta alanda çok iyi mücadele etti. Osterc ve Boliç, Beşiktaş'tan daha fazla gol pozisyonuna girdiler. Bunlardan en az ikisini Ronaldo önledi. Hakem Tolga Özkalfa, Carew'in Eren tarafından düşürülüşüne penaltı vermeliydi. Serkan Gencerler'in de ofsayt pozisyonuna devam işareti vermesi hatalıydı. 
Kaptan Rıza'ya başarılar. Beşiktaş'ta bir sinerji yaratabilirse, birbiriyle uyumsuz bir bütün oluşturamayan bu takımı toparlayıp, sezon sonuna selametle taşıyabilir. Şimdilik desteğe ihtiyacı var. O desteği de görecek... Çünkü bunu fazlasıyla hak ediyor 



</TEXT>
</DOC>
