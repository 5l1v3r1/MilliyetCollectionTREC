<DOC>
<DOCNO> 332127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun21.html </URL>
<DATE> 2005/04/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sumatra Adası'nda 6.1 büyüklüğünde deprem 
</HEADLINE>
<TEXT>

     Endonezya'nın Sumatra Adası dünkü 6 büyüklüğündeki depremden sonra Richter ölçeğine göre 6.1 büyüklüğündeki depremle sarsıldı. 
     Hong Kong Gözlemevi'nden yapılan açıklamada, TSİ 09.17'de meydana gelen depremin merkez üssünün, adanın batısındaki Medan'ın 270 kilometre güneybatısında olduğu belirtildi. 
     Sumatra'da dün TSİ 20.30'da, merkez üssü Padang bölgesinin 100 kilometre güneybatısında olan 6 büyüklüğünde deprem meydana gelmişti. 
     
     AÇE VALİSİNE YOLSUZLUKTAN 10 YIL HAPİS 

     Öte yandan, Endonezya'da, tsunaminin yerle bir ettiği Açe eyaletinin valisi Abdullah Puteh, yolsuzluk suçlamasından 10 yıl hapis cezasına mahkum edildi. 
     Endonezya'da yeni oluşturulan yolsuzlukla mücadele mahkemesi, Rus yapımı Mi-2 tipi helikopterin satın alınmasında yolsuzluk olduğu iddiasıyla görülen davada Puteh'i suçlu buldu. 
     Savcılık, Puteh'i 2001 yılında yetkisi dışında sivil helikopter alımı anlaşmasında devleti mali olarak zarar ettirmekle suçlamış, Puteh suçlamaları reddetmişti. 
     Avukatların verdiği bilgiye göre, Puteh hastalık gerekçesiyle karar duruşmasına katılmadı. 
     
</TEXT>
</DOC>
