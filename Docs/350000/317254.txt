<DOC>
<DOCNO> 317254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy18.html </URL>
<DATE> 2005/02/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AKP'li Fatsa Dokunulmazlıkta CHP'nin 2 adım önündeyiz 
</HEADLINE>
<TEXT>

     AK Parti Grup Başkanvekili Eyüp Fatsa, CHP'nin dokunulmazlıklar konusundaki tavrında samimi olmadığını savunarak, kendilerinin bu konuda CHP'nin 2 adım önünde ve daha samimi olduklarını söyledi. Fatsa, dokunulmazlıkların genel olarak sınırlandırılması konusundaki bir düzenlemenin TBMM'nin gündemine gelebileceğini bildirdi. 
     TBMM'de gazetecilerle sohbet eden Fatsa, CHP ile AK Parti arasında süren tartışmayı hatırlatarak, CHP Grup Başkanvekili Kemal Anadol'un ''Bu şerefli ve onurlu maziye dil uzatma küstahlığında bulunan sayın Recep Tayyip Erdoğan, bunun altında kalır'' sözlerini nasıl değerlendirdiği sorusuna, şu karşılığı verdi 
     ''İSKİ neresi, Yuvacık Barajı neresi, İnönü ve Atatürk neresi Aynı şeyler değil. Atatürk veya İnönü dönemine ait kimsenin bir vurgun, soygun iddiası var mı Böyle bir düşünce ortaya koyan var mı Zaten bu sendromdan kurtulamadıkları için anamuhalefet partisinin yaşadıkları sıkıntıları hep birlikte görüyoruz. Onlara sadece şunu söylerim Dedesi erik yemiş torununun dişi kamaşmış...'' Fatsa, CHP'nin dokunulmazlık konusundaki tavrını da eleştirerek, ''CHP dokunulmazlık konusunu çok sık gündeme getirmesine rağmen bu konuda samimi değil'' dedi. 
     Dokunulmazlıkların sınırlandırılmasıyla ilgili bir endişe ve çekinceleri olmadığını kaydeden Fatsa, ''Dokunulmazlıkların kaldırılması ve sınırlandırılmasından maksat, bu ülkedeki karanlık ilişkileri ortaya çıkarmak ve aklanmaksa...Bu ülkede kim dokunulmazlık zırhıyla korunuyorsa hepsini kaldıralım. Yürütme, yasama, yargıda kim varsa herkesin dokunulmazlığını sınırlandıralım'' diye konuştu. 
     Sadece milletvekillerinin dokunulmazlığının sınırlandırılmasını anlamakta zorlandıklarına işaret eden Fatsa, şunları kaydetti 
     ''Milletvekili dokunulmazlığının sınırlandırılmasına karşı değilim. Bakın, Uyum Komisyonu'na üye vermediler. TBMM Başkanı, onlara güvence verdi, ilk konu bu olsun dedi. Ayrıca milletvekili dokunulmazlığı konusunda geçmişte 37 maddelik değişiklik geldi. O süreçte yaşananları gördünüz. Altına imza atanlar destek vermedi. İrade beyanı sadece parti yetkililerinin söyledikleri değil. Gizli oylama yapılıyor. Yapılan işin, milletvekilleri tarafından kabul görmesi lazım. Biz bunu bir bütün olarak düşündük. Dokunulmazlıkları genel olarak ele alalım, kim varsa bu zırh içinde hepsininkini sınırlayalım. Biz bu konuda CHP'nin 2 adım önündeyiz ve daha samimiyiz. CHP sadece bu işi konuşmasını yapıyor.'' Fatsa, kendilerinin bu konuda hiçbir çekinceleri olmadığını belirterek, ''Kim dokunulmazlık zırhı ile korunuyorsa, hepsinin dokunulmazlığının sınırlandırılmasıyla ilgili bir düzenleme TBMM'nin önüne gelebilir'' dedi. 
     Bu düzenlemenin ne zaman geleceği sorusuna, ''akşamdan sabaha bir şey diyemem'' karşılığını veren Fatsa, konuyu kendi aralarında görüşüp tartıştıklarını söyledi. 
     
</TEXT>
</DOC>
