<DOC>
<DOCNO> 345625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun36.html </URL>
<DATE> 2005/05/25/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Pakistan ile Hindistan ortak ticaret ve sanayi odası oluşturdu... 
</HEADLINE>
<TEXT>

     Hindistanlı ve Pakistanlı işadamları, ikili ticari ilişkileri güçlendirmek için ortak ticaret ve sanayi odası oluşturdu. 
     Pakistan’ın başkenti İslamabad’da biraraya gelen taraflardan Hindistan Ticaret ve Sanayi Odaları Federasyonu Başkanı Onkar Kanwar, yeni kurulan Hindistan-Pakistan Ticaret ve Sanayi Odası’nın, iki ülkeyi daha da yakınlaştırmayı ve ticareti artırmayı amaçladığını söyledi. 
     Pakistan’la beraber çalışmaları gerektiğini söyleyen Kanwar, Hindistan’ın 300 milyonluk orta sınıfıyla Pakistan için büyük pazar olduğunu kaydetti. 
     Pakistan Ticaret ve Sanayi Odaları Federasyonu Başkanı Muhammed Said de, yeni kurulan Odanın ağustos ayına kadar Yeni Delhi ve İslamabad hükümetlerine, ticaretin önündeki engellerin nasıl kaldırılacağı konusunda bir çalışma sunacağını ifade etti. 
     İki nükleer rakip olan Hindistan ile Pakistan arasındaki barış süreci geçen yıldan itibaren büyük ivme kazanmıştı. 
     
</TEXT>
</DOC>
