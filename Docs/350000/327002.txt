<DOC>
<DOCNO> 327002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko09.html </URL>
<DATE> 2005/03/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yabancıların bankacılıktaki payı yüzde 25'e gidiyor 
</HEADLINE>
<TEXT>

     Yabancı sermayeli bankaların Türk bankacılık sektörü içindeki payı yüzde 25'e doğru gidiyor. Yabancı sermayeli bankalar olarak sıralanan 13 bankaya, bu kapsamda değerlendirilmeyen Koçbank ve Türkiye Ekonomi Bankası da dahil edildiğinde yabancı sermaye bulunan bankaların bankacılık sektörü aktif büyüklüğü içideki payının şimdiden yüzde 8 düzeyinde bulunduğu hesaplanıyor. 
     Bu kapsama yabancı ortak görüşmeleri süren Yapı Kredi Bankası ve Şekerbank'la yabancı ortak arayışında olan Garanti Bankası da dahil olursa yabancı bankaların sektördeki payının yüzde 25'i aşması söz konusu olacak. 
     Bankacılık Düzenleme ve Denetleme Kurumu'nun aylık bülteninde yabancı bankalar kapsamında 13 banka sıralanıyor. 
     "ABN Amrobank, Arap Türk, Banca Di Roma, Bank Europa A.Ş, Bank Mellat, BNP-Ak Dresdner, Citibank, Deutche Bank, Habib, HSBC, JP Morgan, Societe Generale ve Westlb AG'den oluşan 13 bankanın toplam aktif büyüklüğü en son açıklanan 30 Eylül 2004 tarihli veriler üzerinden 10 milyar 462 milyon YTL 10 
     katrilyon 462 trilyon lira ile toplam bankacılık sektörü aktif büyüklüğünün yüzde 3.6'sını oluşturuyorlar. Türkiye Ekonomi Bankası'nın yüzde 84.25'ine sahip olan TEB Mali Yatırımlar A.Ş'nin yüzde 50 hissesini BNP Paribas Şubat 2004'te imzalanan anlaşmayla satın almıştı. Bu çerçevede TEB de yabancı bankalar kapsamına dahil edilebilir. Aynı şekilde Koçbank da yabancı sermayeli bankalar kapsamında sayılabilir. İtalyan Unicredito, Koç Topluluğu ile yaptığı ortaklık çerçevesinde Koç Finansal Hizmetler A.Ş'nin yüzde 50 hissesine sahip olmuştu. Koçbank da Koç Finansal Hizmetler A.Ş'nin çatısı altında bulunuyor. Sonuçta Koçbank'la TEB'in de yabancı bankalar kapsamına dahil edilmesi durumunda Türkiye'de faaliyet gösteren yabancı sermayeli bankalar 23 milyar 350 milyon YTL'lik aktif büyüklükle, sektörün toplam aktif büyüklüğünün yüzde 8'ine yaklaşıyor. Bankacılık sektöründeki yabancı ortaklık arayışları ise sürüyor. Şekerbank ve Yapı Kredi Bankası'nın yabancı ortak görüşmelerinin yanısıra Garanti Bankası da yabancı ortak arayışını sürdüyor. Şekerbank'ın yüzde 51 hissesine Rabobank talip oldu. Yapı Kredi Bankası'na da Koç Finansal Hizmetler'in ortak olmasıyla ilgili görüşmeler sürüyor. Böylece Unicredito'nun Koç Finansal Hizmetler A.Ş'de yüzde 50 hisse sahibi olduğu dikkate alındığında Yapı Kredi Bankası da yabancı bankalar arasına girebilecek. Yabancı sermayeli bankalar kapsamına Yapı Kredi Bankası, Şekerbank ve ortaklık arayışını sürdüren Garanti Bankası da dahil edilirse bu yıl içinde yabancı sermayeli bankaların toplam bankacılık sektöründeki payları yüzde 25'i aşacak. Böylece sayıları 18'e ulaşacak olan yabancı sermayeli bankaların Eylül 2004 sonu itibariyle toplam 294 milyar 221 milyon YTL aktif büyüklüğe sahip Türk bankacılık sektöründeki payı 77 milyar 356 milyon YTL aktif büyüklükle yüzde 26.3'e çıkacak. 
     
</TEXT>
</DOC>
