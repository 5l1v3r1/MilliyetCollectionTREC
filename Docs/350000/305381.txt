<DOC>
<DOCNO> 305381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun26.html </URL>
<DATE> 2005/01/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Guantanamo'daki İngilizler bırakılıyor 
</HEADLINE>
<TEXT>

     Guantanamo'da tutulan 4 İngiliz tutsağın birkaç hafta içinde serbest bırakılacağı açıklandı. 
     Tutsakları savunan insan hakları avukatı Louise Christian, Reuters ajansına yaptığı açıklamada, İngiltere Dışişleri Bakanlığı'nın 4 İngiliz tutsağın tümünün önümüzdeki haftalarda ülkelerine dönecekleri bilgisini doğruladığını söyledi. 
     İngiltere Dışişleri Bakanı Jack Straw'un bugün ilerleyen saatlerde bu konuda parlamentoda bir açıklama yapması bekleniyor. 
     Afganistan'da yakalanan İngiliz tutsaklar Feruz Abbas, Martin Mubanga, Richard Belmar ve Muazzam Beg, El Kaide bağlantılı oldukları gerekçesiyle Ocak 2002'den bu yana Küba'daki Amerikan üssü Guantanamo'da tutuluyor. 
     Mubanga ve Beg, daha önce Amerikan yetkililerinin reddetmesine karşın kampta işkence gördüklerini belirtmişlerdi. 
     
</TEXT>
</DOC>
