<DOC>
<DOCNO> 319373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur29.html </URL>
<DATE> 2005/02/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Habur'da 50 km'lik TIR kuyruğu yüzünden şoförler birbirine girdi 
</HEADLINE>
<TEXT>

     Habur Sınır Kapısı'ndaki uzun tanker kuyruğu nedeniyle şoförler arasında sıra yüzünden sık sık tartışma yaşanıyor. 
     Irak'ta yapılan genel seçim sonrası yaşanan otorite boşluğu ve 17-23 Şubat 2005 tarihleri arasında Irak'ın kara sınırlarını kapatmasının ardından Şırnak'ın Silopi İlçesi yakınlarındaki Habur Sınır Kapısı'nda oluşan tanker kuyruğu sürüyor. 
     Irak'a mal götüren kamyon ve tankerlerin oluşturduğu kuyruk, 50 kilometre uzaklıktaki Cizre İlçesi'ne kadar uzanırken, kuyruktaki sıra yüzünden şoförler arasında sık sık gerginlik yaşanıyor. 
     Şoförlerden İzzettin Durmuş, 10 günü aşkın süredir Irak'a geçiş yapmak için beklediğini belirterek, ''Ancak, kuyruk sırası düzgün olmadığı için Irak'a geçemiyoruz. Şırnak plakalı kamyonlar sıra beklemeden geçiş yapıyor. Bu nedenle hakkımız yeniyor. Kuyruk sırasının düzene konulmasını istiyoruz'' dedi. 
     Silopi ile Habur arasında araçların beklemesi için büyük sahaların yapılması gerektiğini savunun şoförler, düzensiz kuyruk nedeniyle araçlarındaki malların çalındığını ileri sürdüler. 
     Son 2 günde Habur Mülki İdare Amirliği'nin çabaları sonucu günlük giriş-çıkış yapan araç sayısı 2 bine yükseltilirken, Irak tarafında sorun yaşanmaması durumunda kuyruğun bir hafta içerisinde eriyeceği kaydedildi. 
     
</TEXT>
</DOC>
