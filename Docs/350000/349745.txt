<DOC>
<DOCNO> 349745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo23.html </URL>
<DATE> 2005/06/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İşadamı Abdullah Akyıl, Diyarbakırspor başkanlığına adaylığını açıkladı 
</HEADLINE>
<TEXT>

     İşadamı Abdullah Akyıl Diyarbakırspor Kulüp Başkanlığı'na aday olduğunu açıkladı. 
     Geçen hafta Diyarbakırspor'un çoğunluk sağlanamadığı için ertelenen olağan kongresinin ardından kulüp başkanlığı için adaylar tek tek açıklanmaya başladı. 
     Dün Avukat Şahin Akkaya'nın ardından bugün de işadamı Abdullah Akyıl kulüp başkanlığına aday olduğunu söyledi. 
     Akyıl, düzenlediği basın toplantısında, daha önce kulüp yönetiminde görev aldığını, yoğun baskı nedeniyle aday olmak zorunda bırakıldığını savunarak, başkan seçilmesi halinde tesisleşmeye öncelik vereceklerini söyledi. 
     Kulübün yaklaşık 4 trilyon lira borcu bulunduğunu, kulüpten alacaklı olanların Diyarbakırspor için destek beklediğini ifade eden Akyıl, şöyle dedi 
     ''15-20 kişilik bir liste oluşturduk. Yönetimde herkesin bir görevi olacak ve Diyarbakırspor için herkes var gücüyle çalışacak. Bu takım hepimizin. Diyarbakırspor için tüm Diyarbakırlılardan destek bekliyoruz. Vaatte bulunmuyorum. Yönetime geldiğimizde icraatlarımız konuşulsun istiyoruz. Şu an bazı futbolcu ve teknik direktörlerle görüşmelerimiz sürüyor. Şeffaf ve katılımcı bir yönetim sergileyeceğiz.'' 
     
</TEXT>
</DOC>
