<DOC>
<DOCNO> 310544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo08.html </URL>
<DATE> 2005/01/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fenerbahçe ile Çaykur Rizespor ligde yarın 20. maça çıkıyor... 
</HEADLINE>
<TEXT>

     Fenerbahçe ile Çaykur Rizespor, Birinci Süper Futbol Ligi'nde yarın 20. kez karşı karşıya gelecek. 
     İki takım arasında daha önce yapılan 19 lig maçının 10'unu Fenerbahçe, 5'ini Çaykur Rizespor kazanırken, 4 maç ise berabere sona erdi. 
     Fenerbahçe rakip filelere toplam 36 gol atarken, Çaykur Rizespor, sarı-lacivertlilere 17 golle karşılık verdi. 
     İki takım arasında sezonun ilk yarısında Rize'de yapılan maç 2-2 berabere sonuçlandı. 
     
     İSTANBUL'DAKİ MAÇLAR 
     Fenerbahçe, rakibiyle İstanbul'da yaptığı 9 maçta 7 galibiyet, 2 yenilgi aldı. 
     İstanbul'daki maçlarda Fenerbahçe 22, Çaykur Rizespor ise 7 gol attı. 
     İki takım arasında ligde geçen sezon İstanbul'da yapılan maçı Fenerbahçe 4-1 kazanmıştı. 
     
     İPTAL EDİLEN MAÇ 
     Fenerbahçe ile Çaykur Rizespor takımları arasında ligde geçen sezon İstanbul'da yapılan maç çok ilginç gelişmelere sahne oldu. 
     8 Kasım 2003 tarihinde Fenerbahçe Şükrü Saracoğlu Stadı'nda yapılan ve 1-1 sonuçlanan maçta hakem Ali Aydın, 86. dakikada 2. sarı kartı gösterdiği Çaykur Rizesporlu futbolcu Gustavo Anders Victoria Rave'ye kırmızı kart göstermeyince, oluşan kural hatası nedeniyle karşılaşmanın tekrarına karar verildi. 
     18 Ocak 2004'te yapılan tekrar maçını Fenerbahçe 4-1 kazandı. 
     
     FENERBAHÇE, İSTANBUL'DAKİ SON 7 MAÇI KAZANDI 
     Çaykur Rizespor ile ligde ilk kez 1979-80 sezonunda karşılaşan Fenerbahçe, sahasında 2-1 yenildi. 1980-81 sezonunda da İstanbul'daki maçta rakibine 3-2 mağlup olan sarı-lacivertliler, bu karşılaşmadan sonra sahasında yaptığı 7 maçta da Çaykur Rizespor'u yenmeyi başardı. 
     Fenerbahçe, evinde Çaykur Rizespor ile yaptığı son 7 lig maçında toplam 19 gol atarken, kalesinde sadece 2 gol gördü. 
     İki takım arasında İstanbul'da yapılan son 7 maçta alınan sonuçlar şöyle 
     1985-1986 1 - 0. 
     1986-1987 6 - 0. 
     1987-1988 2 - 0. 
     1988-1989 3 - 0. 
     2000-2001 1 - 0. 
     2001-2002 2 - 1. 
     2003-2004 4 - 1. 
     
     FARKLI SKORLAR 
     Çaykur Rizespor'u ligde ilk kez 1985-86 sezonunda İstanbul'da 1-0 yenen Fenerbahçe, ligde en farklı skorlu galibiyetlerinden birini de rakibi karşısında elde etti. 
     1986-87 sezonunda sahasında rakibini 6-0 yenen Fenerbahçe, 103 golle şampiyon olduğu 1988-89 sezonunda da Çaykur Rizespor'u İstanbul'da 3-0, deplasmanda 5-0 gibi farklı skorlarla yenmeyi başardı. 
     
</TEXT>
</DOC>
