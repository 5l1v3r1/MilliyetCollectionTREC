<DOC>
<DOCNO> 325920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy11.html </URL>
<DATE> 2005/03/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan CHP'li Kart'tan tazminat kazandı 
</HEADLINE>
<TEXT>

     Başbakan Recep Tayyip Erdoğan, CHP Konya Milletvekili Atilla Kart aleyhine açtığı manevi tazminat davasında, 5 bin YTL kazandı. Kart'ın, Erdoğan aleyhine açtığı karşı dava ise reddedildi. 
     Ankara 3. Asliye Hukuk Mahkemesi'nde görülen davanın bugünkü karar duruşmasına, davalı ve karşı davacı Kart'ın avukatı Cevat Balta ile davacı ve karşı davalı Erdoğan'ın avukatı Fatih Şahin katıldı. 
     Fatih Şahin, delillerin toplandığını ifade ederek, Kart'ın tazminata mahkum edilmesini, aleyhlerine açılan davanın ise reddine karar verilmesini istedi. 
     Cevat Balta, kendi davalarının kabulüne, Başbakan Erdoğan'ın açtığı davanın ise reddine karar verilmesini talep etti. 
     Mahkeme, Kart'ın, Başbakan Erdoğan'a 5 bin YTL tazminat ödemesine karar verdi, Kart'ın açtığı 15 bin YTL manevi tazminat davasını ise reddetti. 
     Başbakan Erdoğan'ın avukatı Şahin'in dava dilekçesinde, Kart'ın verdiği bir soru önergesinde, organize suç örgütü lideri Alaattin Çakıcı'nın yurtdışına kaçtığı dönemde sanatçı Adnan Şenses aracılığıyla Başbakan'dan bir istekte bulunup bulunmadığını sorduğu anımsatılarak, Erdoğan ile Çakıcı arasında ilişki kurulmaya çalışıldığı, bunun gerçek dışı ve hukuka aykırı olduğu ifade ediliyordu. Kart'ın, bu itham ve iddiaların Başbakan Erdoğan'ın kişilik haklarına saldırı niteliği taşıdığı belirtilerek, 15 YTL manevi tazminat talep ediliyordu. 
     Kart'ın avukatı Balta'nın açtığı karşı davanın dilekçesinde ise müvekkilinin, anayasal denetim görevini yerine getirdiği belirtilerek, Başbakan Erdoğan'ın açtığı davanın, ''Kart'ın kişilik haklarına ve siyasi kariyerine saldırı niteliği taşıdığı'' savunuluyordu. Dilekçede, 15 bin YTL manevi tazminat isteniyordu. 
     
</TEXT>
</DOC>
