<DOC>
<DOCNO> 338339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo09.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sese kulak verin 
</HEADLINE>
<TEXT>


Arkalarında ne trilyoner bir başkan ne de belediye desteği var... Kendi yağlarıyla kavrularak, ayakta kalmaya çalışıyorlar. Yıldırım Bosna'nın en büyük derdi tesis. Bunun için yetkilileri göreve çağırıyorlar 

ÖZEL RÖPORTAJ AHMET DEMİRTAŞ 


Basketbolda A Milli Takım'ın yıldızları Hidayet Türkoğlu ve Mirsad Türkcan, futbolda Saffet Sancaklı gibi isimleri Türk sporuna kazandıran İkinci Futbol Ligi B Kategorisi A Grubu takımlarından Yıldırım Bosnaspor uzun senelerdir özlemini çektiği tesislere kavuşmak için çabalıyor. 1960 yılında İstanbul'un Bayrampaşa ilçesinde kurulan Kırmızı - Beyazlı kulübün arkasında zengin bir yönetim kurulu veya belediye desteği bulunmuyor. 1117 lisanslı sporcuları var ve onlar kendi imkanlarıyla ayakta kalarak Türk sporuna hizmet etmeye devam etmek istiyorlar. 
Yıldırım Bosnaspor futbol takımı Terazidere'de bulunan suni çim tesislerde çalışıyor. Çünkü başka çareleri yok... Ancak Bayrampaşa ilçesi sınırları içinde kendilerine tahsis edilebilecek bir arazi var ve burasının kulübe verilmesini bekliyorlar. Bayrampaşa'nın tek profesyonel kulübü olan Kırmızı - Beyazlılar'ın Asbaşkanı Zülfi Koç, bu konuda belediyeden yardım istiyor. 

'Başvuruları yaptık' 
Sürekli gelirleri olmadığı için kulüp üyelerinin maddi ve manevi desteğiyle ayakta kalabildiklerini vurgulayan Koç, "Kulübümüzün futbol ve basketbolda sporcularımızın antrenman yapabileceği bir tesisi bulunmamaktadır. Ekonomik zorluklara rağmen bünyemizdeki 1117 lisanslı gencin spor yapabilmesi için maddi ve manevi büyük özveri içindeyiz. Bu yöndeki çalışmalarımıza devam etmekte kararlıyız. Bayrampaşa sınırlarındaki Park Ada'nın yanında yer alan, daha önce projede spor kompleksi olarak belirlenen arazide gençlerin spor yapabilmesi için geçici antrenman sahası yapmak arzusundayız. Bu konuda Bayrampaşa Belediyesi ve Bayrampaşa Kaymakamlığı'na başvurduk ve destek bekliyoruz" diyerek isteklerini dile getirdi. 

Manisa 'Süper' oldu 

Süper Lig için geri sayıma geçen taraftarlar tüm kenti bayraklarla süsledi. Başkan Cengiz Ergün, "40 yıllık hasreti bitireceğiz" dedi 

Süper Lig heyecanı Manisa'yı sarıp, sarmaladı. İkinci Lig A Kategorisi'nde ikinci sırada bulunan Vestel Manisaspor, Süper Lig için artık gün sayıyor. Geçen hafta lider Sivasspor'u deplasmanda yenerek hedefe ulaşma yolunda çok büyük avantaj yakalayan Siyah - Beyazlı takım yarın Yimpaş Yozgat'la evinde oynayacağı maçı bekliyor. Taraftarlar bütün kenti bayraklarla donatırken, Başkan Cengiz Ergün iddialı açıklamalar yaptı. 
Vestel Manisa'nın 3-4 yıldır Süper Lig hedefiyle oynadığını belirten Ergün, "Bütünlük içinde başaramayacağımız şey olamaz. 40 yıllık hasrete bu sezon son vereceğiz. Sahamızda Yozgatspor'la oynayacağımız maça TBMM Başkanı Bülent Arınç, Manisa milletvekilleri, Onursal Başkanımız Ahmet Nazif Zorlu, Vestel İcra Kurulu Başkanı ve Vestel Manisaspor Asbaşkanı Ömer Yüngül'ü davet ettik. Umarım, bizimle birlikte olacaklar" diye konuştu. Çeşme'de kampa giren Siyah-Beyazlı futbolcular ise galibiyet sözü verdi. 

2. LİG A KATEGORİSİ 

Hakemler açıklandı 
İkinci Lig A Kategorisi'nde haftanın hakemleri belli oldu. Mersin İdmanyurdu - Çanakkale Dardanel Çağatay Şahan, İstanbul B.Belediye - Bursaspor Aytekin Durmaz, Elazığspor - Karşıyaka Bülent Yıldırım, Sarıyer - Türk Telekomspor Cemil Şensöz, Altay - K.Erciyes Süleyman Abay, Adanaspor - Karagümrük Mustafa Sağlam, Mardinspor - Kocaelispor Kuddusi Müftüoğlu, Vestel Manisa - Y.Yozgat Mehmet Fatih Gökçe, Antalya - Sivasspor Metin Aydoğan. 

GAZİANTEP B.BELEDİYE 

Farkın açılması sevinç yarattı 
İkinci Lig B Kategorisi C Grubu'nda liderlik koltuğunda oturan Gaziantep Büyükşehir Belediyespor'da, ikinci sıradaki Siirtspor'la puan farkının 7'ye çıkması büyük sevinç yarattı. Erzurumspor'un 1-1 biten maçta cezalı futbolcu oynatmasının ortaya çıkmasıyla 3-0 hükmen galip edilen Gaziantep ekibinin Başkanı Erol Maraş, "Federasyonun araştırmalarıyla ortaya çıkan bu sürpriz sonuç bizi çok mutlu etti" ifadesini kullandı. 

KARŞIYAKA 

Güngil'den dev bütçe 
Karşıyaka Kulübü yönetimi, 2005-06 sezonundaki hedeflerini futbolda Süper Lig, basketbol ve voleybolda ilk 4 olarak belirledi. Başkan Levent Güngil, "Futbola 3,5 milyon YTL, basketbola 2,1 milyon YTL, voleybola 700 bin YTL, tesis ve tesis yatırımı için 400 bin YTL bütçe ayırdık. Kalan 4 milyon YTL ile de kulübün borçlarını ödeyeceğiz" dedi. n BİLAL YAĞCI DHA 

2.Lig'de bugün 

14.00 Mersin İ.Yurdu - Ç.Dardanel Seyircisiz 
15.30 İzmirspor - Güngören Belediye 

3.Lig'de bugün 

15.30 Batman Bld. - Kilis Bld 
15.30 Araklı - Sinop Seyircisiz 
15.30 Çorumspor - Tarım Kredi 
15.30 Ofspor - Kızılcahamam 
15.30 Divriği - Gümüşhane 
15.30 Çubukspor - Amasyaspor 
15.30 Giresun - Pazarspor 
15.30 Keçiören - Arsinspor 
15.30 Karsspor - Tokatspor 


</TEXT>
</DOC>
