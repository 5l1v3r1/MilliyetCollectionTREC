<DOC>
<DOCNO> 312767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/guncel/axgun02.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hane sayısı 300 Direk sayısı 1100 
</HEADLINE>
<TEXT>


Nevşehir Kurugöl beldesi Belediye Başkanı "Elektrik hattı çekilirken, direk başına para alan müteahhit, beldeyi direğe boğdu" 


Nevşehir'in Acıgöl ilçesine bağlı Kurugöl beldesi, çok sayıdaki elektrik direği nedeniyle "Direkli Belde" olarak anılıyor. 
Yaklaşık 10 yıl önce, beldeye elektrik hattı çekilirken, müteahhidin direk başına para almasından dolayı, belde elektrik direkleri arasında kaldı. 300 haneli beldede tam 1100 adet elektrik direği bulunuyor. 
Belediye Başkanı Remzi Soylu, beldenin nüfusunun resmi rakamlara göre 1986 olduğunu ancak, halkın bir bölümünün göç ettiği için nüfusun azaldığını belirtti. 

Direk başına para 
Soylu, şunları kaydetti "Müteahhit direk başına para aldığı için beldemizi direkler arasında bıraktı... Ancak her şeyi imar planına uygun olarak yapmışlar. Daha önce, bu durumun düzeltilmesi ve gereksiz görülen direklerin sökülmesi için TEDAŞ Müessese Müdürlüğü'ne müracaatta bulunduk, ancak hiçbir yanıt gelmedi." 
Soylu, direklerin içinde bulunduğu arazilerin Hazine arazisi olduğunu ve yakında bir bölümünün satışa sunulacağını vurgulayarak, "Buralar satıldıktan sonra belki satılan araziler üzerine okul, cami ve sağlık ocağı gibi sosyal kuruluşlar yapılması gerekecek. İşte o zaman, bu elektrik direkleri karşımıza büyük bir sorun olarak çıkacak" dedi. 


</TEXT>
</DOC>
