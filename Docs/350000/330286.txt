<DOC>
<DOCNO> 330286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/ydemirkol.html </URL>
<DATE> 2005/04/05/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bir ekol kurmak 
</HEADLINE>
<TEXT>


İkisi ümit olmak üzere dört milli maçı yerinde seyredip, lige dönünce içinde bulunduğumuz durumu anlamak daha kolay oluyor. Milli takımların oyun anlayışıyla kulüp takımlarınınkinin birbirinden farkını ve benzerlikleri tespit etmek olanağı buluyorsunuz. Bu hangi yoldan gitmemiz gerektiğini bilmemiz açısından hayati. Çünkü artık ulusal karakterimize en uygun tarzın hangisi olduğuna karar vermeli ve planlarımızı bu yönde yapmalıyız. Zaman artık bir ekolün temellerini atma zamanıdır. 
Bugün dünya futbolunun geldiği noktaya da bakmak gerekiyor. Yunanistan'ın, Portekiz'deki zaferi, Porto'nun Şampiyonlar Ligi'ni, Valencia'nın UEFA Kupası'nı kazanışının altında yatan gerçekleri görmek şart. Yani, neo - total futbolun belki de sonunu getiren bu yeni oyun anlayışının temellerini. İki yönlü oyuncuları defansif stratejilerle sahaya sürmek, kütle savunmayla delikleri kapatmak ve baskın. İşin özeti bu. Biraz genişletirsek, herkes topun arkasında kalacak, iki kol mesafesinde duracak... 

Yeni terim alan oyunu 
Rakibin arkasında kaldığında erken taktik faul yapacaksın. Her duran topa yarım penaltı muamelesi yapacaksın. Unutmayacaksın ki akın, pasla değil, kapılan topla başlar. Zira gol öncesi pas ortalaması 2.4 ile 2.7 arasında değişiyor. Büyük turnuvalarda gollerin neredeyse 1 3'ü duran toplardan atılıyor. Herkes iyi savunma yapabiliyor, o zaman rakibi geçmenin en iyi yolu onu hücum ederken yakalamak. Artık alan savunması da yetmiyor. Kütle savunma, bir oyuncunun kapladığı alanda 2 hatta 3 oyuncuyla savunma yapmayı emrediyor. Artık yeni terim "Alan oyunu"dur. Çünkü gol öncesi pasların 3'ün altına inmesi nedeniyle hücum ya da savunma taktiği diye bir fark kalmamıştır. 
İşte bu oyun, aslında birçoğundan önce bizim yapmaya başladığımız bir işti. Terim'in yerleştirdiği, Lucescu'nun belki de bizi dışarıdan görebilmenin verdiği avantajı kullanarak yeni bir akılla şekillendirdiği bir tarzdı. Şenol Güneş de bu yoldan gitti. Yanal tercihi de Gençlerbirliği'nde bu işi üst düzeyde yapabilmesi açısından manalıydı. Geçen yıl dünyanın en iyi takımı olan Valencia'ya kafa tutabilmesi kilitti. Ben geçen hafta milli takımlarda işte bu yolun izlerini gördüm. Ama ligde özellikle de başı çekenlerde sapmalar var. Beni endişelendiren bu. 

Kongre şart 
Daum'un, Hagi'nin, Çalımbay'ın bu yoldan çok uzak patikalarda olduğu gerçeği. 
Bilmiyorum, belki de Türk futbolunun büyük bir kongreye ihtiyacı var. Bir yazılı olmayan anayasaya. Elimize gelen bu fırsat Almanya'ya gitmekten çok daha büyüktür. Bu potansiyel dünyanın en büyük futbol ülkelerinden birini kurmak için yeter de artar bile. Yeter ki, sahte hedeflerden, kazanılmış erken başarıların sarhoşluğundan kendimizi bir an önce kurtaralım. 

Eşcinsellik ayıp, dayak serbest 

Tan Sağtürk "gay futbolcu biliyorum" dediğinde yazılı açıklama yapan, hiddetle televizyonlara konuşan, günlerce susmayan Profesyonel Futbolcular Derneği'nin sayın başkanı, iki oyuncunun hocalarından dayak yemesine ses çıkarmıyor. İşte asıl meselemiz budur. Bir meslek örgütünün, üyelerinin işverenden milyonların gözü önünde dayak yiyişine ses çıkarmayışı. Vahim olan bu. 
Cem Dizdar'ın söylediği gibi, Yılmaz Vural bir öğretmen olsa bugün işten el çektilirmiş öğretmenlik lisansı elinden alınmıştı. Ama sahne futbol olunca her şey serbest. Yılmaz Vural bu ülkenin en sevimli karakterlerinden biridir. Futbolun karikatürü olma yolunu seçmiş bir şovmendir. Bizzat kendisinin söylediği "Ben Daum'la aynı okulları bitirdim, ama bakın ben neredeyim o nerede " açıklaması bile durumu kendi içinde anlatmaktadır zaten. Yılmaz hoca 10 yıl önce de Sarıyer'de de benzer bir iş yapmıştı. Zaten bu tip olaylar nedeniyle 'oradadır' Daum da buradadır. Sorun bu değil. 
Asıl temel sorun bu ülkenin en gözde mesleklerinden birinin dayanışma örgütünün, üyelerinin cinsel tercihlerine tahammül edememesi, ama dayak yemelerini hoş görmesidir. 

Tatlı, Slovak olsaydı 

Küçük Asya'da değil de mesela Slovakya'da doğsaydı, hiç kuşku yok ki Dünya Kupası ve Şampiyonlar Ligi'nin gediklilerinden biri olurdu. Serdar Tatlı yeşil sahalara çıktığı ilk günden bu yana parlıyor. Hata yapıyor kuşkusuz. Ama net, itiraz kabul etmeyen, güven veren, dümdüz dosdoğru bir yönetim gösteriyor. Onun varlığı bizim zavallılığımızın da en büyük kanıtı. Güvensiz, güvenilmez, şaibeli kıldığımız, FIFA tarafından göz ardı edilen hakemliğimizi ne duruma düşündüğümüzü yüzümüze vuruyor. Top Class kalitesinde bir hakem böyle yerel kalıyorsa bunun suçlusu bizim yarattığımız ortamdır. 

Naklen yayınlar 

Havuz paylaşımı konusundaki gelişmeler son derece heyecan verici. Ama uyarmalı 1- UEFA Mali Kriterleri uygulanmazsa 2-Tüm maçlar naklen yayınlanıp pasta büyütülmezse, durum bugünkünden çok daha vahim olur. 110 milyon dolarlık yıllık yayın geliri, son ihalede 94 milyon dolara düştü. Uzmanlar bugün ihale açılsa 75 milyon dolardan fazla para alınamayacağını söylüyor. Yeniden yapılanma tüm yönleriyle yapılmazsa, hep birlikte batarız. 



</TEXT>
</DOC>
