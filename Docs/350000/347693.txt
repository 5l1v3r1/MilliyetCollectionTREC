<DOC>
<DOCNO> 347693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/bnba.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pes etmek yok 
</HEADLINE>
<TEXT>


Batı'da San Antonio Spurs karşısında 3-0 geriye düştüğü seride 4. maçı kazanarak skoru 3-1'e getiren Phoenix bir umut ışığı yakalarken, Doğu'da Miami üst üste iki galibiyetle Pistons karşısında 2-1 öne geçti 

NBA'E YAKIN PLAN METE AKTAŞ 


BATI KONFERANSI 
PHOENIX SUNS 1 1 - SAN ANTONIO SPURS 2 3 
Batı Konferansı finalinin ilk iki mücadelesinde San Antonio Spurs, Phoenix Suns'ı deplasmanda mağlup ederek, sahası SBC Center'da oynanacak serinin 3 ve 4. sınavları için evine döndüğünde 4-0 ile rakibini süpüreceğini düşünenlerin sayısı doğal olarak artmıştı. Sonuçta Spurs 2-0 öne geçerken oynadığı basketbol ile Phoenix Suns'ın yüksek tempolu basketbol stiline ayak uydurabileceğini, dahası o her zamanki boğucu savunmasından da ödün vermeyeceğini göstermişti. 
Normal sezonda evinde oynadığı 41 maçın 38'ini kazanarak ligde sahasında en fazla kazanan takım olan San Antonio, evindeki 3. maçta da 102-92'lik bir galibiyet alarak normal sezonda 62 galibiyet alan, normal sezon MVP'sine, Yılın Coachu'na sahip Phoenix'i elenmenin eşiğine getirdi. 
San Antonio 4. maçı kazanıp seriye son noktayı koymak ve NBA Finali'nde karşılaşacağı rakibini beklerken bir haftalık bir dinlenme sürecine başlamak istiyordu. Ama normal sezonda deplasmanda oynadığı 41 mücadelenin 31'ini kazanarak ligin deplasmanda en çok maç kazanan takımı unvanına sahip Phoenix Suns, pazartesi gecesi aldığı 111-106'lık hayati galibiyetle Spurs'ün planlarını alt üst etti ve seriyi en azından 1 maç daha uzatmayı başardı. 
Aslında Spurs bu maçı da kazanabilirdi. 

Duncan şaşırttı 
Manu Ginobili birbirinden spektaküler hareketlerle donattığı 28 sayısıyla yine etkili oyununa devam etti. Rol oyuncuları Bruce Bowen ve Robert Horry maçın son çeyreğinde attıkları kritik sayılarla birlikte skora 15'er sayılık ekstra katkıda bulundular. Ama çarkın esas dişlisi Tim Duncan aksayınca Spurs sahasında oynadığı son 49 maçtaki 6. yenilgisini almak zorunda kaldı. 
Normal sezonda 67 olan faul yüzdesini Suns serisinde 80'e kadar çıkartan Duncan, 3. maçta 15-15 faul isabetiyle oynarken, 4. maça kadar 36-33 isabet elde etmişti. Ancak 4. sınavda Duncan 12-3 serbest atış isabetiyle oynadı ve maçı 15 sayı gibi kendi seviyesinin altında bir rakamla tamamlayarak hayal kırıklığı yarattı. 
Serinin 5. maçı Phoenix'in sahasında oynanacak. San Antonio, Suns deplasmanında maç kazanabileceğini iki kez gösterdi ve 5. mücadelenin favorisi yine onlar. Ama pazartesi günü aldıkları galibiyetle NBA tarihinde seride 3-0 geriye düşmüşken ve 4. maçın ilk yarısını geride kapatmışken, deplasmanda bir karşılaşma kazanan ilk takım olmayı başaran Suns, tecrübeli rakibine yeni bir sürpriz hazırlamanın yollarını arayacaktır. 

DOĞU KONFERANSI 
MIAMI HEAT 1 2 - DETROIT PISTONS 2 1 
Detroit Pistons, Miami Heat'e karşı deplasmanda 1. maçı kazanarak saha avantajını eline geçirmiş ve rakibine, moralini bozarak psikolojik açıdan önemli bir darbe indirmişti. Ama Miami Heat ve de özellikle 1. maçta 7 25 şut isabeti ile oynayarak çok kötü bir performans çizen Dwyane Wade alınan şok yenilgiden gerekli dersleri çıkartmış ve evlerindeki 2. maçı kazanarak seriye 1-1'lik dengeyi getirmişti. 
Pistons oyuncuları 2. maçtan sonra "Bu karşılaşmayı Miami kazanmadı, biz kendi yaptığımız hatalarla maçı verdik" gibi açıklamalar yaparak, şampiyonluk tecrübesinin verdiği özgüveni ortaya koymuşlardı. Haksız da sayılmazlardı. Sonuçta Chauncey Billups gibi bir oyuncunun arka arkaya sadece bir devrede 8 top kaybı yapma olasılığı kaç olabilirdi ki Ayrıca istediklerini elde etmişler ve 1 maç kazanarak saha avantajını almışlardı. Evlerinde oynayacakları 3. ve 4. maçlarda daha dikkatli bir oyun ortaya koyarak Miami'yi içinden çıkılması zor bir kuyuya hapsedebilirlerdi. 

Avantajı kaptı 
Ama olmadı. Detroit Pistons , sahası The Palace'da oynanan 3. maçta şampiyonluk havasından çok uzakta, müsabakaya bir türlü konsantre olamayan, basit hatalar yapan, öfkesine hakim olamayan ve öfkelendikçe bocalayan sıradan bir takım görüntüsü çizince, 3 gün boyunca dinlenme şansı bulan Shaquille O'Neal ve çetesi mükemmele yakın bir oyun ortaya koydu ve Pistons gibi ligin en iyi savunmalarından birine sahip bir ekibi deplasmanda 113-104 yenip kaybettiği saha avantajını yeniden ele geçirdi. 
Pistons maçın bitimine 7.57 kala 86-81 öndeyken ve Dwyane Wade 5 faulle kenardayken, arka arkaya alınan iki teknik faul ve yapılan kötü savunma yüzünden Miami'nin 19-5'lik serisine karşı koyamadı. Bitime 2.29 kala Heat 100-91 öne fırlamış ve maçı koparmayı başarmıştı. 
Miami, bu galibiyetle seride 2-1 öne geçerken Pistons'ın NBA rekorunu da sona erdirdi. Normal sürede biten son 37 play-off maçında rakiplerini 100 sayının altında tutarak bir NBA rekoruna imza atan Pistons 38. maçta Heat'ten 114 sayı yiyince rekor 37'de kaldı. 

Zehir hafiye Shaq 

NBA'in 2.16 boyundaki yıldızı, artık Miami polisi. 40 kalibrelik polis tabancası da taşıyan O'Neal'in bir operasyonda aktif olarak görev aldığı da açıklandı 

Dünya'nın en iyi pivotu olmak, dünyanın en güçlü ve en korkutucu basketbolcusu olmak ona yetmedi. Bu özelliklerine bir yenisini eklemeye karar veren Miami Heat'in 2.16 boyunda ve 155 kilo ağırlığındaki dev pivotu Shaquille O'Neal artık dünyanın en iri polis müdür yardımcısı. 
Hayır, bu şaka değil. 2000 yılında Los Angeles Lakers forması giyerken polis akademisine başvuran ve yedek polis memuru olma hakkını kazanan Shaquille O'Neal, Miami'ye transfer olduktan sonra da Miami Beach polisi ile birlikte çalışmaya başlamıştı. Miami - Washington serisi öncesinde yemin ederek görevine başlayan ve artık resmi olarak 40 kalibrelik bir polis tabancası taşıyabilen O'Neal'ın geçtiğimiz günlerde de Miami Beach polisinin internette çocuk pornosu pazarlayan bir çeteyi çökertmeye yönelik giriştiği operasyonda aktif olarak görev aldığı açıklandı. 
Üvey babası emekli bir asker olan Shaquille O'Neal, basketbol yaşamı sona erdikten sonra Orlando veya Miami'de şeriflik yapmak istediğini de belirtiyor. 

NE DEDİN, NE DEDİN 
"Sun'ın top kesmesi için yapması gereken tek şey pota altında durup ellerini havaya kaldırması." 

Yao Ming'den sonra bir Çinli basketbolcu daha NBA'in kapılarını zorluyor. Üstelik bu seferki 2.26'lık Yao Ming'den bile daha uzun. 22 yaşında ve 2.35 boyundaki Sun Mingming, önümüzdeki ay yapılacak NBA Draft'ında bir NBA takımı tarafından seçildiği takdirde, NBA tarihindeki en uzun oyuncu unvanını kazanacak. NBA eski oyuncusu Keith Gatlin, Amerika'da kendisi tarafından özel olarak çalıştırılan ve durduğu yerde kolunu kaldırdığında 3m 20cm'e değebilen Sun Mingming için hareketlilik kazanabildiği taktirde rakipleri için büyük bir blok tehdidi olabileceği değerlendirmesini yapıyor. 


</TEXT>
</DOC>
