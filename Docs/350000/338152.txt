<DOC>
<DOCNO> 338152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy13.html </URL>
<DATE> 2005/04/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül Ermenistan sınır kapısının açılması konusunda bir şey yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Ermenistan sınır kapısının açılması konusunda şu anda bir şey yok'' dedi. 
     Gül, TBMM Başkanvekili Sadık Yakut ile bazı açılış ve temel atma törenlerine katılmak için Emniyet Genel Müdürlüğü'ne ait helikopterle Kayseri'ye geldi. 
     Havaalanında, gazetecilerin Almanya'da gösteri yapan öğrencilere müdahale eden polisin tutumunun hatırlatılması üzerine Gül, bu tür olayların dünyanın her tarafında olduğunu kaydetti. 
     Türkiye'de de benzer olaylar yaşandığında üzüntü duyduklarını belirten Gül, şöyle devam etti 
     ''Bunlar AB'ye tam üye olan ülkelerde de olur. Bu konuda kimse garanti veremez. Ancak burada önemli olan şey, istenmeyen bir olay olduğunda 'bunun üstü mü kapatılıyor, yoksa üzerine gidilip gerekli tedbirler alınarak suçlular ortaya mı' çıkarılıyor. Geçenlerde Türkiye'de ortaya çıkan bir olayın benzerine Avrupa'da, Amerika'da, dünyanın pek çok yerinde rastlanır. Önemli olan onlarla ilgili soruşturma açılıp açılmamasıdır. Bizde bir şey olunca yer gök inliyor. Biraz da bunu kendimiz yapıyoruz. Halkın da moralini bozuyoruz, psikolojimizi de altüst ediyoruz. Bunlar doğru değil. Bunlarla ilgili anında tedbirler alınıyor. Paris'te geçenlerde oldu, resmini gördünüz. İtalya'da bir stadyumda oldu.'' 
     
     ERMENİSTAN SINIR KAPISININ AÇILMASI... 
     Gül, Ermenistan sınır kapısının açılıp açılmayacağı yönündeki soru üzerine de şunları kaydetti 
     ''Şu anda böyle bir şey yok. Sayın Başbakan ne kadar iyi niyetli olduğumuzu, onlara ne kadar iyi niyetli baktığımızı söyledi. Birçok şeyler var. Ancak karşılıklı iyi niyetle yola çıkılırsa muhakkak gelişme olur. Sayın Başbakanın ortaya koyduğu şey, 'Türkiye iyi niyetlidir, komşularıyla bölgede istikrarı desteklemektedir, komşularıyla ilişkilere açık bir ülkedir'. Ama bu işler tek taraflı olmaz. Bu açıdan ümit ediyoruz ki aynı yapıcı yaklaşım komşular tarafından da gösterilir.'' 
     
     YABANCI YATIRIMCILARIN İLGİSİ 
     Gül, yabancı yatırımcıların Türkiye'ye olan ilgisine de değinerek, şunları anlattı 
     ''Bu günlerde Ankara'da İstanbul'da olanlara bakarsanız herkesin gururlanması gerekir. Bazı şirketler var ki birkaç ülkenin milli gelirlerinin toplamından daha büyük ciroları olan şirketler. Türkiye'ye akın akın geliyorlar. İstanbul Havalimanı'na bakın, özel uçaklarla doldu. Dünyanın en zengin şirketleri yatırım yapmak için Türkiye'ye adeta hücum ediyor. Bunun için sayın Başbakanın bugün yapacağı toplantı çok önemli. İstanbul'da bir araya gelen şirketlerin cirolarını alt alta yazıp toplasanız birkaç ülkenin bütün gelirlerinin ve bütün üretimlerinin birkaç misli büyüklüğündedir. Bu açıdan Türkiye ne kadar cazip bir ülke haline geliyor, yatırımlar ne kadar çok artacak, Türkiye dünyanın gözünde ne kadar cazip bir ülke, bunu herkes görür, anlar...'' Almanya Başbakanı Gerhard Schröder'in 600 işadamıyla Türkiye'ye geleceğini belirten Gül, bu işadamlarının bir kısmının Türk olduğunu belirtti. Heyetin, Türkiye'deki işadamlarıyla ortaklıklar kurmak için geleceğine işaret eden Gül, ''Bunlar çok büyük gelişmelerdir. Türkiye'nin yıllarca hasretini çektiği şeylerdir'' diye konuştu. 
     
     ''TÜRKİYE'NİN GELECEĞİ PARLAK...'' 
     Gül, Türkiye'nin geleceğinin parlak olduğunu belirterek, sözlerini şöyle sürdürdü 
     ''Türkiye AK Parti hükümeti sayesinde bu noktalara geldi. 17 Aralık'tan bugüne, gerek devletin mallarının, özelleştirmek istediğimiz bütün kurumların değerleri arttı. Rakamlar ortada... Yalnızca devletin mallarının değeri değil, özel sektörün, işadamlarının, vatandaşların da mallarının değeri arttı. Geçen yıl 'Satalım' dendiğinde müşteri çıkmayan bankalar, 3-4 misline satılmaya başlandı. Bu şundan dolayı oluyor, büyük bir güven var. Türkiye'nin geleceğini herkes güvenli, iyimser görüyor. Yabancılar da yerliler de anketler yapıyor. Ortaya çıkan bir gerçek var ki Türkiye'nin geleceği parlak. Diğer yandan dış geziler, Sayın Başbakanın bölgeye yapacağı geziler önemli. Diğer bakan arkadaşların, bizlerin yaptığı geziler Türkiye'nin ne kadar etkili olduğunu gösteriyor.'' 
     
</TEXT>
</DOC>
