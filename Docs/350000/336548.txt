<DOC>
<DOCNO> 336548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/spo02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şimdi kızımı düşünüyorum' 
</HEADLINE>
<TEXT>


Daum çok değerli bir galibiyet aldıklarını söyledi, "Önümüzde zirveyi etkileyecek bir maç var. Ancak benim için en önemli şey yarın bugün doğacak kızım" dedi 


Fenerbahçe Teknik Direktörü Christoph Daum, son maçlara nazaran daha kontrollü oynayarak üç puanı aldıklarını söyledi. 
Alman hoca, "İlk yarı iki net gol pozisyonu daha yakalamıştık. Maalesef futbolda gol kaçırmak da var. Becerinin yanında şans da olmalı. Şampiyonluk döneminin son bölümünde maçı 11 kişi tamamladık. Gol sevinci yaşarken de kontrollü davrandık. Bu konuda amacımıza ulaştık" dedi. 
Mahmut'un görevini defansif anlamda eksiksiz yerine getirmesinin kendisini memnun ettiğini belirten Daum, "Bu yarışta çok fazla oyuncuya sahip olmalıyız. Mahmut'tan ofansif anlamda beklentim yoktu. Önemli bir galibiyet aldık. Şimdi iki gün dinleneceğiz. Sonra zirveyi etkileyecek bir maç var. Benim için artık en önemli an yarın bugün sabah olacak. Çünkü dünyaya kızım gelecek" diye konuştu. 
Hooijdonk konusuna da değinen Alman hoca, "Perşembe günkü takım performansından sonra Hooijdonk neden yok sorusu sorulmamalı. Sakatlığını cumartesi sabahı öğrendim. Doktorlara da kontrol için talimat verdim. Ama bunun sonucu gelmedi. Bir oyuncu ağrım var diyorsa onu ciddiye almalısınız. Spekülasyonlara katılmıyorum. Benim Pierre'e bakış açım değişmez. Onun için olumsuz bir şey sarfetmem" yorumunu yaptı. 
Ankaraspor Teknik Direktörü Samet Aybaba ise, "Futbol usta işidir. Bir ustanın golüyle iyi oynadığımız maçı kaybettik" diye konuştu. 

Güvence taraftar 

İkinci Başkan Nihat Özdemir, Galatasaray İkinci Başkanı Ergun Gürsoy'un, "Seyrantepe projesi için Fenerbahçe'nin ayırdığı 300 trilyonun suyu nereden geliyor" açıklamasına cevap verdi. 
Özdemir, "Biz hiçbir tesis hamlesine cebimizden para koymuyoruz. Çünkü bugüne kadar olduğu gibi yaptığımız ve yapacağımız bütün tesislerde 30 milyon Fenerbahçe taraftarına güveniyoruz. Fenerbahçe için yüreği atan 30 milyon taraftarımız sayesinde beş kuruş cebimizden harcamayız. Eğer 300 trilyon gerekiyorsa taraftarımız işte burada" dedi. 
Fenerbahçe'nin fikstür dezavantajı olmadığına da dikkat çeken Nihat Özdemir, "Trabzon ve Galatasaray ile içeride oynayacağız. Onları yenerek şampiyonluğu yakalayacağız" ifadesini kullandı. 

Tuncay'dan davet 

Karşılaşma sonrası taraftarın isteği üzerine Fenerbahçeli futbolcular tribünleri dolaştı. Bu sırada tribünler Başkan Aziz Yıldırım'ı da sahaya çağırdı. Tuncay Şanlı, Şeref Tribünü'nün önüne gelerek Yıldırım'ı sahaya davet etti, ancak başkan aşağıya inmedi. 

Nobre direndi 

Brezilyalı oyuncu ikinci yarıda kendisini oyundan çıkarmak isteyen Teknik Direktör Daum'a bir süre direndi. Son haftaların suskun golcüsü yerine Mehmet Yozgatlı'nın gireceğini görünce, Alman hocaya eliyle "beni alma" işareti yaptı ancak hocasının fikrini değiştiremedi. 

Tribünde gerginlik 

Fenerbahçeli taraftarların bazılarının Ankaraspor'a ayrılan bölümden bilet alması iki takım seyircileri arasında gerginliğe neden oldu. Güvenlik güçlerinin erken müdahelesi nedeniyle büyümeden önlenen olaylar sonrası Fenerbahçeliler maraton tribününe alındı. 

PAF'lar 1-1 

Şampiyonluk yarışından uzaklaşan Fenerbahçe PAF Takımı, Büyükşehir Belediye Ankaraspor deplasmanında bir puana razı oldu. Adatepe'de oynanan karşılaşmada Sarı - Lacivertliler doksan dakika etkisiz bir futbol ortaya koyarken, maç karşılıklı gollerle 1-1 sonuçlandı. 


</TEXT>
</DOC>
