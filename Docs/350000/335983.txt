<DOC>
<DOCNO> 335983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur17.html </URL>
<DATE> 2005/04/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Oğlu telefon gaspeden annenin dramı Bir telefona kadar düştün mü yavrum 
</HEADLINE>
<TEXT>

     Soner KOCAER ANTALYA, DHA 

ANTALYA'da bir öğrencinin cep telefonunu bıçak tehdidiyle gasp ettiği iddiasıyla gözaltına alınan 15 yaşındaki H.K, bugün adliyeye çıkartıldı. Polisler arasındaki oğlunu gören anne Fatma K, ''Baban bize bakmadı, bırakıp gitti. Biz o yüzden bu hallere düştük. Bir telefona kadar düştün mü yavrum'' diyerek ağladı. 
     H.K, dün saat 15.00 sıralarında Muratpaşa Camii önünde S.S. adlı 17 yaşındaki öğrenciyi bıçakla tehdit ederek cep telefonunu ve 1.40 YTL'sini gasp etti. Madde bağımlısı olduğu ifade edilen H.K, daha sonra telefonu arkadaşı 25 yaşındaki Ferhat Gergil'e vererek satmasını istedi. 
     Olayla ilgili çalışma başlatan polis, cep telefonu gasp edilen S.S'yi teşhis için gasp büro amirliğine götürdü. S.S, kendisini bıçakla tehdit ederek gasp eden H.K'yı fotoğrafından teşhis etti. H.K, kısa sürede polis tarafından yakalandı. H.K'nın ifadesi üzerine telefonu satması için verdiği Ferhat Gergil de gözaltına alındı. 
     H.K ve Ferhat Gergil bugün polis nezaretinde adliyeye getirildi. Adliye kapısında oğlunu bekleyen Fatma K, sinir krizi geçirdi. Kocasının kendisini terk ettiğini söyleyen Fatma K, ''Kiramızı bile ödeyemiyoruz. Madde bağımlısı oğlumu kurtarmak için çok çalıştım, ama maddi imkansızlıklar yüzünden bunu başaramadım'' dedi. Fatma K, ''Baban bize bakmadı, bırakıp gitti. Biz o yüzden bu hallere düştük. Bir telefona kadar düştün mü yavrum'' diyerek gözyaşı döktü. 
     Geçtiğimiz hafta madde bağımlısı oğlu yüzünden ilaç içerek intihar girişiminde bulunduğunu anlatan Fatma K, ''Bir ara evden kaçan oğlumu bulmak için televizyonlara çıktım. Bulundu ama madde bağımlısı olmuştu. Uçucu madde içiyordu, her gün gözümün önünde erimesine yüreğim dayanmadı. Ben de ilaç içip intihar etmek istedim, ama ölmedim'' dedi. 
     H.K. tutuklanırken Ferhat Gergil tutuksuz yargılanmak üzere serbest bırakıldı. 
     
</TEXT>
</DOC>
