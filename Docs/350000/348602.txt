<DOC>
<DOCNO> 348602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy11.html </URL>
<DATE> 2005/06/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Baykal 3 bakanın değişmesi yetmez, zihniyet değişmeli 
</HEADLINE>
<TEXT>

     CHP Genel Başkanı Deniz Baykal, Türkiye’de hükümetin uygulamalarıyla ilgili çok ciddi olumsuzlukların biriktiğini öne sürerek, "3 bakanın değişmesi yetmez. Anlayış, zihniyet, politika ve kadro değişikliğine ihtiyaç var" dedi. 
     Baykal, İzmir Metrosu Üçyol-Üçkuyular hattının temel atma törenine katılmak üzere geldiği İzmir’de, Adnan Menderes Havalimanı’nda gazetecilerin sorularını yanıtladı. 
     Kabine değişikliğiyle ilgili bir soruyu, "İcra seçimi ile ilgili değerlendirme yapmam uygun olmaz. Ama bize sorarsanız, 3 bakanın değişmesi yetmez" diye yanıtlayan Baykal, şöyle konuştu 
     "Türkiye’de bu hükümetin uygulamalarıyla ilgili çok ciddi olumsuzluklar birikmiş, şikayetler yoğunlaşmıştır. Çok büyük ve köklü değişime ihtiyaç vardır. Anlayış, zihniyet, politika ve kadro değişikliğine ihtiyaç vardır. Uzun bir direnişten sonra şimdi hükümette köklü bir değişim noktasına gelinmiş olması önem taşıyor. 
     Yani artık, böyle devam etmeyeceği tepkilerin dikkate alınmasının kaçınılmaz olduğu, zorunlu olduğu ortaya çıkmaya başlamıştır ve böyle kısmi bir değişiklikle durum kontrol altına alınmak isteniyor." 
     
     "GERİSİ GELECEKTİR" 
     Türkiye’de "sorunların ve şikayetlerin ortada olduğunu" vurgulayan Baykal, tarım politikasının, bakanın kişisel politikası olmadığını belirtti. 
     Baykal, şöyle devam etti 
     "Çiftçileri mahveden bu politikaların sorumluluğunu sadece bakana yıkmak kesinlikle yeterli değildir. Bayındırlık Bakanı, bu hükümetin en önem verdiği çift yol sorumluluğunu üstlenmiş, bu konuda canla başla çalıştığı düşünülen bir insandı. Durum ortada Türkiye’nin ulaştırma, karayolları politikası ve o konuda yapılan yanlışlar... 
     Kaynaklar çok kötü kullanıldığı büyük israfların olduğu, büyük yolsuzluk şikayetlerinin ortaya çıktığı ortada. Yine aynı şekilde çocuk esirgeme kurumlarında yanlışlıklar sürdürülüyor. Ama bunlar, hükümetin kolektif sorumluluğu ile ilgili olaylar. Şimdi o politikalara karşı gösterilen tepki karşısında, bakanlar feda edilerek durum kurtarılmak isteniyor. Bunun gerisi gelecektir. Bu böyle noktalanamaz. Gerisi gelecektir, gelmesi de gerekiyor." Vatandaşların bir şeylerin değişmesini istediğini kaydeden Baykal, "Bu değişim talebine öyle anlaşılıyor ki Başbakan boyun eğmek zorunda kalmıştır. Kişi değiştirerek idare etmeyi deneyecektir. Kişi değiştirmekle bu iş bitmez. Asıl önemli değişimi, millet sandıkta, seçimde politikayı, partiyi değiştirerek yapacak. Oraya doğru gidişin işareti bunlar" dedi. 
     Tören öncesinde Ulaştırma Bakanı Binali Yıldırım, Deniz Baykal, İzmir Valisi Yusuf Ziya Göksu ve Büyükşehir Belediye Başkanı Aziz Kocaoğlu, Balçova’da kahvaltı yaptılar. 
     
</TEXT>
</DOC>
