<DOC>
<DOCNO> 321981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas03.html </URL>
<DATE> 2005/03/08/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
New York'ta 'İstanbul' esinteleri... 
</HEADLINE>
<TEXT>

     ''İstanbul Kutlaması'' adı altında New York'ta düzenlenen sergili, yemekli ve müzikli tanıtım gecesi, Amerikalı seçkin konuklardan büyük ilgi gördü. 
     Gecede Amerikan medya ve turizm sektörünün seçkin isimlerinden oluşan konukların damak zevkine sunulan Osmanlı ve Türk mutfağına ait birbirinden lezzetli geleneksel yemek ve tatlılar ise tam not aldı. 
     Kültür ve Turizm Bakanlığı'nın himayesinde New York'un meşhur otellerinden St. Regis'te düzenlenen ''İstanbul Kutlaması'' temalı gecede, fotoğraf sanatçısı Ali Kabaş'ın İstanbul'u çeşitli yönleriyle tanıtan 28 fotoğrafının yer aldığı bir sergi düzenlendi. 
     Konuklar, Tuluyhan Uğurlu'nun verdiği piyano konseri ile de İstanbul esintilerini hissettiler. 
     
     AMAÇ, DÜNYANIN EN GÜZEL ŞEHRİ İSTANBUL'U TANITMAK 
     ''İstanbul Kutlaması'' temalı gece konusunda bilgi veren Türkiye'nin New York Başkonsolosluğu Kültür ve Turizm Ataşesi Levent Demirel, ''gecenin, dünyanın en güzel şehri olan İstanbul'u tanıtmak için düzenlendiğini'' söyledi. 
     Bu tanıtım gecesinin Çırağan Kempinski Oteli ile birlikte düzenlendiğini ifade eden Demirel, Osmanlı ve Türk mutfağının seçkin örneklerini sunmak üzere bu otelin dört aşçısının New York'a geldiğini kaydetti. 
     Demirel, ''Tadına doyamadığımız İstanbul'u aralarında New York Times, New York Daily News, New York Post gibi birçok gazete ve dergiden 75 civarındaki medya mensubu ile paylaşmanın heyecanını yaşıyoruz'' dedi. 
     ''İstanbul Kutlaması'' isimli gece için 1999-2005 yılları arasında çektiği İstanbul fotoğraflarından seçmelerin yer aldığı bir sergi düzenlediğini söyleyen fotoğraf sanatçısı Ali Kabaş ise fotoğraflarının İstanbul'un bazı Amerikalılar tarafından bilinen ya da daha az bilinen mekanlarını yansıttığını söyledi. Kabaş, serginin perşembe günü Türkevi'nde de açılacağını ve üç hafta boyunca meraklılarının ilgisine sunulacağını belirtti. 
     Kempinski oteller zincirinin New York temsilcisi Sedat Nemli de düzenlenen geceyle amaçlarının Türkiye'yi ve İstanbul'u tanıtmak olduğunu ifade ederek, resim sergili, yemekli ve müzikli bu gecenin hedefine tam olarak ulaşacağına inandığını söyledi. 
     
     ''BİR SONRAKİ MODA TÜRK MUTFAĞI OLACAK'' 
     Dünyada en çok sevdiği yemeklerin Türk yemekleri olduğunu belirten Los Angeles Times gazetesi yazarlarından Anya Von Bremzen, başta mantı olmak üzere pek çok Türk yemeğine bayıldığını belirterek, kebaplar ve özellikle Gaziantep yöresinden baharatlı yiyeceklere çok düşkün olduğunu anlattı. 
     Türk mutfağının ABD'de yeni yeni keşfedilmeye başladığını söyleyen Von Bremzen, ''Şu an ABD'de İspanyol yemekleri çok moda, ancak bir sonraki modanın Türk mutfağı olacağını düşünüyorum. Özellikle baharatlı ve Akdeniz kültürünü yansıtan Türk yemeklerinin Amerikalılar tarafından çok sevileceğini biliyorum'' dedi. 
     Türk mutfağının hala Amerikalılar tarafından tam olarak keşfedilemediğini kaydeden Von Bremzen, Türk yemeklerinin Amerika'da başarılı olacağına inandığını kaydetti. Türk mutfağı konusunda çok sayıda makale yazdığını ifade ederek, son olarak Los Angeles Times gazetesinde Türk mezeleri konusunda uzunca bir makale kaleme aldığını belirten Von Bremzen, hem geleneksel hem de modern Türk mezelerine dair bu yazı için İstanbul'da çok sayıda meyhaneyi dolaştığını söyledi. 
     
     SADECE BAHARAT, PASTIRMA VE PEYNİR TÜRKİYE'DEN 
     Çırağan Kempinski Oteli Şef Aşçısı Sezai Erdoğan ise New York'a Türk ve Osmanlı mutfağını tanıtmak üzere geldiklerini ve Osmanlı mutfağı ağırlıklı yemekler yaparak seçkin konukların damak zevkine sunduklarını ifade etti. New York'a dört aşçıdan oluşan bir ekiple geldiklerini söyleyen Erdoğan, sıcak yemekler, kebap çeşitleri ve mezelerden oluşan bir büfe hazırladıklarını bildirdi. 
     Bütün yiyeceklerin New York'ta hazırlandığını ve Türkiye'den sadece kullanılacak baharatları, pastırma ve peynir gibi bazı şarküteri ürünlerini getirebildiklerini belirten Erdoğan, Osmanlı mutfağını temsilen hazırladıkları mönüde sığır etinden yapılan Naim Efendi, sakızlı levrek, İnegöl köfte, kuru meyveli ve çerezli ballı Mahmudiye tavuğu, tatlılardan aşure, şekerpare, güllaç, pişmaniye, helva ile sütlü tatlıların bulunduğunu söyledi. 
     
</TEXT>
</DOC>
