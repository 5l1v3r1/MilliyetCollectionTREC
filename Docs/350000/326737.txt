<DOC>
<DOCNO> 326737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur02.html </URL>
<DATE> 2005/03/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bingöl Karlıova, 5.5 şiddetinde depremle uyandı... 
</HEADLINE>
<TEXT>

     Bingöl'de 5.5 büyüklüğünde deprem oldu. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgöye göre, saat 23.44'de merkez üssü Bingöl-Karlıova olan 5.5 şiddetinde deprem kaydedildi. 
     
     SARSINTILAR DEVAM EDİYOR... 

     Bingöl'ün Karlıova İlçesi'nde artçı sarsıntılar devam ediyor. 
     Boğaziçi Üniversitesi Kandilli Rasathanesi ve Deprem Araştırma Enstitüsü verilerine göre, saat 01.43'de 4.7 büyüklüğünde bir deprem daha kaydedildi. 
     Karlıova'da, dün gece saat 23.44'te meydana gelen 5.5 şiddetindeki depremin ardından bu sabah saat 07.49'a kadar 2.8 ile 4.7 arasında değişen şiddetlerde 23 ayrı sarsıntı meydana geldi. 
     Karlıova ve köylerinde vatandaşların büyük bir kısmı geceyi dışarıda geçiriyor. 
     
     İLK BELİRLEMELERE GÖRE HASAR YOK 

     Bingöl'ün Karlıova İlçe Belediye Başkanı Muzaffer Gölen, ilk belirlemelere göre hasar meydana gelmediğini bildirdi. 
     Gölen yaptığı açıklamada, depremin etkisiyle vatandaşların evlerini terk ettiklerini belirterek, ''Yaptığımız ilk belirlemelere göre depremde hasar meydana gelmedi'' dedi. 
     Köylerle irtibat kurmaya çalıştıklarını kaydeden Gölen, ilçe merkezinde de hasarın meydana gelip gelmediğini araştırdıklarını kaydetti. 
     Bingöl'ün Karlıova İlçesi Kaymakamı Erkan Çapar da, 5.5 şiddetindeki deprem sonrası, ilçede ilk belirlemelere göre hasar olduğuna yönelik bilgi ulaşmadığını söyledi. 
     Çapar, depremde ilçe merkezinde herhangi bir hasar olmadığını, ilçeye bağlı köylerden de hasar olduğuna dair bilgi gelmediğini ifade etti. 
     Karlıova'da daha önce yaşanan depremlerde, hasar meydana gelen köylerdeki vatandaşların önemli bir bölümünün şu anda çadırlarda kaldıklarını kaydeden Çapar, bunun da kendilerini bir miktar rahatlattığını söyledi. 
     İlk etapta köylere telefonla ulaştıklarını belirten Çapar, köyleri tarama çalışmalarının devam ettiğini bildirdi. 
     
     ŞOKA GİREN 20 VATANDAŞ, HASTANEDE TEDAVİ ALTINA ALINDI 

     Bingöl'ün Karlıova İlçesi'nde gece yarısı yaşanan depremin ardından panik nedeniyle şoka giren 20 kişinin hastanede tedavi altına alındığı bildirildi. 
     Karlıova Kaymakamı Erkan Çapar, AA muhabirine yaptığı açıklamada, gece meydana gelen 5.5 büyüklüğündeki depremin ardından vatandaşlarda deprem yaralanması tespit etmediklerini, ancak panik nedeniyle şoka giren 20 vatandaşın tedavi altına alındığını söyledi. 
     Çapar, Kaynarpınar Köyü'ndeki öğretmen lojmanı ile Viranşehir Köyü'ndeki sağlıkevinde ciddi hasar meydana geldiğini belirterek, bu binaların önceki depremlerde hasar görmesi nedeniyle boşaltılmasının, olası bir yaralanma veya can kaybını önlediğini söyledi. 
     İlçe merkezi ve köylerde, önceki depremlerde hasar gören binalardaki çatlakların arttığını belirten Çapar, ancak ciddi bir hasar yaşanmadığını kaydetti. Çapar, ilk tarama çalışmalarında hayvan barınaklarının yıkıldığını, buna karşılık herhangi bir hayvan telefinin tespit edilmediğini bildirdi. 
     
     DEPREM SONRASI KÖY YOLUNDA HEYELAN MEYDANA GELDİ 

     Karlıova İlçesi'nde meydana gelen 5.5 büyüklüğünde depremde, Dörtyol Köyü ve Kızılçubuk Köyü arasındaki yolda heyelan meydana geldi. Belediyeye ait iş makinaları kapanan köy yolunu açmak için yola çıktı. 14 Mart'ta meydana gelen 5.9 büyüklüğündeki depremde büyük hasar gören Kızılçubuk Köyü'ne telefonla ulaşan yetkililer, köyde her hangi can kaybının olmadığını söyledi. 
     Karlıova'da ise hava sıcaklığının sıfırın altında olduğu ve kar yağışının devam ettiği öğrenildi. Halk geceyi sokaklarda ateş yakarak ve araçlarında geçirdi. Belediye hopörlerinden ve polis otolarından anons yapılarak halkın evlerine girmemesi konusunda uyarı yapıldı. Belediyeye ait araçlar sokakta kalanları spor salonuna yerleştirdi. 
     Belediye Başkanı AKP'li Muzaffer Gölen kriz masası oluşturduklarını belirterek, iki kişinin depremden kaçmak isterken yaralandığını ve 3 kişininde depremden psikolojik olarak etkilenip hastaneye gittiğini söyledi. 
     Belediye ve polis otolarından yapılan anonslarda okulların ikinci bir karara kadar tatil edildiği halka duyuruldu. Daha önce meydana gelen 5.7 ve 5.9 büyüklüğündeki depremlerden dolayı hasar gören Karlıova Lisesi'nde eğitime dün başlanmıştı. 
     Karlıova'daki 5.5 büyüklüğündeki depremden sonra 3 saat içinde 16 artçı deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, saat 01.43'de 4.7 büyüklüğünde bir deprem daha kaydedildi. 
     
</TEXT>
</DOC>
