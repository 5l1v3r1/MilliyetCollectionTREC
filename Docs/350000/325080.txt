<DOC>
<DOCNO> 325080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo07.html </URL>
<DATE> 2005/03/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fenerbahçe Beşiktaş ile maç değil, adeta harp yaptık... 
</HEADLINE>
<TEXT>

     Basketbolda FIBA Erkekler Avrupa Ligi çeyrek final serisi 2. maçında Beşiktaş'a 81-64 yenilen Fenerbahçe'de, maç içinde yaşanan olaylara tepki sürüyor. 
     Fenerbahçe Erkek Basketbol Takımı Menajeri Nedim Karakaş, A.A muhabirine yaptığı açıklamada, Beşiktaş ile maç değil, adeta harp yaptıklarını belirterek, ''Maç sahada oynanır ama bizim maç yaptığımıza inanmıyorum. Beşiktaş taraftarlarının bu kinini anlamakta da zorluk çekiyorum. Organize bir şekilde saldırdılar. Olaylar herkesin gözü önünde cereyan etti. Beşiktaş seyircisinin hiçbir şekilde, hiçbir kılıfa sığmayacak davranışları haftalardır devam ediyor. Kimse de bu duruma 'dur' diyemiyor. Küfür spora hiç yakışmıyor'' dedi. 
     Takımlarının oyun içinde çıkış yakaladığı dönemlerde, Beşiktaş taraftarlarının taşkınlıklarıyla mücadelenin etkilediğini savunan Karakaş, ''Takım ivme kazanmış, tam öne geçmişiz, bir anda sahanın içi harman yeri gibi yabancı madde doluyor. Hakemlerin en az 3 kez oyunu tatil edebilecekleri duruma gelindi'' diye konuştu. 
     Karakaş ayrıca, serinin son maçında Beşiktaş'ı yeneceklerini ve yollarına devam edeceklerini savunarak, ''Bizim saha içi olaylarla ilgimiz yok. Mücadelemizle gereken cevabı vermesini biliriz'' dedi. 
     FIBA Erkekler Avrupa Ligi çeyrek final serisi 3. ve son maçında Fenerbahçe ile Beşiktaş, 24 Mart Perşembe günü Abdi İpekçi Spor Salonu'nda saat 19.00'da karşı karşıya gelecek. Bu maçı kazanacak takım, kupada ''Dörtlü Final''e yükselecek. 

     
</TEXT>
</DOC>
