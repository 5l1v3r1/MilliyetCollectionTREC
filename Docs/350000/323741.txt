<DOC>
<DOCNO> 323741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo21.html </URL>
<DATE> 2005/03/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
FIBA Erkekler Avrupa Ligi'nde Beşiktaş ile Fenerbahçe karşılaşacak 
</HEADLINE>
<TEXT>

     Beşiktaş ile Fenerbahçe arasındaki ezeli rekabet, Türkiye Basketbol Ligi'nin ardından, FIBA Erkekler Avrupa Ligi'ne de taşındı. 
     FIBA Erkekler Avrupa Ligi çeyrek finalinde eşleşen ezeli rakipler, yarın Abdi İpekçi Spor Salonu'nda karşı karşıya gelecek. İki takım arasında Abdi İpekçi Spor Salonu'nda oynanacak çeyrek final ilk maçı, saat 19.00'da başlayacak. 
     Beşiktaş ile Fenerbahçe en son 9 Mart Çarşamba günü, ligin 18. haftasının erteleme maçında BJK Akatlar Spor ve Kültür Kompleksi'nde karşılaşmış ve siyah-beyazlılar salondan 74-63 galip ayrılmıştı. 
     
     CAN'DAN CENTİLMENLİK ÇAĞRISI 
     Beşiktaş Basketbol Takımı Menajeri Zeki Can, yarınki maç için centilmenlik çağrısında bulunarak, ''Basketbolun kazanacağı, centilmence bir maç olmasını diliyorum'' dedi. 
     Sahaya galibiyet parolasıyla çıkacaklarını vurgulayan Can, şunları söyledi 
     ''3 maç üzerinden bir play-off serisi oynayacağız. Her maçı ayrı ayrı düşünmek lazım. Rakibin de maçlara asılacağını ve sahaya kazanmak için çıkacağını unutmamak lazım. Fakat biz her maçımızda olduğu gibi yine galibiyet için sahaya çıkacağız. Bütün taraftarlarımızı Abdi İpekçi Spor Salonu'na bekliyoruz.'' Avrupa Ligi'nde 4'lü finale çıkacak takımı belirleyecek olan eşleşmede 2. karşılaşma 18 Mart Cuma günü saat 20.30'da BJK Akatlar Spor ve Kültür Kompleksi'nde oynanacak. İlk 2 maç sonunda eşitlik olması durumunda ise 3. ve son mücadele 23 Mart Çarşamba günü saat 19.00'da Abdi İpekçi Spor Salonu'nda yapılacak. 
     
</TEXT>
</DOC>
