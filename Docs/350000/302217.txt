<DOC>
<DOCNO> 302217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy14.html </URL>
<DATE> 2004/12/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gül "DPT, müzakere sürecinde önemli katkıda bulunacak" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Devlet Planlama Teşkilatı'nın DPT AB ile müzakere sürecinde önemli katkılarda bulunacak bir kurum olduğunu kaydetti. 
     Gül, yazılı açıklamasında, ''basında Avrupa Birliği ile müzakere süreci hakkında bazı kurumlar arasında yapılan teknik nitelikteki yazışmaların doğru olmayan yorumlarla aksettirildiğini görmekten büyük üzüntü duyduğunu'' belirtti. 
     AB ile ilişkiler konusunun, hükümetin en önem verdiği ve bütün bakanlıklar, kurum ve kuruluşlarla ortak çaba harcadığı bir konu olduğunu ifade eden Gül, ''tek parti hükümeti olmanın sağladığı uyumlu ve koordineli ortamın, Avrupa Birliği konusundaki çalışmalar için de geçerli'' olduğunu kaydetti. 
     Gül, AB ile müzakerelerin başlatılması kararının alındığı 17 Aralık'tan önceki dönemde, tüm kurumların bu alanda kendi bünyeleri içinde ön çalışmalarını yaptıklarını kaydederek, bu çalışmaların müzakerelerle ilgili alınacak kararlara yardımcı olmak üzere hükümet tarafından topluca değerlendirileceğini belirtti. 
     Gül, açıklamasında şöyle devam etti 
     ''Bu çerçevede, Türkiye'nin uzman potansiyelinin çıkartılması konusunda Devlet Planlama Teşkilatı tarafından bir envanter çalışması yapılması hususunu bizzat ben Başbakan Yardımcısı arkadaşım Abdüllatif Şener'den rica etmiştim. Devlet Planlama Teşkilatı'nın yaptığı çalışma da esasen bu çerçevededir. Devlet Planlama Teşkilatı, Türk ekonomisinin durumunu, bütün sektörler itibariyle yapısını en iyi bilen ve müzakere sürecinde de çok önemli katkılarda bulunacak, yapıcı işlevi olacak bir kurumumuzdur. Ayrıca, bu teşkilatın bağlı bulunduğu Sayın Abdüllatif Şener de Avrupa Birliği sürecine çok büyük katkılarda bulunmuştur ve aramızdaki çalışmalar bundan sonra da eşgüdüm halinde devam edecektir. 
     Öte yandan, Avrupa Birliği ile müzakere sürecini yürütecek yapının oluşturulmasına yönelik çalışmalar Sayın Başbakanımızın direktifleri doğrultusunda sürmektedir. Bu süreçte hangi kurumlarımızın nasıl roller üstlenecekleri, belirli yasal mevzuat çerçevesinde ileride belirlenecektir. Her halükarda, bu doğrultuda yapılacak çalışmalarda da kurumlar arası eşgüdümün ve uyumun aksatılmasına tabiatıyla izin verilmeyecektir.'' Basında DPT'nin müzakere sürecinde kilit rol oynamaya yönelik girişimlerde bulunduğu ve Gül'ün de Şener'e bir mektup yazarak, bu konudaki yetkili kurumun AB Genel Sekreterliği olduğunu hatırlattığı yönünde haberler çıkmıştı. 
     
</TEXT>
</DOC>
