<DOC>
<DOCNO> 345408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo28.html </URL>
<DATE> 2005/05/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Atatürk Havalimanı'nda ek güvenlik önlemleri alındı... 
</HEADLINE>
<TEXT>

     İstanbul Vali Yardımcısı ve Atatürk Havalimanı Mülki İdare Amiri Vedat Müftüoğlu, Avrupa Şampiyonlar Ligi final maçı için uluslararası kurallar çerçevesinde her türlü tedbirin alındığını bildirdi. 
     Müftüoğlu, Atatürk Havalimanı’nda yaptığı açıklamada, gerek Milan, gerekse Liverpool kafileleri ile taraftarların geliş ve gidişlerinin huzur içerisinde olacağını söyledi. 
     Atatürk Havalimanı’nda 23-26 Mayıs tarihlerinde mevcut önlemlere ilave olarak ek güvenlik tedbirleri alındığını kaydeden Müftüoğlu, vardiya şeklinde çalışan polis güçlerinin 24 saat kesintisiz çalışır hale getirildiğini, iç ve dış hatlarda 510 polis memurunun görev yerlerinin belirlendiğini söyledi. 
     Müftüoğlu, bunun yanında Tepe ve DHMİ güvenlik ve diğer özel güvenlik kuruluşlarının da gereken tedbirleri aldığını ve maksimum kapasite ile çalışmaya başladıklarını kaydetti. 
     Takviye olarak 40 trafik polisi ile 40 pasaport polisinin talep edildiğini belirten Müftüoğlu, seyirci ve sponsor firmaların geliş gidişleri için 10 pasaport kontuarının ayrıldığını ifade etti. 
     Şampiyonlar Ligi finali için yaklaşık 250 uçağın Atatürk Havalimanı’na ineceğini belirten Müftüoğlu, konukların tarifeli seferlerin yanı sıra, charter ve özel uçaklarla geleceğini söyledi. 
     Uçaklar için park düzenlemelerinin yapıldığını anlatan Müftüoğlu, taraftarlar için Atatürk Havalimanı’na 250 otobüsün tahsis edildiğini kaydetti. 
     Maç sonunda taraftarların bilet tarihlerine göre havalimanına alınacağını belirten Vedat Müftüoğlu, bunun için CNR Fuar Merkezi’nde bekleme istasyonu oluşturulduğunu söyledi. 
     Müftüoğlu, İçişleri Bakanlığı tarafından, sadece bu maç için olmak üzere, elinde maç bileti olan seyircilerin pasaportlarına, ’UEFA Şampiyonlar Ligi İçin Gelmiştir, Vize Yerine Geçerlidir’ kaşesi basılacağını ve bu kaşenin üç gün süreyle Türkiye’de kalma vizesi yerine geçeceğini bildirdi. 
     
     İTALYAN VE İNGİLİZ POLİSLERİ DE GÖREV YAPACAK 
     Atatürk Havalimanı’nı kullanacak olan İtalyan seyircilerin arasında "holigan" tabir edilen seyircilerden olup olmadığının belirlenmesi için İtalya’nın İstanbul Başkonsolosluğu ile yapılan görüşmeler sonunda, havalimanında 7 İtalyan polisinin görevlendirildiğini anlatan Müftüoğlu, yapılacak araştırmalar sonunda, sakıncalı olan seyircilerin Türkiye’ye sokulmayacağını kaydetti. 
     Ayrıca, Liverpool taraftarları için de iki İngiliz polisin görev yapacağını belirten Müftüoğlu, ayrıca, başka ülkelerden gelebilecek holiganlar için de gerekli bütün önlemlerin alındığını ifade etti. 
     Final maçını izlemek için, başta İtalya Başbakanı Silvio Berlusconi ve Liverpool Belediye Başkanı olmak üzere çok sayıda VIP yolcusunun da geleceğini ifade eden Müftüoğlu, 31 özel uçağın İstanbul’a VIP uçuşu yapacağını bildirdi. 
     Müftüoğlu, şunları söyledi 
     "Normal seferlerin dışında maçla ilgili yaklaşık 30 bin ilave yolcu geleceği bildiriliyor. 20 bin bilet UEFA tarafından Milan, 20 bilet de Liverpool kulübüne verilmiş. Sponsorlar firmalardan da 3 bin, yaklaşık 2 bin 200 medya mensubunun maçı izleyeceği bildirildi. 
     Dünyada 3 milyar kişinin Şampiyonlar Ligi final maçını izleyeceği ifade edildi. 
     İlde alınan tedbirler çerçevesinde bu kişiler için Taksim Meydanı, Sultanahmet Meydanı’nda dev ekranlar kurularak, maç seyretmeleri sağlanacak." 
     
</TEXT>
</DOC>
