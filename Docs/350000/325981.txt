<DOC>
<DOCNO> 325981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo25.html </URL>
<DATE> 2005/03/22/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Aziz Yıldırım "Kirlenme, bir önceki federasyon döneminde başladı" 
</HEADLINE>
<TEXT>

     Fenerbahçe Kulübü Başkanı Aziz Yıldırım, futboldaki kirlenmenin bir önceki federasyon döneminde başladığını belirterek, ''O dönem Federasyon, başarı ve başarısızlıkta etkili oldu'' dedi. 
     Alınan bilgiye göre, TBMM Araştırma Komisyonu'na bilgi veren kulüp başkanları biletlerden alınan vergi ve diğer kesintilerin oranının azaltılmasını ve amatör branşlara devlet desteği istediler. 
     Fenerbahçe Kulübü Başkanı Aziz Yıldırım, diğer kulüp başkanlarının aksine basına görüntü vermek istemedi. ''Mümkünse medyaya görüntü vermek istemiyorum'' diyen Yıldırım'ın bu talebine olumlu yaklaşan komisyon, toplantının başlangıcında basının görüntülü almasına izin vermedi. 
     Milletvekillerinin kendisine yönelttiği pek çok soruya yanıt veren Yıldırım, Federasyon Başkanı Levent Bıçakçı'yı desteklediklerini, ancak yönetime hiçbir aday göstermediklerini ifade etti. ''Ancak birileri çıkıp 'Ben Fenerbahçeliyim' diyorsa da yapacak bir şeyim yok'' diyen Aziz Yıldırım, ne kendisinin ne de kulübün Sedat Peker ile herhangi bir ilişkisi olmadığını söyledi. Yıldırım, ''Sedat Peker'e bir kez Romanya'da rastladım. Eğer bir ilişki içinde olsaydım, emniyet bunu tespit ederdi'' dedi. 
     İstanbulspor'a verilen ve kamuoyuna ''teşvik primi'' diye yansıyan parayı Petkov için verdiklerini belirten Yıldırım, bunun da vergisini ödediklerini ifade etti. 
     Aziz Yıldırım, futbolcu Cafer'in gündeme getirdiği Fenerbahçe Kulübü'nün Ankaragücü'ne ''teşvik primi'' ödediği yolundaki iddia ile ilgili olarak da ''Yok böyle bir şey. Kim bu iddiada bulunuyorsa onu mahkemeye veririm'' görüşünü dile getirdi. 
     Yıldırım, Fenerbahçe ile ilgili iddiaların diğer takım taraftarı köşe yazarları tarafından öne sürüldüğünü söyledi. 
     Haluk Ulusoy dönemini kastederek, futboldaki kirlenmenin bir önceki Federasyon yönetimi döneminde başladığını iddia eden Aziz Yıldırım, o dönem federasyonun, başarı ve başarısızlıkta etkili olduğunu ifade etti. 
     Aziz Yıldırım ayrıca, şimdi hakemlerin daha olumlu olduklarını belirterek, herhangi bir şikayetlerinin bulunmadığını söyledi. Yıldırım, Fenerbahçe'nin şampiyonlukta avantajlı durumda olduğunu, bunu da koruyacaklarını ifade etti. 
     Trabzonspor Kulübü Başkanı Atay Aktuğ da kulüp başkanları ve yönetimlerinin tribünlere oynamaması gerektiğini söyledi. Aktuğ, kulüplerin taraftarlara verdikleri fair-play'in şiddetin önlenmesinde etkili olacağını ifade etti. Medyanın kulüp taraftarlığı yapmaması gerektiğini dile getiren Aktuğ, ağır vergiler yüzünden kulüplerin zor durumda kaldığını, bunun da kulüpleri şaibeye sürükleyebileceğini iddia etti. Aktuğ ayrıca, basının şiddeti körüklediğini ileri sürdü. 
     
     PADİŞAHLIK İDDİASI 
     Samsunspor Kulübü Başkanı İsmail Uyanık ise seyircinin daha stada girerken yaşadığı sıkıntılar nedeniyle strese girdiğini, bunun da şiddeti körüklediğini söyledi. Futbolda hatır sikesi ve menfaat şikesi olabileceğini kaydeden Uyanık da geçmiş federasyon yönetimini suçladı. Federasyonun hiçbir hukuk ve kural tanınmadan 7 yıl süreyle padişahlık gibi yönetildiğini ileri süren Uyanık, federasyonun denetiminin daha sıkı yapılması gerektiğini söyledi. Uyanık, sadece Genel Kurul'larda yapılan ibraların denetim olarak kabul edilemeyeceğini ifade etti. 
     Kulüp yönetimlerinin profesyonel olmadıkları için futbolcu alımlarında aşırı harcama yaptıkları görüşünü savunan İsmail Uyanık, futbol düzeninin 3 büyük takıma göre yapıldığını da iddia etti. Spor yazarlarının adeta kulüplerin amigosu gibi hareket ettiklerini ifade eden Uyanık, mafya gruplarının zaman zaman kulüpler üzerinde etkili olmaya çalıştıklarını söyledi. 
     Büyükşehir Belediyesi Ankaraspor Kulübü Başkanı Hilmi Gökçınar da havuz gelirlerinin kulüplere dağılımında adaletsizlik yapıldığını söyledi. 6-7 yıl önceki şampiyonlukların bile havuzdaki paranın dağılımında etkili olduğunu belirten Gökçınar, bu sistemin değiştirilerek son şampiyona yüzde 10-15'lik bir pay ayrıldıktan sonra geri kalanın eşit dağıtılması gerektiği görüşünü savundu. Gençlik ve Spor Genel Müdürlüğü'nün statları kulüplere bırakması gerektiğini ifade eden Gökçınar, Gençlik ve Spor Genel Müdürlüğü'nün lige yeni çıkan takımlara hemen saha ve tesis projesi uygulaması yapması gerektiğini söyledi. Gökçınar, ayrıca Ankara Büyükşehir Belediyesi'nin kulübe hiçbir ekonomik katkısı bulunmadığını, havuz ve reklam gelirleriyle ayakta durmaya çalıştıklarını bildirdi. 
     
</TEXT>
</DOC>
