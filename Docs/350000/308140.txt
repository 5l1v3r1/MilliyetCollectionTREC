<DOC>
<DOCNO> 308140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/guncel/axgun02.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye bekleniyor 
</HEADLINE>
<TEXT>


Irak'ta bir ay önce kaçırılan armatör Sadıkoğlu, birkaç gün önce eşini arayarak "O parayı bulun" dedi. Sadıkoğlu'nun oğlu, Londra'da para bulmaya çalışıyor 

Serpil Yılmaz - İstanbul 

Irak'ın Basra Limanı'nda batık çıkarma ihalesi öncesi kaçırılan armatör Kahraman Sadıkoğlu'nun Basra'da olduğu belirlendi. 
Şüpheler, olayın nedeni olarak gösterilen ihaleyi Sadıkoğlu'nun kaçırılmasından sonra alan eski Arap ortak üzerinde yoğunlaşırken, büyük oğlu Kemal Sadıkoğlu fidyeyi bulmak için Londra'ya gitti. 
Edinilen bilgilere göre Sadıkoğlu, eşi Jülide Sadıkoğlu'yla bir kaç gün önce Basra'dan bir telefon görüşmesi yaptı. Sadıkoğlu görüşmede, kendisini kaçıranların istediği paranın verilmesini isteyerek, "O parayı bulun" dedi. Ancak görüşmede, kaçıranların ne kadar fidye istediği anlaşılamadı. 
Bu gelişme üzerine Sadıkoğlu'nun büyük oğlu Kemal, Türkiye'de bankalar kapalı olduğundan, istenen parayı bulmak için apar topar Londra'ya gitti. 
Paranın bulunması halinde Sadıkoğlu'nun bayramdan sonra serbest bırakılabileceği belirtildi. 

İhale eski ortakta 
Olayın nedenlerinden biri olarak gösterilen Basra Körfezi'ndeki ihale de, Sadıkoğlu'nun kaçırılmasından kısa süre sonra sonuçlandı. Ancak ihaleyi alan Arap - İsviçre konsorsiyumunun Arap ortağının, Sadıkoğlu'nun da eski ortağı olduğu ortaya çıktı. Arap ortağın kaçırılmayla arasında "kesin bağlantı" olmasından şüphelenilirken, "para karşılığı olaylara göz yummak"la suçlanan Irak polisinin de olayda taşeronluk yaptığı yönünde aileye bazı bilgiler ulaştığı öğrenildi. 
İhalenin sonuçlanmasının ardından Sadıkoğlu'nun h l serbest bırakılmaması da "fidyecilerin para alarak bir taşla iki kuş vurma niyeti taşıdıkları" olarak değerlendirildi. 

İkisi de kayıp 
Basında yayımlanan video görüntülerinden 16 - 17 Aralık'ta kaçırıldığı belirlenen Sadıkoğlu'nun şoförü ve tercümanından da haber alınamadığı öğrenildi. Şüpheliler arasında bulunan Iraklı şoför ve tercüman serbest bırakıldıktan sonra ortadan kaybolurken, Sadıkoğlu'yla birlikte kaçırılan Kaptan Ahmet Yurttaş, geçen hafta Türkiye'ye dönmüştü. 

Babası için gitti 

İSTANBUL Milliyet 
Kahraman Sadıkoğlu'nun, kaçırılmasından sonra eşiyle yaptığı son telefon görüşmesinde paranın ödenmesi için oğlu Kemal ağır bir görev üstlendi. Kurban Bayramı nedeniyle Türkiye'deki bankalar kapalı olduğu için, Kemal Sadıkoğlu en kısa sürede parayı bulabilmek amacıyla Londra'ya gitti. Önceki akşam Atatürk Havalimanı'ndan Londra'ya giden Kemal'in yanında annesi Jülide Sadıkoğlu da vardı. 

Bırakılacağını söylüyordu 

Armatör Kahraman Sadıkoğlu, Basra'da 16 Aralık 2004'te, kaptan Ahmet Yurttaş'la birlikte kaçırıldı. Basra'nın Umm Kasr Limanı'nda kaçırıldıktan 10 gün sonra Sadıkoğlu ve Yurttaş'ın görüntüleri yayımlandı. Kendisini kaçıranlar tarafından çekilen görüntülerde Sadıkoğlu, durumunun iyi olduğunu ve sorgusundan sonra serbest bırakılmayı umduğunu söylüyordu. Sadıkoğlu'yla birlikte kaçırılan Yurttaş 37 da geçen hafta serbest bırakıldı. Sadıkoğlu'nun fidye için kaçırıldığı iddia edildiyse de, ailesi böyle bir talebin gelmediğini söyledi. Bir başka iddiaya göre de, yaklaşık 100 milyon dolarlık batık gemi çıkarma ihalesine katılmasını engellemek için Sadıkoğlu'nu rakipleri kaçırdı. 


</TEXT>
</DOC>
