<DOC>
<DOCNO> 343728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo21.html </URL>
<DATE> 2005/05/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Turizme UEFA bereketi... 30 milyon dolar döviz girdisi bekleniyor 
</HEADLINE>
<TEXT>

     Atatürk Olimpiyet Stadı’nda 25 Mayıs’ta oynanacak olan Şampiyonlar Ligi final maçı nedeniyle 23-25 mayıs tarihlerinde otellerin tamamen dolduğu ve futbolseverlerin Kumburgaz, Şile, Yalova, İzmit ve Kilyos gibi yakın bölgelerdeki otellerden rezervasyon yapmaya başladıkları bildirildi. 
     Turistik Otelciler İşletmeciler ve Yatırımcılar Birliği TUROB 
     Başkanı Timur Bayındır, yaptığı yazılı açıklamada, İstanbul otellerinde 23 ile 25 Mayıs tarihleri arasında doluluğun yüzde 100’ü bulacağını belirterek, "İstanbul bu yıl çok iyi bir sezon geçiriyor. 
     Otellerin doluluk oranları yaklaşık yüzde 75 ile 80 arasında gerçekleşiyor. UEFA Şampiyonlar Ligi Final Maçı’nı izlemek için yurtdışından yaklaşık 40 ile 50 bin arasında kişiyi İstanbul’a bekliyoruz. İstanbul otelleri dolacağı için yurtdışından gelen futbolseverleri, yakın illerdeki otellere yönlendirmeye başladık" diye konuştu. 
     
     30 MİLYON DOLAR DÖVİZ GİRDİSİ... 

     Bayındır, İstanbul’da turizm işletme belgeli yaklaşık 60 bin, belediye belgeli yaklaşık 40 bin olmak üzere 100 bin yatak olduğunu söyledi. 
     Final maçını izlemek için yurtdışından gelen futbolseverlerin yaklaşık 2 ile 3 gece konaklayacaklarını söyleyen Bayındır, otel oda fiyatlarının ortalama 100 dolar ile 500 dolar arasında değiştiğini söyledi. Bayındır, maç için gelen turistlerin yaklaşık 30 milyon dolar döviz girdisi bırakabileceğini de sözlerine ekledi. 
     TUROB Genel Sekreteri Erhan Çakay ise, İstanbul otellerinde 23 ile 25 Mayıs tarihleri arasında yer bulmanın imkansız olduğunu kaydederek, "Şu an oteller tamamen rezervasyonlar ile kapanmış durumdadır. Oda satışları kapı fiyatı rack rate üzerinden satılmıştır. Ancak birkaç iptal olursa, yedeklerde yer alan misafirlerimizi otellerimizde ağırlayabileceğiz. Final maçını izlemek için gelen turistleri, yakın bölgelerdeki otellere yönlendirmeye başladık" şeklinde konuştu. 
     Genel Sekreter Çakay, yaklaşık 5 bin kişinin de maçı izlemek için günü birlik gelip döneceğini sözlerine ekledi. 
     
</TEXT>
</DOC>
