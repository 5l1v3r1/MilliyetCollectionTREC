<DOC>
<DOCNO> 349964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko07.html </URL>
<DATE> 2005/06/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
General Motors, 3.5 yılda 25 bin kişinin işine son verecek... 
</HEADLINE>
<TEXT>

     Azalan pazar payı yüzünden zor günler geçiren dünyanın en büyük otomobil üreticisi General Motors GM , önümüzdeki 3.5 yıl içinde ABD’deki 25 bin çalışanının işine son vereceğini ve bir çok fabrikasını kapatacağını duyurdu. 
     ABD’nin Delaware eyaletinde yapılan şirketin 96. yıllık hissedarlar toplantısında bir konuşma yapan GM Başkanı Rick Wagoner, kapatılacak fabrikalar ve çıkarılacak işçiler sayesinde şirketin yılda kabaca 2.5 milyar dolar tasarrufta bulunacağını söyledi. Wagoner, 2004 yılı sonu itibariyle 111 bin civarında çalışanı bulunan GM’in 25 bin kişilik tensikatı 2005-2008 yılları arasında gerçekleştireceğini belirtti. 
     GM son dört yıl içinde bir çok yedek parça fabrikasını kapatmış, 2002 yılında 6 milyon olan yıllık motorlu araç üretim kapasitesini ise 
     bu yıl sonu itibariyle 5 milyona düşürme kararı almıştı. 
     Şirketin açıkladığı işten çıkarma rakamının Kmart mağazalar zincirinin 2003 Ocak ayında açıkladığı 37 bin kişilik işten çıkarma kararından bu yana gerçekleşen en büyük işten çıkarma olduğu ifade edildi. 
     GM’in hangi fabrikalarının kapısına kilit vurulacağının henüz belli olmadığı kaydedilirken, bu yıl zaten bir çok fabrikasına kilit vurmuş olan GM’in Nisan ayında New Jersey eyaletinin Linden şehrindeki ve Mayıs ayında Baltimore’daki fabrikalarını kapatması sonucu 2 bin işçinin işlerini kaybettiği bildirildi. Bu yıl içinde Michigan’daki iki fabrikasını da kapatan GM’in, bu fabrikalarda çalışan 3 bin 500 işçisini ise bölgedeki diğer fabrikalarda istihdam etmesi bekleniyor. 
     General Motors’un, en fazla işçi ve emekliler ile aileleri için yaptığı sağlık harcamalarından darbe yediğini belirten Wagoner, 1.1 milyonluk bu kitlenin sağlık masraflarının GM’e yıllık maliyetinin 5 milyar doları aştığını ve her geçen gün de bu rakamın arttığını ifade etti. 
     2005 yılının ilk beş ayında General Motors’un ürettiği motorlu 
     araç satışında geçen yılın aynı dönemine göre yüzde 5’lik bir gerileme olduğu, şirketin yılın ilk çeyreğindeki zararının ise 1.1 milyar doları bulduğu kaydediliyor. 
     
</TEXT>
</DOC>
