<DOC>
<DOCNO> 304524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/ekonomi/eko01.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaskonun yüzde 5'ini aşan MTV'ye indirim 
</HEADLINE>
<TEXT>


Motorlu Taşıtlar Vergisi, kasko sigortası değerinin yüzde 5'ini aşan mükellefler, bir alt kademedeki taşıtlar için belirlenen vergiyi ödeyecek 


Motorlu Taşıtlar Vergisi'nde, verginin kasko sigortası değerinin yüzde 5'ini aşması halinde, bir alt kademedeki taşıtlara isabet eden vergi tutarı uygulanacak. Uygulama, mükelleflerin müracaatı üzerine yapılacak. Maliye Bakanlığı'nın Motorlu Taşıtlar Vergisi Genel Tebliği dünkü Resmi Gazete'de yayımlandı. 
Mükelleflerin bu uygulamadan yararlanabilmesi için, taşıtların kasko sigortası poliçesine sahip olmaları zorunlu olmayacak. Kasko sigortası değerleri için Türkiye Sigorta ve Reasürans Şirketleri Birliği tarafından cinsi, kodu, modeli, markası, tipi ve yaşı esas alınarak yayınlanan ve yetkili sigorta acentelerine bildirilen, 2005 yılı Ocak ayı itibariyle uygulanacak 71 numaralı "Motorlu Kara Taşıtları Kasko Değer Listesi" esas alınacak. Kasko sigortası poliçesinde belirtilen sigorta değerine göre işlem yapılmayacak. Herhangi bir nedenle hasarlı duruma gelmiş olan taşıtların hasar durumları, motorlu taşıtlar vergisi tutarı için esas alınacak olan kasko sigortası değerinin belirlenmesinde dikkate alınmayacak. 


</TEXT>
</DOC>
