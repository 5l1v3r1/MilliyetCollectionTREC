<DOC>
<DOCNO> 309267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo29.html </URL>
<DATE> 2005/01/25/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Çaykur Rizespor, Ersin'in sözleşmesini feshetti 
</HEADLINE>
<TEXT>

     Çaykur Rizespor, sezon başında Konyaspor'dan transfer ettiği sol kanat oyuncusu Ersin'in sözleşmesini feshetti. 
     Çaykur Rizespor Genel Kaptanı Yılmaz Zehiroğlu, yaptığı açıklamada, Ersin'in takımdan ayrılmak istediğini kendilerine bildirdiğini belirtti. 
     Yönetim kurulu olarak bu isteği teknik heyetle paylaştıktan sonra Ersin'in ''gitmesi'' yönünde karar verdiklerini ifade eden Zehiroğlu, ''Alacaklarına karşılık bonservisi Ersin'e verilerek, sözleşmesi feshedildi. Ersin'e bundan sonraki futbol yaşamında başarılar diliyoruz. Ersin'in yerine bir oyuncu daha alabiliriz. Transfer için önümüzde altı gün var. Bazı alternatifler düşünüyoruz, ancak isim vermek için çok erken'' dedi. 
     Çaykur Rizespor'da iki kez ilk 11'de forma şansı bulan Ersin, futbolu çok sevdiğini, ilk 11'de oynayabileceği bir kulübe transfer olmak istediğini kaydetti. 
     
</TEXT>
</DOC>
