<DOC>
<DOCNO> 313573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur26.html </URL>
<DATE> 2005/02/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
SSK hastanelerinin devri için tespit çalışmaları yapılıyor... 
</HEADLINE>
<TEXT>

     Bazı sağlık kuruluşlarının Sağlık Bakanlığı'na devrine ilişkin illerde kurulan komisyonlar, SSK'nın taşınır, taşınmaz malları, taşıt ve mevcut personelini tespit ediyor. Öncelikle SSK'nın personel, ilaç ve sarf malzeme tespiti en geç 18 şubat 2005'e kadar tamamlanacak. 
     Sağlık Bakanlığı, bazı kamu kurum ve kuruluşlarına ait sağlık birimlerinin devir işlemleriyle ilgili komisyonların oluşturulması ve diğer hususlara ilişkin esas ve usulleri belirledi. 
     Buna göre, devredilen sağlık birimlerinin, kamu kurum ve kuruluşlarına ait arazi, arsa ve binaların bir kısmında hizmet vermesi halinde, bunların komisyonlarca tespit edilecek kısımları gerektiğinde ayrılarak veya kat mülkiyeti ya da kat irtifakı kurularak Bakanlığa devredilecek. Bu kısımların tespitinde SSK'nın ihtiyacı, hizmetin etkin ve verimli sunulması ve geleceğe yönelik kapasite ihtiyacı göz önünde bulundurulacak. 
     
     TESPİT KOMİSYONLARI KURULDU 
     Devredilen sağlık birimlerinin taşınır, taşınmaz, taşıt ve mevcut personelini tespit etmek üzere illerde komisyon kuruldu. Kurumlarca komisyonlarda görev yapacak temsilciler belirlendi ve çalışmalara başlandı. 
     Komisyonlar, sağlık birimlerinin devre konu taşınırları, taşınmazları, taşıtları ve mevcut personelini tespit edip tutanağa bağlayacak. Komisyonlar öncelikle personel ile ilaç ve sarf malzeme tespitini tutanağa göre yapacak ve en geç 18 Şubat 2005'e kadar Bakanlığa ulaştıracak. 
     Demirbaş malzemelerin tespitinde demirbaş tespit tutanağı kullanılacak. Tespit edilen demirbaş ve malzemeler halen bu görevi yürüten ayniyat sorumlularına Bakanlık adına zimmetlenecek. 
     Taşınmazların tespitinde, taşınmaz tespit tutanağı, taşıtların tespitinde taşıt tespit tutanağı düzenlenecek. 
     
     STANDARDI AŞANLAR TESPİT EDİLECEK 
     Kamu kurum ve kuruluşları bünyesinde hizmet sunan kurum tabipliklerinin, Bakanlıkça belirlenecek standartları aşan taşınır, taşınmaz, taşıt ve personeli tespit etmek üzere merkezde Maliye Bakanlığı Müsteşarının görevlendireceği personel başkanlığında, Bakanlıkça görevlendirilecek bir kişi ve standardı aşan taşınır, taşınmaz, taşıt ve personeli olan kamu kurum ve kuruluşlarından iki kişi olmak üzere komisyonlar kurulacak. 
     Taşrada ise bu görevler illerde teşkili öngörülen komisyonlarca yapılacak. Komisyonlar öncelikle kamu kurum ve kuruluşları bünyesinde hizmet sunan kurum tabipliklerinin, Bakanlıkça belirlenecek standartları aşan personel tespitini tutanağa göre yapacak ve en geç 4 Mart 2005'e kadar Bakanlığa teslim edecek. 
     Komisyonlar ayrıca ilaç ve sarf malzemesi, demirbaş, taşınmaz, taşıt tespit tutanaklarını düzenleyerek 18 Nisan 2005'e kadar Bakanlığa gönderecek. 
     
     KIYMET TAKDİR KOMİSYONLARI 
     SSK'nın devre konu taşınır, taşınmaz ve taşıtlarının bedelinin tespiti için, Defterdar veya görevlendirileceği Defterdar Yardımcısı veya en az müdür seviyesinde bir kişinin başkanlığında komisyonlar kurulacak. Komisyonların başkanlığını Maliye Bakanlığı temsilcisi yapacak. Bu komisyonlar, taşınmazların bedellerini Devlet İhale Kanunu'na göre ve ''Devlete Ait Taşınmaz Mal Satış, Trampa, Kiraya Verme, Mülkiyetin Gayri Ayni Hak Tesis, Ecrimisil ve Tahliye Yönetmeliği''nin ilgili hükümlerini dikkate alarak tespit edecek. 
     Taşınmazların kıymet takdirinde, tespit komisyonlarınca düzenlenen taşınmaz tespit tutanağından yararlanılarak kıymet takdir tutanağı tanzim edilecek, bu tutanaklar 18 Nisan 2005'e kadar Bakanlığa gönderilecek. 
     Sözleşmeleri devam eden yatırım projeleri inşaat, onarım ve tadilat, makine teçhizat ve donatım, taşıt ve etüt projeleri ile sözleşmeleri imzalanmış her türlü yatırım projesini tespit ve bedelini takdir etmek üzere merkezde komisyon kurulacak. Komisyon, devam eden yatırım tespit tutanağını Bakanlığa gönderecek. 
     
</TEXT>
</DOC>
