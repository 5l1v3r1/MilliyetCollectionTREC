<DOC>
<DOCNO> 336200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko14.html </URL>
<DATE> 2005/04/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstanbul'a yeni bir alışveriş merkezi... 
</HEADLINE>
<TEXT>

     Doğuş Holding ve Orjin Grup ortaklığıyla, üstü açık alanları ve farklı konseptiyle 250 milyon dolara mal olacak İstinye Park adı verilen alışveriş merkezi yapılacak. 
     Orjin Grup Kurucu Ortağı Zafer Yıldırım, projenin tanıtım toplantısında yaptığı konuşmada, ekonomideki olumlu gelişmelere paralel olarak Türkiye'de satın alma gücünün ve potansiyelinin sürekli arttığını kaydederek, kendilerinin de buna güvendiğini, böyle bir ortamda bütün alışveriş merkezlerine müşteri çıkacağını söyledi. 
     Yıldırım, Orjin Grup'un mağazacılık geçmişine sahip bir grup olduğunu hatırlatarak, ''Bu işe sevdası olan bir grubuz'' diye konuştu. Alışveriş merkezinde Türkiye'deki hemen hemen her markanın olacağını kaydeden Yıldırım, ''Cem Boyner bu projenin kirvesidir'' dedi. 
     Zafer Yıldırım, alışveriş merkezi içindeki kiraların büyük mağazalar için metrekare başına 35-40 dolar civarında, küçük mağazalar için ise 90-100 dolar arasında olacağını bildirdi. 
     Projenin mimari tasarımı için ABD, İngiltere, İspanya, Portekiz gibi birçok ülkeyi gezdiklerini anlatan Yıldırım, Türkiye'nin en büyük alışveriş merkezi olmaya aday İstinye Park projesinde hem Amerikan hem Avrupa çizgisini yansıtmaya çalıştıklarını ifade etti. 
     
     ''DOĞUŞ İLE HASILAT PAYLAŞIMI ŞEKLİNDE ORTAKLIK'' 
     Maliyetin karşılanmasına ilişkin bir soru üzerine Yıldırım, ''Garanti Bankası gibi bir ortağımız var. Arsayı veren Doğuş, finansman ve pazarlamada da destek verecek. Doğuş Holding ile hasılat paylaşımı şeklinde farklı bir ortaklığımız söz konusu'' diye konuştu. 
     Yıldırım, 250 milyon dolarlık maliyetin, konutların satışları ve kiralamadan gelecek gelirle mantıklı bir süre içinde geri döneceğini kaydederek, büyük istihdam yaratacak projede sadece mağazalarda 3-4 bin kişinin çalışacağını söyledi. 
     Bundan sonra tekstil yatırımlarına devam etmeyi düşünmediklerini, gayrimenkul, turizm ve mağazacılık alanlarına yoğunlaşacaklarını belirten Yıldırım, Beyoğlu Tepebaşı'nda eski adliye binasındaki inşaat çalışmalarının sürdüğünü, burayı bir yıl sonra butik tarzda Orjin Otel adıyla açmayı planladıklarını bildirdi. 
     Toplantıya katılan davetliler arasında yer alan Boyner Holding Murahhas Azası Cem Boyner de, müşterilerin doğru zamanda doğru mağazalar açıldığında geleceğini vurgulayarak, ''Nişantaşı'nda açtığımız mağaza beklenenden yüzde 20 daha iyi iş yapıyor. Doğru açıldığı zaman Türkiye'de daha çok ekmek var. İstinye Park, ilk defa bütün markalarımızı yan yana koyabileceğimiz bir alışveriş merkezi'' diye konuştu. 
     Vakko Holding Yürütme Kurulu Başkanı Cem Hakko da, ''Buraya potansiyel müşteriyi evinden çıkarmak için biz de elimizden geleni yapacağız'' dedi. 
     
     MAĞAZALAR ŞEHİR MEYDANI GÖRÜNTÜSÜNDE 
     Doğuş Holding'e ait İstinye'deki 130 dönümlük arazi üzerine Orjin Grup tarafından yaptırılacak alışveriş merkezi, 300 mağazanın yanı sıra 400 dairelik konut bölümünü kapsayacak. 
     Mimarisi Akmerkez'i tasarlayan mimarlık grubu Design and Development Group tarafından gerçekleştirilen İstinye Park projesi, yaklaşık 264 bin metrekaresi kapalı olmak üzere 349 bin metrekare toplam alana sahip olacak. 
     82 bin metrekare kiralanabilir alanı, 4 bin araçlık otoparkı bulunan alışveriş merkezini, yılda 18-20 milyon arasında kişinin ziyaret etmesi bekleniyor. 
     İstinye Park projesinin, Abdi İpekçi Caddesi örnek alınarak açık havada inşa edilecek şehir meydanı şeklindeki ''lifestyle center'' adlı bölümünde mağazaların hepsi, sokaklarla birbirine bağlanan şehir meydanı görüntüsü içinde yer alacak. 
     Merkezinde 100 derecelik açıya sahip geniş kubbesi bulunan eğlence alanı ''grand rotunda'' bölümünde 12 sinema salonu, restoranlar ve 2 bin 500 metrekarelik sağlık kulübü bulunacak İstinye Park'ın diğer bölümü ise cam tavanı ile ''fashion zone''dan oluşacak. 
     İstinye Park'ın 2007 yılı Nisan ayında açılması planlanıyor. 
     
</TEXT>
</DOC>
