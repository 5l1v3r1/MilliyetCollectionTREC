<DOC>
<DOCNO> 314719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo22.html </URL>
<DATE> 2005/02/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ankaragücü 2 - Kayserispor 2 
</HEADLINE>
<TEXT>

     Birinci Süper Futbol Ligi'nde Ankaragücü-Kayserispor karşılaşması, 2-2 beraberlikle sona erdi. 
     Karşılaşmaya tutuk başlayan ev sahibi Ankaragücü, ilk yarı boyunca dağınık bir görüntü sergiledi. Konuk ekip Kayserispor ise geliştirdiği kontra ataklarla Ankaragücü'ne zor anlar yaşattı. 
     11. dakikada gelişen Ankaragücü atağında, Ali Akdeniz'in ortasında Umut'un kafayla vuruşunda top az farkla auta gitti. 
     16. dakikada, Kayserispor ceza sahası içinde yaşanan karambolde topu önünde bulan Augustine sert vurdu, meşin yuvarlak kaleci Mehmet Ali'de kaldı. 
     18. dakikada, Kayserispor'un gelişen ani atağında kaleciyle karşı karşıya kalan Bülent, Gökhan'ı topla buluşturdu, bu futbolcunun vuruşunda kaleci Zafer son anda topu çizgiden çıkardı. 
     32. dakikada Cem Karaca'nın pasıyla ceza yayı üzerinde topla buluşan Thomas Pesir'in vuruşunda meşin yuvarlak Ankaragücü ağlarına gitti 0-1 
     Maçın ilk yarısı konuk ekip Kayserispor'un 1-0 üstünlüğüyle sona erdi. 
     
     İKİNCİ YARI 

     İkinci yarının hemen başında attığı golle beraberliği yakalayan Ankaragücü, bu dakikadan sonra geliştirdiği ataklarla rakibini bunalttı. Özellikle karşılaşmanın son yarım saatlik bölümünde çok sayıda gol pozisyonu yakalayan başkent ekibi, bunlardan yalnızca 1'ini değerlendirebilince sahadan 1 puanla ayrıldı. 
     Konuk ekip Kayserispor ise rakibi karşısında kontrataklarla gol aradı. Sarı-kırmızılı takım, Effa ile öne geçmesine karşın İsmet'in son dakika golüne engel olamadı ve beraberliğe razı oldu. 
     51. dakikada Evren'in uzun pasıyla Kayserispor ceza alanı içinde topla buluşan Umut, rakibinin yanından sert bir vuruşla meşin yuvarlağı ağlara gönderdi 1-1. 
     55. dakikada Adem'in pasıyla ceza alanına giren Augustine, kaleciyle karşı karşıya kaldı. Bu futbolcunun vuruşunda, kaleci Mehmet Ali yatarak golü son anda önledi. 
     61. dakikada Ergün'ün sol taraftan yaptığı ortada, ceza alanında uygun durumda bulunan Cem Karaca topa iyi vuramadı. Kaleci Zafer, meşin yuvarlağı kontrol ederek tehlikeyi uzaklaştırdı. 
     78. dakikada Kayserispor ceza alanına gelen topu kaleci Mehmet Ali yumruklarıyla uzaklaştırdı. Meşin yuvarlağı kontrol eden Evren, çok kötü vurunca, sarı-lacivertli takım bir pozisyondan daha yararlanamadı. 
     87. dakikada ceza alanında topla buluşan Balili, Ankaragücü savunmasını etkisiz duruma getirdikten sonra meşin yuvarlağı kaleci Zafer'in yanından ağlarla buluşturdu 2-1. 
     90. dakikada sol taraftan kullanılan köşe atışında, ceza alanında oluşan karambolde topa son anda İsmet vurdu ve takımının beraberlik golünü kaydetti 2-2. 
     Karşılaşma, 2-2'lik beraberlikle tamamlandı. 
     
</TEXT>
</DOC>
