<DOC>
<DOCNO> 335089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun23.html </URL>
<DATE> 2005/04/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Akayev ve ailesinin mal varlığı araştırılacak 
</HEADLINE>
<TEXT>

     Kırgızistan'ın devrik lideri Askar Akayev, ailesi ve yakınlarına ait tüm mal varlıkları araştırılacak. 
     Kırgızistan'ın geçici devlet başkanı ve başbakanı Kurmanbek Bakiyev, halkın talebi üzerine devrik lider Akayev'in mal varlığının araştırılmasını öngören kararı imzaladı. 
     Karar uyarınca Başbakan Yardımcısı Daniyar Üsönov başkanlığında kurulacak bir komisyon, Akayev, ailesi ve yakınlarına ait işletmeler, şirketler ile diğer menkul ve gayrimenkullerini araştıracak. Çalışmalarını bir ay içinde tamamlayacak olan komisyon, hükümete rapor sunacak. 
     Karar, bu araştırmalar sonuçlanıp bir karara varılıncaya kadar, Akayev'e, ailesine ve yakınlarına ait olduğu bilinen mal varlıklarının satışına, kiralanmasına ve bir başkasına devredilmesine de yasaklama getiriyor. 
     Bu arada Kırgız Haber Ajansı KABAR , Akayev'in Kazakistan vatandaşı olan damadı Adil Toygunbayev hakkında ''haksız mal varlığı edinmek''ten dava açıldığını duyurdu. 
     
</TEXT>
</DOC>
