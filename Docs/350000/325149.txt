<DOC>
<DOCNO> 325149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/dunya/dun04.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi isteğiyle ayrılıyor 
</HEADLINE>
<TEXT>


Edelman'ın emeklilik niyetini geçen ay başında Washington'a bildirdiği belirtiliyor 

YASEMİN ÇONGAR Washington 


ABD'nin Ankara Büyükelçisi Eric Edelman'ın istifa kararı, bir yandan "Bush yönetimi görevi bırakmasını mı istedi " sorusuna yol açtı, bir yandan da kendisinin Washington'da daha üst düzey bir göreve geleceği beklentisini öne çıkardı. 
Ancak Edelman'ı yakından tanıyan ABD'li kaynaklara göre, Büyükelçi'nin Ankara'dan ve diplomatlıktan ayrılma kararının "her iki değerlendirmeyle de ilgisi yok". Edelman'ın "Washington'ın telkini üzerine görevi bıraktığı" şeklindeki yorumu, "baştan aşağı yanlış bir spekülasyon" sayan bu çevre, Büyükelçi'nin "terfi hesabı da yapmadığını" öne sürüyor. 

Rice'a söylemişti 
Edelman'ın görevi bırakma niyetini, ilk kez şubat başında Ankara'ya gelen Dışişleri Bakanı Condoleezza Rice'a bizzat açmış olabileceği belirtiliyor. 
Adı saklı kalmak koşuluyla konuşan bir ABD'li yetkili, "Şaşırmadık. Edelman'ın ayrılma isteğini, aylar olmasa bile haftalar öncesinden biliyorduk" dedi. Aynı yetkili, "Edelman'ın geri çağrılması ya da çalışmasına ilişkin herhangi bir sıkıntı nedeniyle kendisine istifa telkininde bulunulması asla söz konusu değil. Bu spekülasyonlar baştan aşağı yanlış" ifadesini kullandı. 

Siyasi görev mi 
Edelman'ın haziranda ABD Dışişleri'nden emekliye ayrıldıktan sonra, siyasi bir göreve gelebileceği konuşuluyor. Büyükelçi'ye yakıştırılan konumlar arasında Başkan Yardımcısı Dick Cheney'nin ulusal güvenlik danışmanlığı, Savunma Bakan yardımcılığı, hatta Başkan George W. Bush'un ulusal güvenlik danışmanlığı var. 


</TEXT>
</DOC>
