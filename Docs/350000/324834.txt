<DOC>
<DOCNO> 324834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo25.html </URL>
<DATE> 2005/03/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Celal Doğan Birkaç yıldır futbol sektörünün üstünde kara bulutlar var 
</HEADLINE>
<TEXT>

     Birinci Süper Futbol Ligi Kulüpler Birliği Vakfı Toplantısı İstanbul'da yapıldı. Birlik içinde bir komisyon oluşturulduğu ve bu komisyonun, sorunları anlatmak için Başbakan Recep Tayyip Erdoğan ile görüşeceği açıklandı. 
     Yaklaşık 2 saat süren toplantıya, Birinci Süper Lig kulüp yöneticilerin yanı sıra İkinci Lig A Kategorisi'nde mücadele eden kulüplerin temsilcileri de katıldı. 
     Birlik Başkanı İlhan Cavcav, toplantı sonrasında yaptığı açıklamada, bir komisyon oluşturduklarını, beklentileri ve sıkıntılarını hükümet ile Başbakan Recep Tayyip Erdoğan'a iletmek üzere karar aldıklarını belirterek, daha sonra sözü Gaziantepspor Kulübü Başkanı Celal Doğan'a verdi. 
     Celal Doğan, Türkiye'de son birkaç yıldır futbol sektörünün üzerinde kara bulutlar olduğunu ifade etti. Türk insanının futbolun güzelliklerini yaşaması gerekirken sorunlarla uğraştıklarını kaydeden Doğan, şunları söyledi 
     ''Futboldaki şiddet ve reyting uğruna yapılan yayınlar sonrasında ortaya çıkan gerginlikten dolayı futbol yöneticileri suçlanıyor. Türk futbolunda seyirci ve gelir kaybı var. Devletin asli görevini yapan kurumlar, destek almak yerine köstekleniyor. Azalan gelirlerin takviye edilmesi gerekirken, Maliye Bakanlığı vergi denetimi yapıyor. Baremleri ve KDV oranlarını yükseltiyor. Kulüpler sorunları taşıyamayacak hale geldi. Bahis oyunlarından elde edilen gelirlerin azaltılması çalışmaları yapılıyor. Bugün saat 15.00'te İstanbul'da bir toplantı var. O toplantıya gidip konuyu ilgili bakana ileteceğiz.'' Kurdukları komisyon ile sıkıntılarını Başbakan Recep Tayyip Erdoğan'a da ileteceklerini kaydeden Doğan, ''Bu anlayışla devam edersek, en iyi propaganda aracına ket vurur ve öldürürüz. Sözde birliklerimiz var, bunun yarın eyleme dönüşmesini istemiyoruz. Yarın kulüpler maça çıkmazsa vebali kulüplerimize ve birliğimizde olmaz. Spora çok büyük ilgisi olan Başbakanımızdan bu konuya duyarlılığını istiyoruz. Bu sektör ölüyor. Bu kurumu yaşatmak için gereken yapılsın'' diye konuştu. 
     Doğan, basın mensuplarının, yaşanan sıkıntılar sonrası boykotun söz konusu olup olmadığı şeklindeki bir sorusunu ise ''Boykot diye bir şey olmaz. Ama zaten sorun oraya kadar gelirse, o zaman boykottan daha kötü olur. Sektör ölür'' diye yanıtladı. 
     
</TEXT>
</DOC>
