<DOC>
<DOCNO> 300824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/bila.html </URL>
<DATE> 2004/12/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit'in Irak önerisi 
</HEADLINE>
<TEXT>


Eski Başbakan Bülent Ecevit, Kuzey Irak'taki gelişmelerin, Türkiye'yi parçalanma riskiyle karşı karşıya getireceğini düşünüyor. 
Bu nedenle de Türkiye'nin Kuzey Irak'taki askeri varlığını büyük ölçülerde artırmasını öneriyor. Ecevit, bu kaygılarını ve önerisini Cumhurbaşkanı Ahmet Necdet Sezer'e de iletti. 
Türkiye, ABD'ye rağmen, Kuzey Irak'a girebilir mi Buradaki askeri varlığını büyük sayılara çıkarabilir mi Böyle bir girişim, ABD askeri ile çatışma anlamına gelmez mi 
Ecevit'e dünkü görüşmemizde bu soruları yönelttim. "ABD'ye rağmen" böyle bir girişimin çok zor olacağı görüşüne Ecevit de katılıyor. Ancak, olanaksız da görmüyor. Türkiye'yi bekleyen tehlikenin, böyle bir girişimde bulunmayı göze almayı gerektirecek kadar büyük ve yakın olduğunu belirtiyor. 
Ecevit, kaygısını şöyle özetliyor 
"Kuzey Irak'taki gelişmeler yakın gelecekte Türkiye'yi parçalanma tehlikesine doğru sürüklüyor. Bağımsız Kürdistan Devleti oluşturuluyor. Bu, süreç içinde Türkiye'nin Güneydoğusu'ndan da toprak talebine dönüşecektir. Kürtler, neden iki ayrı topraktayız diyerek Kuzey Irak toprakları ile Güneydoğu'yu birleştirip tek Kürdistan toprağı yapmak isteyeceklerdir. Bu taleplerin gündeme gelmesi çok uzak değildir. Ben, kaygı nedeniyle Türkiye'nin Kuzey Irak'taki askeri varlığını artırması gerektiğini düşünüyorum." 
Ecevit, ABD faktörüyle ilgili soruma ise şu karşılığı veriyor 
"Elbette ABD'nin varlığı bir gerçek. Öncelikle Türkiye'nin ABD ile anlaşarak, uzlaşarak askeri varlığını artırmanın yollarını aramalıdır. ABD'ye ileriye dönük sorunlar iyi anlatılmalıdır. ABD, Türkiye olmadan ne bu bölgede, ne de gündeme getirdiği ve Fas'tan Güneydoğu Asya'ya kadar büyük bir coğrafyayı ilgilendiren Büyük Ortadoğu Projesi'ni yaşama geçirebilir. Başarılı olması mümkün değildir. Bu iyi anlatılmalıdır. Irak'ın toprak bütünlüğünün ve siyasal birliğinin kurulması ve korunmasının önemi çok iyi anlatılmalıdır. Bunu Türkiye'yi devre dışı bırakarak gerçekleştiremeyeceği söylenmelidir. Nitekim gerçekleştiremediği ortadadır. ABD ikna edilirse, varılacak bir uzlaşma ile Türk askeri oraya girer ve hem güvenliği, hem de istikrarı sağlayıp koruyabilir." 
Ecevit, Türkiye'nin Irak bataklığına çekilmesinin çok daha büyük sakıncalar doğuracağı, ayrıca ABD ile çatışmanın kaçınılmaz olacağı düşüncesiyle karşı çıkanların görüşüne ise şu karşılığı veriyor 
"Türkiye'nin Kuzey Irak'ta sınırlı bir askeri varlığı var. Ama biliyoruz ki ABD'liler, Türk askerinin çalışmalarını olanaksız hale getiriyorlar, sınırlıyorlar. Rahat hareket etmelerine bile olanak sağlamıyorlar. Aksine birtakım hareketler oluyor, saldırılar gerçekleşiyor, üzücü tavırlar sergileniyor. Bu bakımdan hükümetin ABD ile oturup bu konuları detaylı bir şekilde konuşması ve ortak hareket olanağı yaratması gerekir. ABD'yi buna zorlamak gerekmektedir. Her şeye rağmen ABD direnirse bile, Türkiye'nin kendi geleceği için Kuzey Irak'taki askeri varlığını artırmanın bir yolunu bulması zorunludur. Yeniden uyarmak gereği duyuyorum, bu süreç Türkiye'yi parçalanmaya sürüklüyor. Türkiye parçalanıyor. Bunun önlemi şimdiden alınamazsa, çok geç kalınmış olur." 
Ecevit, h l ABD ile bir uzlaşmaya varılabileceği umudu taşıyor. 
Ancak uzlaşma sağlanmasa da bir yolunu bulup Türkiye'nin Kuzey Irak'ta askeri varlığını artırması gerektiği konusunda ısrar ediyor. 
ABD'nin Irak'a müdahalesinden önce Türkiye topraklarını kullanarak ABD askerlerinin Irak'a girmesine karşı çıkan ve Washington'un taleplerine olumlu yanıt vermeyen Ecevit, 3 Kasım 2002 seçimlerinden önce başbakanlığının son dönemlerinde, Türkiye'nin ABD'yi beklemeden Kuzey Irak'a girmesi ve kendi güvenliği açısından önlem alması gerektiğini savunuyordu. 
Dönemin Dışişleri Bakanı Prof. Dr. Şükrü Sina Gürel de bir kolordu ile Kuzey Irak'a girilmesi yönünde karar oluşturulduğunu, ancak uygulama olanağı bulunamadan seçimlere gidildiğini açıklamıştı. 
Ecevit ve Gürel'in tutumu, 1 Mart tezkeresini desteklemek yönünde değil, ABD'yi beklemeden Türkiye'nin kendi inisiyatifiyle hareket etmesi yönündeydi. 



</TEXT>
</DOC>
