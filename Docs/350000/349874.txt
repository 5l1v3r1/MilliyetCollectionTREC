<DOC>
<DOCNO> 349874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/yozer.html </URL>
<DATE> 2005/06/08/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Tarihe geçtiler 
</HEADLINE>
<TEXT>



Ümit Milli Takımımız'ın bu kadar umutsuz bir futbol sergilediğine ilk kez şahit olduk. Grubunda yarım puanı bile olmayan ve alması da güç gözüken amatör bir takıma üç puan veren Ay - Yıldızlı ekibimizin dünkü futbolunu açıklamaya hiçbir kelime yetmez. Sadece İbrahim Akın ile Fahri'nin birşeyler yapmaya çalıştığı ve bu iki oyuncuya hiç kimsenin ayak uyduramadığı maçta rakip zayıf da olsa yenilgi zaten kaçınılmazdı. Dünkü maçta hiçbir futbolcu kayıp puanların kendilerini grupta nakavt edeceğinin farkında bile değildi. Oyunun hiçbir bölümünde maça asılmayan, yetenekli ayaklarını kullanamayan, pozisyona bile girmekte güçlük çeken, gereksiz bir şekilde sinirlenen, istediği oyunu tutturamayan Ümit Milli Takımımız, Kazakistan'da tarihe geçti. Çünkü Kazakistan, UEFA'ya girdiğinden beri milli takımlar düzeyinde ilk kez galip gelmeyi başardı. Bunu izlemek de bizlere nasip oldu. O yüzden Ümitlerimiz ne kadar kendileri ile övünse azdır 
Bu yenilgiyle zirveden kopan Ümit Milli Takımımız'ın üst üste aldığı bu şok sonuçlar herhalde genç oyuncuların tatil havasına erken girmeleriyle açıklanabilir. Ancak bu futbolcuları bu maçlara hazırlamak da elbette teknik heyetin görevi. O yüzden sahadaki oyuncular kadar kulübenin de Kazakistan yenilgisinde rol oynadığını düşünüyorum. Ayrıca Ümitler'in bu görüntüsü, gelecek için verdikleri sinyaller, bizleri en çok endişelendiren konu oldu. 


</TEXT>
</DOC>
