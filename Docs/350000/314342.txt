<DOC>
<DOCNO> 314342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/altan.html </URL>
<DATE> 2005/02/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Matrak heykellere de merak artsaydı... 
</HEADLINE>
<TEXT>


SİYASAL dünya tarihinin, yeryüzündeki tüm kara parçalarında aynı vahşetle kaynatılagelmiş, kanlı çöp çorbası aşçıları geçmedi sadece yaşam sahnelerinden tanrısal bir ışıklanmanın gönülsel ve beyinsel yaratıcıları da geçti. 
İşte, matrak heykellere de imzasını atmış olan büyük Rodin'in, kendi eserleri için yaptığı heykel tanımı 
- Taşın fazla tarafını atıyorum, gerisi heykel kalıyor. 

Güncel tatava şampiyonları da, füzelendirdikleri ketenhelva flaşları da pul pul dökülüp gider 10 yıla kadar... 
İsterseniz 10 yıl önceki basında, manşetleşmiş demeçlerle sahiplerine şöyle bir bakın kaç tanesi kalmış gündemde bugün 
Vaktiyle Ziya Paşa da, aynı saptamayı yapmıştı 
"Seyretti hava üzre denir taht-ı Süleyman 
Ol saltanatın yeller eser şimdi yerinde" 

"Taşın fazla tarafını atıyorum, gerisi heykel kalıyor"... Kanlı çöp çorbası aşçılarının tüm söylediklerini, balık gübresine dönüştüren bir heykelci hidrojeni. 
Gönül isterdi Türkiye'de, matrak heykellere de merakın artmasını. "Türk'e Türk propagandası" yapmakla sık sık sulanıp duran kuşaklarda, yeterince açmayan çiçekler birden evrensel bir gelişmeye yönelirlerdi. 

İstanbul'un simgesi olacak bir anıt yapılması düşünülüyor. 
Koskocaman matrak bir anıt, tüm insanlığın belleğine kazınacak çarpıcı bir simge olmaz mıydı İstanbul için .. 
Acizane birkaç örnek vermeye çalışalım... 
Haç'la Hilal arasına oturtulmuş büyük bir plato üstünde 4 bin yıldan bu yana İstanbul'da giyilmiş çeşit çeşit şapkalar... Roma ve Bizans miğferleri, Ceneviz serpuşları Osmanlı kavuk, sarık, fes ve takkeleri Cumhuriyet kalpak, kasket, silindir, melon ve fötrleri... 
Daha da belgesel bir zenginliğe kavuşturulabilir anıtın şaşırtıcı şapka koleksiyonu... 

Bir başka örnek, Haç'la Hilal arasında birbirini ortasından dikeylemesine ve yanlamasına kesmiş "artı" işaretine benzeyen 4 başlı 2 kayık... 
Her kayığın baş ve kıç tarafındakiler, birbirlerine sırtlarını dönmüşler, kendi yönlerinde kürek çekmeye çalışıyorlar... 
4 ayrı yöne gitmeye çalışan kürekçileriyle, hiçbir yere gidemeyen, birbirini ortasından kesmiş 4 başlı 2 kayık anıtı... 

Bir başka örnek daha... 
Haç'la Hilal arasında bir kayık salıncak... Salıncağın bir tarafında sırt üstü uzanıp, çıplak bacaklarından birini dizinden kırıp yana açmış, ötekini de yukarı doğru kaldırmış bikinili genç bir kız salıncağın diğer tarafında, çıplak kıza sırtı dönük başörtülü başka genç bir kız... 
Aynı salıncakta ters oturmuş, öyle sallanıyorlar sanki... 

Daha az matrak bir örnek de, kuzeyle güneyi gösteren dev bir pusulanın göbeğinde, doğuyla batıyı simgeleyen Hilal ve Haç arasında kolunu göğe doğru kaldırmış elinde güneş tutan 4 çehreli çıplak bir kadın olabilir... 

"İstanbul" adının kökeni, "kente gitmek" deyiminden filizlendiği için, yürüyen bir kadınla erkeğin dev bir anıtı da simgeleyebilir İstanbul'u... 
Tarih kokulu hümanist anıtların evrenselliğiyle ömrü yerel ve şoven anıtlarınkinden daha uzun oluyor... 
Birinciler tatava dışılığı, ikinciler yerel bir avuntuyu yansıtıyor çünkü... 
İstanbul'un simgesi olacak bir anıt, 1000 yıl sonra da değerini korumalı... 

Sabahları güneş açmış, damlar üstündeki karlar da erimeye başlamışsa mahalleye kurtların inmesi gibi bir sakınca da yoksa... 
Beyaz k ğıtlar üstünde, divaneliklerle çember çevirmenin tadı başka oluyor... 

Heykeli yapılabilir mi, yapılamaz mı kestiremediğim bir konu da, padişah olmuş torununu düşünen meçhul bir dede... 
Daha doğrusu Nakşidil Sultan'ın, adı bilinmeyen babası... 
Nakşidil Sultan, I. Abdülhamit'ten gebe kalmış ve II. Mahmut'u doğurmuştu. 
Nakşidil Sultan'ın da elbet bir babası vardı. Adı neydi, kimdi, neredeydi hiçbiri bilinmiyor... 
Ola ki, Nakşidil Sultan'ın babası, biliyordu torunu II. Mahmut'un padişah olduğunu... 
Torunu padişah olmuş meçhul bir dedenin, torununu düşünen heykeli bilmem ki nasıl yapılabilir 

Şayet yapılabilse, torunları padişah olmuş meçhul dede heykellerinden, çok değişik bir koleksiyon çıkardı ortaya... 
Malum ya, bizim padişahlardan pek çoğunun anne babaları, yani ikinci dedeleri hiç bilinmiyor... 
Bendenize sorarsanız, hakları yenmiş dedeler onlar... 
Kim bilir belki bir gün, simgesel soyut bir heykeli yapılır onların da 
"Kızları valide sultan, torunları padişah olmuş meçhul dedeler anıtı." 

Divaneliklerle çember çevirdiğinizde, güncelin tatavalarından da, bayağı arınıyorsunuz. 
Rodin sağ olsaydı da sorabilseydim kendisine 
- Tatavaların fazla taraflarını attığında da, geriye sadece görünmeyen heykeller mi kalıyor 



</TEXT>
</DOC>
