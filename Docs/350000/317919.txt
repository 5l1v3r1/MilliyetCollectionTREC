<DOC>
<DOCNO> 317919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy06.html </URL>
<DATE> 2005/02/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Erkan Mumcu yeni oluşum için start veriyor 
</HEADLINE>
<TEXT>

     ANKARA ANKA 

AKP'den istifalar başlarken, Erkan Mumcu da AKP'nin baskın seçime hazırlandığı görüşüyle yeni oluşum çalışmalarına hız verme kararı aldı. 
     Isparta Milletvekili Erkan Mumcu'nun ardından Malatya Milletvekili Süleyman Sarıbaş'ın da AKP'den istifa etmesiyle "AKP'ye alternatif" yeni oluşum çalışmaları da başladı. 
     Mumcu çevresi, AKP'den istifa edeceklerin ardından CHP'deki muhalif isimlerle de yapılacak görüşmelerle oluşumun yasal bir partileşmeden önce TBMM'de Grup oluşturmasını planlıyor. 
     Bu çalışmaların sürmesi için Mumcu, ilk olarak yeni oluşumun genel merkezi işlevini görecek bir büro kiralama kararı aldı. Bu doğrultuda 2 yer için görüşmeler sürerken, bu hafta sonuna kadar büro belirlenerek, Mumcu'nun çalışmalarına başlaması öngörülüyor. Mumcu'nun yeni oluşum çalışmalarında acele etmesi, ABD ile ilişkiler, AB süreci ve iç gelişmeler nedeniyle AKP'nin bir baskın seçime gidebileceği görüşünden kaynaklanıyor. 
     Mumcu büronun oluşturulmasının ardından AKP'den istifa edeceklerle birlikte CHP'deki muhaliflerle görüşmeler yürütecek. Mumcu, "yeni oluşumun yalnızca AKP'den istifa edecek isimler ve eski ANAP'lılarla sınırlı olmaması" yaklaşımıyla özellikle CHP'de Kemal Derviş'e yakın isimlerle yola çıkmanın hesabını yapıyor. Böyle bir gelişme sağlayabilmesi halinde Mumcu, yeni oluşumun programını da Derviş'le birlikte hazırlamayı planlıyor. 
     AKP içinde milliyetçi olarak bilinen ve DEP'lilerin tahliyesine karşı bildiri yayınlayan milletvekillerinin Mumcu ile birlikte hareket edebilecekleri belirtilirken, Mumcu'nun yeni oluşumda "Milliyetçi bir söylem yerine liberal özgürlükçü bir söylemden yana olduğu" vurgulanıyor. 
     Mumcu çevresi bir ay gibi bir süre içinde 30 milletvekilinden oluşan bir grup haline gelmeyi planlarken, AKP'de istifaların sayısının 5'i geçmeyeceği yorumları yapılıyor. AKP'de Malatya Milletvekili Miraç Akdoğan ve Muğla Milletvekili Hasan Özyer'in Mumcu hareketine katılmak için istifa edeceklerine kesin gözüyle bakılıyor, ancak daha fazla istifa olmayacağı görüşü dile getiriliyor. 

     
</TEXT>
</DOC>
