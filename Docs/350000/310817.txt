<DOC>
<DOCNO> 310817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur10.html </URL>
<DATE> 2005/01/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hakkari Belediye Başkanı Deprem söylentilerini hırsızlar çıkarıyor 
</HEADLINE>
<TEXT>

     Hakkari Belediye Başkanı Metin Tekçe, deprem olacak söylentilerinin hırsızlar tarafından ortaya atıldığını iddia etti. 
     Başkan Tekçe, 25 Ocak'ta ve sonrasında meydana gelen depremlerden sonra birçok ailenin korku ve paniğe kapılarak evlerine giremediğini belirtti. 
     Tekçe, evlerin boş kalmasını fırsat bilen hırsızların, şimdiye kadar 4 eve girdiği yönünde kendisine duyumlar geldiğine dikkat çekerek, son günlerde ''gece 22.00 ile 24.00 saatleri arasında deprem olacak'' söylentilerinin, hırsızlar tarafından ortaya atıldığını iddia etti. Halkın bu tür söylentilere inanmamasını isteyen Tekçe, Hakkarilileri evlerine dönmeye davet etti. 
     İl Emniyet Müdürü Yaşar Ağdere ise bütün mahallelere 24 saat boyunca görev yapan devriyeler koyduklarını belirterek, vatandaşların da evlerinden çıkarken kapı ve pencereleri kapatarak, kendilerine yardımcı olmalarını istedi. 
     
     HAKKARİ MİLLETVEKİLİ ZEYDAN'DAN VALİ GÜRBÜZ'E ZİYARET 
     AK Parti Hakkari Milletvekili Mustafa Zeydan, Vali Erdoğan Gürbüz'ü ziyaret ederek, depremden sonra yapılan çalışmalara ilişkin bilgi aldı. 
     Zeydan, daha sonra polisevinde düzenlediği basın toplantısında, depremin ardından kente geç gelmesi yönünde yapılan eleştirilere ilişkin açıklama yaptı. 
     Depremin 4. gününde geldiği için Hakkarililerin kendisine kızgın olduğunu bildiğini belirten Zeydan, Ankara'da kalıp, Hakkari için gereken tüm yardımların yapılmasına çalıştığı için geciktiğini söyledi. Zeydan, şöyle devam etti 
     ''Hakkari, 60 yıldan beri böyle bir tehlike görmemişti. Elimizdeki verilerle bundan sonra da depremin olup olmayacağını bilemeyiz. Bu gibi felaketlerde sabırlı olmak gerekir. Olayları başka bir kanala çekmenin kimseye faydası yoktur. Gözaltına alınan vatandaşların durumu hakkında da üzülüyoruz, keşke bu tür olaylar olmasaydı. Bir binanın camlarını kırmak, görevlinin üzerine yürüyerek dövmek doğru bir olay değildir. 
     Hükümetin, milletvekillerinin eksikleri olmuş olabilir, ama bu eksikleri başka bir şekilde kullanmak doğru değildir. Telefonumu arayıp yaşa Apo, varol örgüt deyip kapatan insanlar var. Bunlar Hakkarililere yakışmıyor. Hakkarililerin yüzde 95'i, bu olaylara karışmadı. Bunları provoke eden 15-20 kişi, kandırılmış insanlar. Bu bizim için büyük bir leke olmuştur. İnşallah böyle olaylar bir daha olmaz.'' 
     
</TEXT>
</DOC>
