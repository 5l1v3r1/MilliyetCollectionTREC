<DOC>
<DOCNO> 326554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yazar/bila.html </URL>
<DATE> 2005/03/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sağduyu 
</HEADLINE>
<TEXT>


Türkiye'de, çok ağır tahrik edici koşullara karşın bir toplumsal çatışma, bir iç savaş yaşanmamışsa bu Türk insanının sağduyusu sayesinde olmuştur. 
25 yıla yakın bir süre ayrılıkçı terör dönemi yaşayan, binlerce şehit veren, binlerce vatandaşını kaybeden Türkiye, tüm çabalara karşın sosyolojik bir ayrışmaya uğramıştır. Ayrılıkçı terör belli ölçüde bir siyasallaşma yaratmışsa da, ulusal ve toplumsal bölünmeye, üniter yapının dağılmasına, Türk ulusunun sağduyulu, sabırlı, hoşgörülü tutumu ve bilinç düzeyi izin vermemiştir. 
Bu bilincin kaynağı Türkiye Cumhuriyeti'nin temelleri ve kuruluş felsefesidir. Bu temellerin ve felsefenin harcını, Gelibolu'da olduğu gibi Anadolu'nun her köşesinde yan yana yatanlar atmıştır. Türkiye Cumhuriyeti'ni, sadece ulusal kurtuluşuyla değil kuruluşuyla da dünyaya örnek yapan bu özelliğidir. 
Bugün Türkiye'nin her yerinde her etnik kökenden, her dinden Anadolu insanı birlikte yaşayabiliyorsa bunu, temellerinin doğru ve sağlam atılmış olmasına borçludur. 
Bu nedenledir ki, terörün en yoğun olduğu dönemlerde, terörden kaçanlar Kuzey Irak'a değil, batı illerine göç etmiştir. Bu kararı alırken kuşku ve kaygı duymamış, göç ettikleri illerde yeni yaşamlar kurabilmişlerdir. Gittikleri yerlerde saldırıya uğramamış, reddedilmemiş, toplumsal yaşama katılmışlardır. Bu, Türkiye'nin çok önemli bir özelliğidir. Bu, siyasal ayrışmanın sosyolojik ayrışmaya dönüşmediğinin göstergesidir. 
Bundan sonrası için de bu çizgi çok önemlidir. Bu çizgi aşılır ve iş toplumsal ayrışmaya dönüşürse, ülke temelden bir sarsıntıya girer ki, asıl tehlike de budur. 
Kutsal değerlere yöneltilen saldırılar ve benzeri densizliklerin işaret ettiği tehlikenin büyüklüğü buradadır. 
Ankara'da dün herkes evine, işyerine Türk bayrakları asarak anlamlı bir mesaj vermişti. Sokağa dökülmedi, tahriklere kapılmadı. Bu olgun, sağduyulu tavır altın bir fırsat olarak görülmeli ve değerlendirilmelidir. Özellikle, Türk bayrağına saldırı sorumsuzluğunu taşıyanlar, çocukları, gençleri tahrik ve teşvik eden, kullananlar açısından... 
Bölge ve dünya koşulları, Türkiye açısından ulusal birlik ve beraberliği her zamankinden daha önemli kılmaktadır. Nasıl kurtulduğu ve kurulduğu unutulmamalıdır. Etnik kökeni ne olursa olsun bu bayrak altındaki herkes bu bilinçle hareket etmelidir. Türkiye, bu zor koşulları da bir iç kargaşaya sürüklenmeden aşmayı ancak böyle başaracaktır. 
Bunun ilk koşulu sağduyuyu elden bırakmamaktır. 



</TEXT>
</DOC>
