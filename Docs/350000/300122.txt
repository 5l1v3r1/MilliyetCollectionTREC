<DOC>
<DOCNO> 300122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/yasam/axyas04.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel aracında kanlı soygun 
</HEADLINE>
<TEXT>


Sakarya'da Tekel kamyonu, içindeki 2 kişi öldürüldükten sonra ateşe verilip yakıldı. Araçdaki tekel ürünlerinin çalındığı sanılıyor 

ZAFER TOKUŞ HAKAN TURHAN Sakarya DHA 

Tekel'e ait bir kamyon, Sakarya'nın Akyazı ilçesi yakınlarında sürücü Ufuk Tuna ile yanındaki Mehmet Akkoç, öldürüldükten sonra ateşe verilerek yakıldı. Araçtaki sigara ve benzeri tekel maddelerinin bir başka araca aktarıldığı tahmin ediliyor. 
Akyazı ilçesinin Alancuma mevkiinde, dün 18.00 sıralarında TEM Karayolu kenarında bir park alanındaki kamyonun yandığı ihbarı yapıldı. İtfaiye olay yerinde büyük bölümü yanmış kamyonla karşılaştı. 

Yanmış cesetler 
Tekel'e ait olduğu anlaşılan çelik, kapalı kasalı 34 VDN 79 plakalı kamyondaki yangın söndürüldü. Jandarma ekipleri, aracın şoför mahallinde tamamen yanmış 2 ceset olduğunu belirledi. Yapılan ilk araştırmada, kamyona İstanbul'dan İzmir'e götürülmek üzere sigara ve bazı tekel ürünleri yüklendiği belirlendi. Yetkililer, kamyonu takip eden soyguncuların, araca İstanbul - İzmit arasında binerek Tuna ve Akkoç'u etkisiz hale getirdiklerini ve aracı Akyazı yakınlarına kadar getirdikten sonra 2 görevliyi öldürdüklerini kaydetti. 
Soyguncuların daha sonra kasadaki tekel ürünlerini başka araca yüklemiş olabilecekleri de belirtildi. 




</TEXT>
</DOC>
