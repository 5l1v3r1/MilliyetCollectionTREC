<DOC>
<DOCNO> 315346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun26.html </URL>
<DATE> 2005/02/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
10 bin çocuk ailesini arıyor, 458 ceset daha bulundu 
</HEADLINE>
<TEXT>

     Güney Asya'yı vuran deprem ve tsunami felaketinden en çok etkilenen ülkelerden biri olan Endonezya'nın Açe eyaletinde, yaklaşık 10 bin çocuğun ailesini kaybetmiş olabileceği belirtildi. 
     BM ve bölgedeki diğer yardım kuruluşlarının görevlileri, bölgede yaklaşık 10 bin çocuğun, ailesini ve yakınlarını aradığını kaydettiler. 
     BM Çocuklara Yardım Fonu UNICEF'in yetkilileri, kimsesiz kaldığı düşünülen çocukların sayısının 8 bin dolayında olduğunu belirtirken, hükümet yetkilileri bu sayının yaklaşık 10 bin olduğunu açıkladı. 
     UNICEF yetkilisi Frederic Sizaret, bölgede yakınlarını kaybeden ya da yetişkinlerin desteğinden mahrum kalan çocukların kesin sayısını belirlemenin çok güç olduğunu söyledi. 
     Sizaret, bölgede ailelerin kalabalık olmasının iyi bir şey olduğunu, çoğunlukla çocukların bir akrabasına ulaştıklarını, hepsinin bir yakınını bulmayı umduklarını ifade etti. 
     
     458 ceset daha bulundu 

     Güney Asya'yı vuran deprem ve tsunami felaketinin Endonezya'da yol açtığı ölü sayısı 119 bin 807'ye yükseldi. 
     Ulusal Afet Koordinasyon Merkezi'nden yapılan açıklamada, dün 458 cesedin daha bulunduğu belirtildi. 
     Açıklamada, 5'i dışında cesetlerin tümünün depremde en büyük yıkıntının meydana geldiği Banda Açe'de bulunduğu kaydedildi. 
     Endonezya'daki kayıp sayısının ise halen 114 bin 897 olduğu belirtiliyor. Bu kayıpların çoğunun öldüğü sanılıyor. 
     26 Aralık'ta meydana gelen 9 büyüklüğündeki deprem ve ardından 
     gelen tsunami, Hint Okyanusu etrafındaki 11 ülkeyi etkilemişti. 
     
</TEXT>
</DOC>
