<DOC>
<DOCNO> 347160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko29.html </URL>
<DATE> 2005/05/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bilgin Yol haritasına son şekli verilirken görüşler dikkate alınacak 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Türkiye bankacılık sisteminin Basel II kriterlerine uyumlaştırılmasına dönük "Yol Haritası’nın" oluşturulmasında Türkiye’nin şartlarının göz önüne alındığını, taslağa son şekli verilirken ise tamamen bankalar ve reel sektörün görüşlerinin dikkate alınacağını söyledi. 
     Bilgin, Devlet Bakanı ve Başbakan Yardımcısı Abdüllatif Şener ile birlikte düzenledikleri basın toplantısında, "bankaların Basel II sürecine entegrasyonuna ilişkin Yol Haritası taslağı" konusunda açıklamalarda bulundu. 
     Avrupa Birliği’nin AB Basel II hükümlerini, tüm bankalar diğer kredi kurumları ve yatırım şirketlerini kapsayacak şekilde 2007 yılında uygulamayı planladığını belirten Bilgin, "Basel II’ye uyum, aynı zamanda AB standartlarına uyumun bir parçasıdır" dedi. Türk bankacılık sistemi için bu tarihi belirlemenin, BDDK kadar ekonominin diğer aktörlerinin de hazır olması ve başarının teyit edilmesiyle beraber şekillenecek bir tarih olduğunu anlatan Bilgin, şöyle konuştu 
     "Ancak şu an bizim planımız Basel II düzenlemesinin 1 Ocak 2007 tarihinde yayımlanması, standart olan daha basit yöntemin 1 Ocak 2008 tarihinden, isteyen bankalar için ileri yöntemlerin ise 2009 tarihinden itibaren uygulanmasına yönelik. 
     Yol haritasının tarih ve kullanılacak teknikler ile ilgili son versiyonu, sadece BDDK’nın değil bankaların, reel sektörün kamu kurumları ve ilgili tarafların katılımı ile şekillenecek." Bilgin, dolayısıyla bunun sadece BDDK’nın değil, tüm bankacılık sisteminin özellikle KOBİ’ler ile bağlantısı kapsamında reel sektörün ve Türkiye’nin Basel II’ye geçişine yönelik bir yol haritası olarak algılanmasını istedi. 
     
     "BAŞARI İÇİN TÜM TARAFLARIN DESTEĞİ VE KATKISI ŞART" 
     Başarının tüm tarafların katkı ve desteği ile sağlanabileceğini vurgulayan Bilgin, Basel II’nin bazı alanlarda ülke otoritelerine ulusal tercihler doğrultusunda hareket imkanı sağladığını söyledi. 
     Bilgin, BDDK’nın sınırlı sayıda olmasına rağmen ülkenin koşullarına ve menfaatlerine göre belirlenecek bu alanlarda kapsamlı bir istişare sürecini işleteceğini bildirdi. 
     Basel II Yeni Sermaye Uzlaşısı ile sistemde risklerin daha iyi yönetilmesinin teşvik edileceğini, bankacılık sistemi ve buna bağlı Türkiye’nin makro ekonomik istikrarına katkı sağlanabileceğini kaydeden Bilgin, şöyle devam etti 
     "Doğrudan etkilenebilecek aktörler, bankalar, şirketler, KOBİ’ler, denetim otoriteleri ve derecelendirme kuruluşlarıdır. Basel II içerdiği yenilikler itibarı ile bir geçiş ve uyum maliyeti içermektedir. Bunlar, bilgi teknolojileri ile donanıma yapılacak yatırımlar ve ilgili personelin istihdamı ve eğitiminde olacak." 
     
     "ŞİRKETLERİN İYİ YÖNETİŞİM SERGİLEMELERİ ELZEM" 
     KOBİ’lerin Basel II uygulamasından etkileneceğine işaret eden Bilgin, KOBİ’ler kadar reel sektörün diğer firmaları, şirketlerinin de iyi yönetişim sergilemeleri ve muhasebe standartlarına uygun mali tablolar sunmalarının elzem olduğunu vurguladı. Bilgin, devamla şöyle dedi 
     "Bankacılık sisteminde bir kredi verildiği zaman, verildiği anda ’iyi kredi’ olarak adlandırılır. İstihbarat ve analizi yapılır. Daha sonra kredi tahsil edilir, izlenmeye başlar. Basel II ile birlikte, iyi kredi kavramının yerine az riskli kredi, çok riskli kredi alacak ve fiyatlama, faiz oranı da bu risklilik derecesine göre firmadan firmayla değişebilecek. Dolayısıyla firmaları çok yakından etkilenecek." 
     
     BASEL II’NİN ETKİLERİ 
     Basel II kriterlerine uyum konusunda, bankalar ile anket çalışması yaptıklarını belirten Bilgin, ankete katılan bankaların hemen hemen tamamının, Basel II uyum sürecine hazırlık konusunda yoğun bir şekilde çalıştıklarını, gerekli altyapı çalışmalarını yaptıkları ve yapmaya devam ettikleri belirttiklerini kaydetti. 
     Anket yapılan bankaların tamamının standart yöntemlerle Basel II’ye yönelik hesaplamaları yapabilecek teknik kapasiteye sahip olduklarını belirttiklerini ifade eden Bilgin, ileri yöntemlere geçiş süresinin ise ortalama olarak 4-6 yıl arasında değiştiğini söyledi. 
     
     BASEL II’NİN GETİRİSİ 
     Bilgin, genelde risk yönetimi tekniklerinin gelişmesi ve özelde Basel II’nin önemli getirisi olacağını vurgularken, şunları kaydetti 
     "Getirisi bankalarda risk yönetiminin etkinliğinin artması, bankalarımızın uluslararası alanda rekabet edebilecek düzeye ulaşması, bankaların aracılık fonksiyonlarını daha etkin şekilde yerine getirmesi, sağlam ve güçlü bankacılık sektörü, dünya finansal sistemine entegrasyon, sermaye düzeyinin maruz kalınan riske paralel olması bankaların müşterileri olan şirketler ile kurumsal yönetişimin iyileşmesi ve kayıt dışılığın azaltılması şeklinde sıralanabilir." 
     
</TEXT>
</DOC>
