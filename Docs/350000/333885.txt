<DOC>
<DOCNO> 333885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/bbas.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz savunmanın 
</HEADLINE>
<TEXT>


İbrahim Kutluay, kendisine gösterilen tepkilere sert çıktı, "Ben Türk'üm ve benden daha milliyetçi kimse olamaz. Final - Four'a kalmışım. Ne yapmalıydım Sevinmek tabi ki en doğal hakkım" ifadelerini kullandı 

GÖKHAN TÜRE 


Efes Pilsen'in Euroleague çeyrek finalinde elendiği Yunanistan'ın Panathinaikos takımının Türk yıldızı İbrahim Kutluay, Türk basınında kendisi hakkında çıkan haberlere isyan etti. 
Atina'da oynanan her iki maçta da yıkıcı değil, yapıcı olmaya çalıştığını, dostluğa gölge düşmemesi için elinden geleni yaptığını söyleyen İbrahim, "Ben Türk'üm ve benden daha milliyetçi kimse olamaz. Vatanım için herşeyi yaparım. Ama bu sadece bir spor müsabakası ve ben de Panathinaikos forması giyiyorum. Takımımın başarısı için mücadele etmemden de doğal birşey olamaz" dedi. 
Yıldız oyuncu, başarılı bir oyun çıkarmasına rağmen maç içinde tepki toplamamak için sevinemediğini, maç sonunda sevinmenin ise en doğal hakkı olduğunu ifade ederek, "Final - Four'a kalmışım, kız arkadaşımı öpüyorum. Ne yapmam gerekiyordu ki Sahada dans falan da etmedim. Maç sonunda gerginlik yaşandığında Efes Pilsenliler'i soyunma odasına götüren, ortamı yatıştıran bendim. Onlar kaybettiği için üzüldüm. Ama ben de kazandığım için sevinçliyim. Ve bu da hiç ama hiç anormal değil" diye konuştu. 

Mahmuti gururlu 

Efes Pilsen coachu Oktay Mahmuti, Panathinaikos ile Atina'da oynadıkları iki maçta yaşadıkları sıkıntıların adeta "kopyalanmış" olduğunu söyledi. 
Her iki karşılaşmada da Efes Pilsen'in yaşadığı en büyük problemin "faul sorunu" olduğuna dikkati çeken Mahmuti, "Gerek tribün baskısı, gerek hakemlerin oyuncularımıza kolay faul çalması, iki maçta da belimizi büken en önemli unsurlardı" dedi. 
Sezon boyunca başarılı bir performans gösterdiklerini, takımının çok iyi mücadele ettiğine de değinen Mahmuti, "Bazen ne kadar arzu etseniz de önünüze engeller çıkabiliyor. Bu açıdan baktığımızda tüm oyuncularımla gurur duyuyorum. Hepsi özveriyle oynadılar" diye konuştu. 

Program belli oldu 

Euroleague'de Final - Four'a kalan takımlar ve maç programı belirlendi. Rusya'nın başkenti Moskova'da 6 - 8 Mayıs tarihleri arasında yapılacak olan Final - Four'da İbrahim Kutluay'ın forma giydiği Panathinaikos, ilk gün son şampiyon Maccabi Tel Aviv ile oynarken, ev sahibi CSKA Moskova ise İspanyol Tau Ceramica ile karşı karşıya gelecek. İlk günün galipleri, 8 Mayıs'ta finalde şampiyonluk mücadelesi verecekler. 

Beşok coştu 

Fransa Basketbol Birinci Ligi'nde şampiyonluk mücadelesi veren ASVEL, kendi sahasında Bourg-en-Bresse takımını 95-85 yendi ve liderliğe yükseldi. Milli pivotumuz Hüseyin Beşok, 25 sayıyla ASVEL'in skor gücüne en fazla katkıda bulunan oyuncu olurken, 10 da ribaunt aldı. Erman Kunter'in çalıştırdığı ASVEL ile birlikte lig liderliği için mücadele eden Le Mans ise, alt sıralardaki Rouanna'ya sürpriz bir biçimde 89-80 yenildi. 

Yunan rezaleti 

SOFİA ANGELİDİS-DHA 

Yunan basını Panathinaikos - Efes Pilsen maçına geniş yer ayırdı. Gazeteler, Panathinaikos taraftarını göklere çıkarırken, Türkçe küfürlü başlıklar attılar. Ethnos Gazetesi, "20 bin Panathinaikos taraftarı Türkler'e son derece güzel davrandı" diye yazdı. 
Kathimerini Gazetesi ise, "Efes, 3. maçı kaybedeceğini havaalanına ayak bastığı andan itibaren biliyordu. Panathinaikos'un galibiyeti için küfür dolu panolara, sahaya cisim atmaya ve teröre ihtiyaçları yoktu. Taraftarlar, Atina'da korkunç olaylar oldu, demek için can atan Efes Pilsen oyuncularını kışkırtmadılar" ifadesini kullandı. Ta Nea ise haberinde, "Maç sonrasında bazı sıcakkanlı taraftarlar sahaya girip Prkaçin'e saldırdılar. Sebebi İbrahim Kutluay'ı sert biçimde durdurmak istemesiydi" yorumunu yaptı. 

Ayıp ettiler 

Basketbolda Euroleague çeyrek final serisinde Efes Pilsen'in iki kez rakip sahada karşılaştığı Yunan ekibi Panathinaikos'un taraftarları, taşkınlıkları ve çirkin davranışlarıyla dostluğa gölge düşürdü. 
Atina'daki ilk maçta sahaya yağan pet şişeler nedeniyle maç durmuş, Başkan Yardımcısı Yannakapoulos, hakeme tükürüp tartaklamıştı. 
Önceki gün de yakışıksız olaylar yaşandı. Taraftarlar çirkin pankartlarla hakaretler yağdırırken, basketbolcularımız ve basın mensupları tartaklandı. 


</TEXT>
</DOC>
