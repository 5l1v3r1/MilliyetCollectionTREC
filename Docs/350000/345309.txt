<DOC>
<DOCNO> 345309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun35.html </URL>
<DATE> 2005/05/24/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Onur Air'in uçuş yasağının kaldırılmasına yeşil ışık yandı... 
</HEADLINE>
<TEXT>

     Nihat Dağdelen - Ulaştırma Bakanı Binali Yıldırım, Onur Havayolları’na Fransa, İsviçre, Almanya ve Hollanda tarafından getirilen uçuş yasağının kaldırılması konusunda prensip anlaşmasına varıldığını söyledi. 
     Yıldırım, Ulaştırma Bakanları Avrupa Konferansı’nın 89. toplantısı için geldiği Moskova’da A.A muhabirlerine açıklamasında, Hollanda Ulaştırma Bakanı Karla Peijs, Almanya Ulaştırma Bakanı Manfred Stolbe ve İsviçre Ulaştırma Bakanı Moritz Leuenberger ile konuyu görüştüğünü söyledi. 
     Yıldırım, bakanlarla görüşmesi sonucunda Onur Havayolları’na uygulanan uçuş yasağının kaldırılması konusunda prensip anlaşmasına vardıklarını belirterek, ilgili bakanlarla yasağın kalktığını bu akşam saatlerinde Kremlin’de verilecek resepsiyon sırasında açıklayacaklarını kaydetti. 
     Yasağın kalkmasıyla ilgili bazı küçük pürüzlerin bu akşam giderileceğini kaydeden Yıldırım, "Bu ayın 12’sinden beri her seviyedeki girişimlerimizi tüm yoğunluğuyla sürdürdük. Sayın Başbakan Recep Tayyip Erdoğan, Almanya Başbakanı Gerhard Schröder ile bu konuyu görüştü. 15-16 Mayıs tarihlerinde başlayan görüşmeler trafiği bugüne kadar devam etti. Ciddi bir mücadele sonucunda bu sorun 12 günde çözüldü" diye konuştu. 
     İlgili ülkelerle uçuş yasağının kaldırılması konusunda yapılan müzakerelerdeki görüş alışverişi sonucu bu noktaya geldiklerini belirten Yıldırım, şunları kaydetti 
     "Baştan beri bunun teknik bir mesele olduğunu, teknik meselelerin de teknik personel seviyesinde çözülmesi gerektiğini söyledik. Verilen kararın ağır olduğunu, sadece sorunları olan uçakların yasaklanabileceğini, şirkete ait tüm uçakların uçuşunun durdurulmasının teamüllere aykırı olduğunu söyledik. Bu mücadele sonucu uçuşların tekrar başlaması sağlanmıştır. Bu da Türk sivil havacılığının bir başarısıdır." Yıldırım, Onur Havayolları’na da bir uyarı da bulunarak, "Emniyetle ilgili bütün tedbirleri hiçbir ihmale mahal vermeden yerine getirilmesi gerekir. Bununla ilgili kontroller hem Türkiye’de hem de gittiği ülkelerde yapıldığını unutmayarak, tüm bu kontrollere hazırlıklı olmaları gerekir" dedi. 
     
</TEXT>
</DOC>
