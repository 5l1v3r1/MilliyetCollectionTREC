<DOC>
<DOCNO> 301587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko20.html </URL>
<DATE> 2004/12/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
BKM Genel Müdürü Önümüzdeki yıl banka kartı kullanımı artacak 
</HEADLINE>
<TEXT>

     Bankalararası Kart Merkezi BKM Genel Müdürü Sertaç Özinal, yüzde 0.5 olan banka kartının alışverişlerdeki ciro oranının 2-3 yıllık süreçte yüzde 10'lara çıkmasını hedeflediklerini belirterek, ''Önümüzdeki yıldan itibaren enflasyonun düşmesine paralel olarak ve YTL'ye geçişle birlikte banka kartı kullanımının artacağını düşünüyoruz'' dedi. 
     Özinal, ''Banka kartı demek nakit para demek'' sloganı ile başlatılan yeni reklam kampanyasının tanıtımında yaptığı konuşmada, Türkiye'de banka kartlarının daha çok ATM'lerden para çekmek amacıyla kullanıldığını bildirdi. 
     Banka kartlarının kapkaç için çok önemli bir çözüm olduğunu ifade eden Özinal, Türkiye'de 43 milyon banka kartı bulunduğunu ve Kasım sonu itibariyle banka kartları cirosunda yüzde 2-3'lük bir artış gerçekleştiğini ifade etti. 
     Türkiye'de insanların yüzde 75'inin banka kartlarının alışverişte kullanıldığını bilmediğini söyleyen Özinal, üye işyerlerini ziyaret ederek çalışanları da bu konuda bilgilendirmeye önem verdiklerini kaydetti. 
     YTL'ye geçişle birlikte banka kartlarının hep kişilerin yanında olacağını ifade eden Özinal, şöyle dedi 
     ''Yüzde 0.5 olan banka kartının alışverişlerdeki ciro oranının 2-3 yıllık süreçte yüzde 10'lara çıkmasını hedefliyoruz. Önümüzdeki yıldan itibaren enflasyonun düşmesine paralel olarak ve YTL'ye geçişle birlikte banka kartı kullanımının artacağını düşünüyoruz.'' Alışverişlerdeki cironun yüzde 99.5'inin kredi kartına ait olduğunu bildiren Özinal, kartlı ödeme sistemleri toplam alışveriş cirosunun 2004'de 48 milyar dolara ulaşacağını söyledi. 
     Yılbaşında 5 dakika süreyle, saat 23.58-00.03 arasında BKM'nin YTL'ye geçiş nedeniyle sistemlerini kapatacağını hatırlatan Özinal, yılbaşında kartlı ödeme sistemlerinde artış olacağını düşündüklerini kaydetti. 
     Sertaç Özinal, yılbaşı gecesi kalabalık bir ekibin BKM'de olacağını da bildirdi. 

     
</TEXT>
</DOC>
