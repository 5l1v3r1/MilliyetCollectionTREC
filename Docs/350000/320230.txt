<DOC>
<DOCNO> 320230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/ysenay.html </URL>
<DATE> 2005/03/03/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kayserililer nereye 
</HEADLINE>
<TEXT>



Yüze yakın önemli sanayi kuruluşunun var olduğu bir saygın ilimizdir Kayseri... Peki de, böylesi zenginliğin gurur verici tablosu içinde sporun mana ve önemine hiç mi pay ayırmaz Kayseri'de doğup büyümüş ve para pul sahibi olmuş kıymetli iş dünyası... 
İstanbullular'ın İstanbulspor'a hiç önem vermeden bu Türk klasiği takıma adeta sırt çevirmesine de bakarsak, galiba insanlarımızın vefasızlığı genlerindeki bir "fakirlik uru" olarak yaşamakta... Bu düşünceyi Türkiye haritasına yayarsak, İzmir'inden Adana'sından, Mersin'inden, Bursa'sına kadar geniş bir spor vurdumduymazlığını kolaylıkla görebiliriz. Kendi ilinize sevgiyle sarılıp, gerekli yere gerekli yardımları yaparsanız, bu mantık aslında Türkiye bütünlüğünü sahiplenmenin adıdır sadece... Ne var yani okul ve camii kadar yararı yok mudur sporun her dalına ekonomi ve himaye uzatarak sahiplenmenin... Bu anlamda Milli Takım başta olmak üzere, sporumuzu sahiplenen sponsorlarımıza büyük bir sevgi ve saygı duyuyoruz konuya bu gözle baktığımız zaman insan beyni olarak... 

Merhem olur mu 
Maça gelirsek... 
Evet, başarılı ve de saygın işadamlarımıza "pamuk eller cebe" mesajımızın yerli yerine ulaşmasını diledikten sonra Fenerbahçe'yi gözleyelim dilerseniz. İnsanoğlu bir, önemli başarılarını, bir de yediği kazıkları unutamazmış yaşamı boyunca... Kayseri önünde "kedi - fare öyküsü" nü andıran 90 dakika oyunu ve sonucu Sarı - Lacivertli camiadan yöneticiler başta olmak üzere, kimseleri çok da mutlu etmemiştir sanırım. Çünkü Zaragoza'ya hem kendi evinde, hem de karşı oyunda aciz kalan bir takımın, ligde varlığı veya yokluğu da pek kestirilemeyen bir ekibi eğire - yoğura yenmesi, Fenerbahçe'nin henüz çok taze olan UEFA yaralarına ne kadar merhem olabilir ki 
Dünkü eleme maçı sonrası yarı finale çıkıp, Türkiye Kupası'na da uzun yıllara dayalı bir rötardan sonra Sarı - Lacivertli kadronun el atması tabii ki bir yerde başarının adıdır. Dileriz final maçı Fenerbahçe'nin başarısıyla biter de, camianın lig ve Türkiye Kupası beklentileri yerli yerine oturur. 


</TEXT>
</DOC>
