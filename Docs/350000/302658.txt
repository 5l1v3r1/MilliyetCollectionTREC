<DOC>
<DOCNO> 302658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur30.html </URL>
<DATE> 2005/12/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Palandöken barajı açıldı... 
</HEADLINE>
<TEXT>

     Başbakan Recep Tayyip Erdoğan'ın video konferans aracılığıyla katıldığı Palandöken Barajı'nın açılışı yapıldı. 
     Erzurum-Çat karayolunun 42. kilometresindeki Lezgi ve Pisyan derelerinin birleştiği yerde yapılan barajın açılışında konuşan Büyükşehir Belediye Başkanı Ahmet Küçükler, Erzurum için önemli bir projenin hayata geçirilmesinin mutluluğunu yaşadıklarını belirterek, emeği geçen herkese teşekkür etti. 
     Palandöken Barajı İçme Suyu ve Sulama Projesi'nin şehrin berrak bir suya kavuşmasında önemli rol oynayacağını belirten Küçükler, ''Ülkemizdeki kalkınma hamlesi Erzurum'da da kendini göstermektedir. Palandöken Barajı İçme Suyu ve Sulama Projesi gibi projeler Erzurum'un gelecek 50 yılına hizmet verecek nitelikte projelerdir'' dedi. 
     DSİ 8. Bölge Müdürü Hacı Haksal da projenin Palandöken Barajı, isale tüneli, içme suyu ve arıtma hattı ile Sakalıkesik Ovası'nın sulanması gibi 4 ayrı üniteden oluştuğunu belirterek, projenin bölge için büyük önem taşıdığını ifade etti. 
     Baraj inşaatına 1994 tarihinde başlandığını belirten Haksal, proje toplamında 2 bin 46 hektar alanın kamulaştırma çalışmasının DSİ tarafından yapıldığını kaydetti. 
     Vali Celalettin Güvenç de eksi 5 derecede Erzurumluların projenin açılışına katıldıklarını belirterek, ''Böyle faydalı bir tesisin yapılmasından mutluluk duyuyoruz'' dedi. 
     Daha sonra Başbakan Recep Tayyip Erdoğan, TBMM Başkanı Bülent Arınç, Enerji ve Tabii Kaynaklar Bakanı Hilmi Güler ile Sağlık Bakanı Recep Akdağ'ın video konferans aracılığıyla İzmir'den katıldıkları açılışa geçildi. 
     Başbakan Erdoğan, barajın hayırlı uğurlu olması temennisinde bulunarak, ''Erzurum nire, İzmir nire Gördüğünüz gibi gayet yakın'' dedi. 
     
</TEXT>
</DOC>
