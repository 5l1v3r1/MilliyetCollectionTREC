<DOC>
<DOCNO> 305959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/ekonomi/aeko.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2 kuruş indi, 5 kuruş çıktı 
</HEADLINE>
<TEXT>


Tüpraş, 7 Ocak'ta benzin fiyatını yüzde 4.7 indirdi. 5 gün sonra yüzde 12 zam yaptı. İndirim pompaya 2 YKr olarak yansımıştı. Zam ise 5 YKr artışa yol açacak 

EVRİM ERGİN 

Akaryakıt piyasasında, yıl başı itibariyle serbestleşmeye geçilmesinden sonra günübirlik zam veya indirim kararları gelmeye başladı. Yılbaşından sonra 7 Ocak'ta, benzin fiyatlarında yüzde 4.7, arkasından da 10 Ocak'ta motorin fiyatlarında yüzde 3.2 indirim yapan Tüpraş'tan, dün benzine yüzde 11.6 - 12 oranında zam açıklaması geldi. 
İndirim oranları ile ilgili açıklamaları tartışma yaratan Tüpraş'ın, benzinde indirim yaptıktan beş gün sonra, indirim oranının iki katı zam yapması dikkat çekti. Otomatik fiyatlandırma döneminde, hükümetin açıkladığı zam kararlarının doğrudan pompa fiyatlarını yansıtılmasına alışmış tüketicinin de kafası karıştı. Tüpraş'ın yaptığı indirim veya zamlar, rafineri çıkış fiyatlarını yansıttığı için, pompa fiyatlarında aynı oranda zam veya indirim olarak yansımadı. Son yüzde 11.6 - 12'lik zam da pompaya yüzde 2.5 civarında zam olarak yansıması bekleniyor. İndirim ise 2 YKr'lik fiyat düşüşüne yol açmıştı. 

5 YKr'lik artış 
Piyasanın serbestleşmesi ile birlikte Tüpraş, artık benzin fiyatlarını beş günde bir yenileyecek. OPET Başkanı Fikret Öztürk, Tüpraş'ın zam kararının, hem uluslararası hem de alım yaptığı İtalya piyasasından kaynaklandığını belirterek, fiyatlara yüzde 2.5 oranında yansıyacağını ve 5 YKr'lik 50 bin lira bir artış olacağını dile getirdi. 
TABGİS Genel Sekreteri Rasih Arbay da Tüpraş'ın fiyat artırımı kararının en az yüzde 2.2 oranında pompa fiyatlarına yansıyacağını belirterek, "Benzinin pompa fiyatından alınan vergi, zamdan önce yüzde 73.64 civarındaydı. Zamdan sonra yüzde 73'e inecek" diye konuştu. 

Benzin fiyatı 5 YKr artacak 1 m3 akaryakıt Tüpraş fiyatı YTL Eski fiyat Yeni fiyat Süper benzin 365.36 409.25 Kurşunsuz benzin 375.75 421.30 98 oktan kur.ben. 397.37 443.46 Fuel Oil 195.91 210.63 
Pompa satış fiyatı 
Süper ve kurş. benz. 2.28 2.33 

'Yanlış iş yapıyor' Tüpraş'ın şeffaf olmak ve kamuoyunu bilgilendirmek adına yanlış bir iş yaptığını belirten Arbay, "Tüpraş ana dağıtım şirketine verdiği fiyatta bir zam yapıyor. Ama halk pompa fiyatındaki artışa bakıyor. Dolayısıyla bu yanlış anlaşılmalara ve yanlış bilgilendirmelere neden oluyor. Tüpraş bunları açıklarken bütün detayları ile açıklama yapmalı" dedi. 

'Alışmak çok zor' Tüpraş'ın beş günde bir fiyat yenilemesinin doğru olmadığını belirten Arbay, "Buna alışmak herkes için zor. Sürekli fiyatlar dalgalanacak. Tüpraş bence daha uzun bir aralık seçmeli" diye konuştu. 
PÜİS Başkanı Muhsin Alkan da ham petrol fiyatlarında bir gelişme olmamasına rağmen Tüpraş'ın neden böyle bir zam yaptığını anlayamadıklarını belirterek, "Bu karar Tüpraş ile ana dağıtım şirketleri arasında bir oyun olabilir" dedi. 

'Yüzde 3 yansır' Tüpraş Yönetim Kurulu Başkanı Kahraman Emmioğlu, akaryakıt fiyatlarındaki dalgalanmayla ilgili, "Geçen gün petrol yüzde 5 düştü, ben de düşürdüm. Onlar artırdı, ben de artırdım. Fiyat bundan sonra dolar gibi inip çıkacak. Yüzde 12 artışın pompaya yansıması yüzde 3 dolayında olacak" dedi. Emmioğlu, Tüpraş'ın THY gibi halka kota edilerek özelleştirilmesi gerektiğini de savundu. 


</TEXT>
</DOC>
