<DOC>
<DOCNO> 336682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy02.html </URL>
<DATE> 2005/04/25/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Arınç ve milletvekilleri Kızılay'dan TBMM'ye yürüdü 
</HEADLINE>
<TEXT>

     Milli Egemenlik Yılı dolayısıyla TBMM Başkanı Bülent Arınç, milletvekilleri ve vatandaşlar, Kızılay'dan TBMM'ye ''Milli Egemenlik Yürüyüşü'' gerçekleştirdi. Yürüyüşün ardından TBMM'nin bahçesinde halk konseri düzenlendi. 
     Arınç, TBMM Başkan Vekili İsmail Alptekin, milletvekilleri, Ankara Valisi Kemal Önal, Ankara Büyükşehir Belediye Başkanı Melih Gökçek, ATO Başkanı Sinan Aygün, öğrenciler ve vatandaşların katıldığı yürüyüş sırasında konfetiler atıldı. 
     Arınç ve beraberindekiler yürüyüşü yol kenarından izleyen vatandaşlara karanfiller attı. Yürüyüş, TBMM'nin önünde sona erdi. 
     TBMM'nin bahçesinde, İbrahim Tatlıses, Ebru Gündeş, Kubat ve Oğuz Yılmaz konser verdi. 
     Sunuculuğunu Cem Davran'ın yaptığı konseri, TBMM Başkanı Arınç, Meclis Başkan Vekilleri Alptekin ve Nevzat Pakdil, İçişleri Bakanı Abdülkadir Aksu ve Milli Eğitim Bakanı Hüseyin Çelik, bazı büyükelçilik temsilcileri ve vatandaşlar izledi. 
     Sahneye Oğuz Yılmaz'ın ardından çıkan İbrahim Tatlıses, Milli Egemenlik Yılı'nı kutladı. Tatlıses, ''Biz, teknoloji yokken, düşmanı atmak için omuzunda bomba taşıyan anaların çocuklarıyız. Başta Atatürk olmak üzere bu vatanı bize bırakanlara Allah'tan rahmet diliyorum'' diye konuştu. 
     Tatlıses, daha sonra ''Kara Üzüm Habbesi''ni TBMM'nin bahçesinde okuyacağım hiç aklıma gelmezdi'' diyerek şarkılarını söyledi. 
     Şarkılarının arasında Ankara'da geçirdiği yıllara da değinen Tatlıses, ''Ulus'taki, Maltepe'deki pavyonlara çıktığımı bilir miydiniz. Ankara'da 15 yılım geçti'' dedi. 
     İbrahim Tatlıses, ''Sayın TBMM Başkanımızın isteğiymiş'' diyerek, ''Şu Fırat'ın suyu akar serindir'' türküsünü söyledi. 
     Arınç, Tatlıses'e günün anısına plaket verdi. 
     
     ARINÇ'IN SÖZLERİ 
     Bu sırada bir konuşma yapan Arınç, milli egemenliğin 85. yılının kutlandığını anımsatarak, kutlamalar çerçevesinde Kızılay'dan başlayan yürüyüşün TBMM'de sona erdiğini ve on binlerce vatandaşın meclisin bahçesinde vekilleriyle buluştuğunu ifade etti. 
     Bunun kendileri için büyük bir sevinç olduğunu dile getiren Arınç, milli egemenlik yılı kutlamalarının tüm yurtta yıl boyunca devam edeceğini kaydetti. 
     ''Huzursuzluk çıkarmak isteyenlerin hiçbir zaman bunu başaramayacaklarını'' vurgulayan Arınç, şunları söyledi 
     ''Dünyaya şunu ilan ediyoruz ki biz biriz, bütünüz. Halkımız demokrasinin beşiği olan Meclisine güvenmektedir, Meclisi ile bütünleşmektedir. Bu topraklar üzerinde bin yıldan bu yana kardeşçe yaşıyoruz. Bizi kardeş yapan büyük inancımızdır, tarihimizdir, kültürümüzdür. Bin yıldan bu yana bu topraklar üzerinde Türküyle Kürdüyle, Çerkeziyle, Lazıyla, Abhazasıyla kardeşçe yaşadık. Birbirimizin kucağında şehit olduk. Birbirimiz için vatanımız uğrunda fedakarca çalıştık ve çok şükür bu cennet vatan üzerinde çok güçlü bir devlet olarak milletimizin bütünlüğüyle ayakta duruyoruz. Bu birliği ve bütünlüğü hiçbir zaman bozamayacaklardır. Bu güzelliklerin karşısında hiçbir planları bundan sonra muvaffak olamayacaktır. Bunu ilan ediyoruz. 
     Bugün 24 Nisan, binlerce insan bir arada coşkuyla bayramımızı kutluyoruz. Ermeni soykırımı iddiasıyla bu millete iftira edenlere bu güzel kalabalığın diliyle şunu söylemek istiyorum. Aziz, şerefli milletimizin tarihinde soykırım hiçbir zaman olmamıştır. Bu milletin çocukları bir başkasına böyle bir zulmü yapmamıştır. Bize bu iftirayı atanlar önce kendilerine baksınlar. Tarihimizde yüzümüzü kızartacak hiçbir olay olmamıştır. Biz böyle bir milletin çocuklarıyız.'' Konser arasında yapılan havai fişek ve ışık gösterisi TBMM'nin bahçesini dolduran binlerce kişi tarafından heyecanla izlendi. 
     Daha sonra Kubat, ardından da Ebru Gündeş sahneye çıktı. Kubat ve Gündeş'in şarkılarına eşlik eden izleyiciler arasında zaman zaman izdiham yaşandı. 
     TBMM Başkan Vekili Nevzat Pakdil Kubat'a, İçişleri Bakanı Aksu da Gündeş'e plaket verdi. Aksu, plaketi verdikten sonra, ''Harika bir manzara. Ankara'nın kalbi TBMM'nin bahçesinde aziz milletimizle yan yanayız'' dedi. 
     
</TEXT>
</DOC>
