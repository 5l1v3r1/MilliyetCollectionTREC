<DOC>
<DOCNO> 335107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun41.html </URL>
<DATE> 2005/04/20/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Terörist Fehriye Erdal Belçika'da yasa iptal ettiriyor 
</HEADLINE>
<TEXT>

     Sabancı suikastı faillerinden terörist Fehriye Erdal, Belçika hükümetinin terörizme karşı mücadele amacıyla oluşturduğu bir yasa maddesini iptal için açtığı davayı kazandı. 
     Edinilen ilk bilgilere göre, Belçika'daki yasaların Anayasa'ya uygunluğunu tahkik ile görevli Hakemlik Mahkemesi, terörist Erdal'ın açtığı dava çerçevesinde, yeni yasa maddesinin eski suçlardan dolayı yargılanmayı mümkün kılmaması gerektiği hükmüne vardı. 
     Adli kaynaklar, mahkemenin bu kararına temyiz yolu bulunmadığını, dolayısıyla söz konusu maddenin iptal edileceğini bildirdiler. 
     Belçika hükümeti, suç örgütleri yasasına, terörizmle mücadele amacıyla dahil ettiği bu madde ile söz konusu yasanın çıktığı tarihten önce işlenen terörizm suçlarının da yargılanmasına olanak tanıyordu. Söz konusu madde, Belçika Parlamentosu'nun da onayından geçmişti. Terörist Erdal'ın avukatları, bu yasa maddesinin sadece terörist Erdal'ı hedef alarak çıkarıldığını ileri sürüyorlardı. 
     
     İPTAL EDİLEN MADDENİN TEMEL ALINMADIĞI BİLDİRDİ 

     Sabancı suikastı faillerinden terörist Fehriye Erdal, Belçika hükümetinin terörizme karşı mücadele amacıyla oluşturduğu bir yasa maddesini iptal için açtığı davayı kazandı. 
     Belçika adli tarihinde bir ''ilk'' gerçekleşti ve bu ülkede ''gözaltında'' bulunan, terör örgütü üyesi olmakla itham edilen, yargılama süreci devam eden bir yabancı, Belçika'da tüm teröristleri ve terörle somut mücadeleyi hedef alan, hükümet ve parlamento tarafından onaylanmış bir yasa maddesini, adli girişimleri sonunda iptal ettirdi. 
     
     YASA MADDESİNİN AMACI 

     Yasalarında ''terörizm'' ve ''terör suçu'' gibi unsurların tanımı bulunmayan Belçika, son yıllarda, başta ABD, Türkiye ve İspanya olmak üzere çok sayıda müttefiki tarafından eleştiriliyordu. Terörist Fehriye Erdal gibi bazı sanıklar, tutuklu veya gözaltında bulundukları bu ülkede sadece ''suç örgütü üyesi'' olarak yargılanabiliyorlardı ve terörizm suçları için öngörülmüş ağır ceza hükümleri bulunmuyordu. 
     Belçika hükümeti ve parlamentosu, bu ülkede ''cezasız kalan terör suçları'' bulunduğunun bilincine vardıklarını belirterek, Suç Örgütleri Yasası'na, 2003 yılında bir madde eklediler. 
     ''Belçika Kraliyeti toprakları dışında suç işleyen yabancıların Belçika'da ne şekilde yargılanabileceklerini'' belirleyen yasaya eklenen maddede, söz konusu maddenin kabul edildiği tarihten önce işlenmiş terör suçlarından Belçika'da yargılamanın mümkün olduğu belirtildi. 
     Bu madde, terörist Erdal'ın Sabancı suikastına katılımına ilişkin ithamlardan dolayı Belçika'da yargılanabilmesine de olanak tanıyordu. 
     Terörist Fehriye Erdal, Belçika hükümetinin ve parlamentosunun bu maddeyi, ''Türkiye'nin baskıları nedeniyle'' ve ''sadece kendisine yönelik olarak'' çıkardığı iddiasıyla Hakemlik Mahkemesi'ne dava açtı. Bu mahkeme, Belçika yasalarının Anayasa'ya uygunluğu konusunda tek ve kesin karar organı olarak işlev görüyor. 
     Hakemlik Mahkemesi, bugünkü kararında teröristin başvurusunu yerinde buldu ve yeni yasa maddesini Anayasa'ya aykırı görerek iptal etti. 
     
     SABANCI AİLESİNİN AVUKATININ DEĞERLENDİRMESİ 

     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından terörist Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. 
     Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Sabancı ailesinin avukatı Fernand Schmitz, Hakemlik Mahkemesi'nin kararını değerlendirirken, kendisinin, teröriste karşı açtığı davada, iptal edilen maddeyi temel almadığını belirtti. Schmitz, açtığı davada aynı yasanın farklı bir maddesini temel aldığını, bu maddenin iptalinin mümkün olmadığını belirtti. 
     Belçikalı avukat, Avrupa Terörizme Karşı Mücadele Sözleşmesi'ne göre bir terör sanığı yabancıyı elinde bulunduran ve suç işlediği ülkeye iadesini reddeden devletin, o sanığı yargılama yükümlülüğünde olduğunu hatırlattı. 
     Schmitz, terörist Erdal'ın iptal ettirdiği maddenin ''bir koz kaybı'' olduğunu, ancak Sabancı ailesinin başvurusunun hukuki temellerinde değişme görülmeyeceğini ifade etti. 
     Terörist Erdal'ın Belçika'da işlediği suçlardan dolayı yargılanmasına devam ediliyor. Belçika adaleti, haziran ayında, teröristin Türkiye'de işlediği suçlardan dolayı bu ülkede yargılanıp yargılanmayacağı konusunu karara bağlayacak. 
     
</TEXT>
</DOC>
