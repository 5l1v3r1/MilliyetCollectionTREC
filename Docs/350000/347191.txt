<DOC>
<DOCNO> 347191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy15.html </URL>
<DATE> 2005/05/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
MEB'ten müfredat açıklaması... 
</HEADLINE>
<TEXT>

     Milli Eğitim Bakanlığı, Ortaöğretim Din Kültürü ve Ahlak Bilgisi Programı’nda "kazanımlar" ile "ünite konularının" esas olduğunu, "etkinlik örnekleri" ve "açıklamaların" ise program uygulayıcısına yardımcı olmak amacıyla örnek niteliği taşıdığını bildirdi. 
     Bakanlıktan yapılan yazılı açıklamada, bugün bir gazetede, "Bu müfredat çok tartışılır" başlıklı haber yer aldığı belirtilerek, konunun Din Öğretimi Genel Müdürlüğü tarafından incelendiği ve açıklama yapılması gereği duyulduğu belirtildi. 
     Açıklamada, Din Kültürü ve Ahlak Bilgisi Dersi Öğretim Programı hazırlanırken, öğrencinin aktif kılındığı program geliştirme yaklaşımları ve alanla ilgili bilimsel kriterler olmak üzere "Eğitimsel" ve "Dinbilimsel" olmak üzere iki temel husus gözetildiği kaydedildi. 
     "Eğitimsel Yaklaşım" konusunda bilgi verilen açıklamada, "Öğrenci merkezli öğrenmeyi temel alan yapılandırmacı yaklaşım, öğrenme sürecinde öğrenci katılımına ve öğretmen rehberliğine ağırlık vermektedir" denildi. 
     "Dinbilimsel Yaklaşım" ile de program geliştirme süreci boyunca gerek İslam dini, gerekse diğer dinler hakkında bilimsel ve araştırmaya dayalı bilginin ön planda tutulduğu belirtilen açıklamada, şunlar kaydedildi 
     "İslam ile ilgili bilgilerde Kuran merkezli, birleştirici ve mezhepler üstü bir yaklaşım benimsenerek İslam kaynaklı bütün dinsel oluşumları kuşatacak kök değerler öne çıkarılmış, inanç, ibadet ve ahlak alanlarıyla ilgili bu değerlerin Kuran’la ve Hazreti Peygamber’in çabalarıyla oluşturulmuş ve bütün Müslümanları birleştiren ortak paydalar olmasına özen gösterilmiştir. 
     Amaç, yorumlardan birisini telkin edip, diğerini dönüştürmek değil, sadece bireylerin, dini kültür ve ahlaki değerler hakkında doğru bilgilenmelerini sağlamaktır. Bununla birlikte dinin anlaşılma biçimleri olarak tanımlanan mezhepler ve dini oluşumlar yok sayılmamış, kültürel zenginlik ve farklı düşünce ekolleri olarak görülmüştür. Bu yaklaşıma uygun olan bütün dini ve ahlaki değerler, öğretime konu edilmiş, ancak din öğretiminde kullanılan yaklaşımlardan birisi olan doktrin merkezli ya da mezhep merkezli bir din öğretimine dönüşmemesine büyük özen gösterilmiştir." 
     
     İNSANLARIN BİRBİRLERİNİ ANLAYABİLMELERİ 
     Dinin, insanların birbirlerini anlayabilmeleri için gerekli olan temel iletişim kodlarını bünyesinde taşıdığı, dini bilen insanların birbirlerini daha kolay anlayabildikleri ifade edilen açıklamada, herhangi bir din hakkında doğru bilgi sahibi olmanın dindar olmak anlamına gelmeyeceği belirtildi. 
     Dinin, insanların anlam arayışlarına cevap verdiği, insanların geçmişi doğru anlamalarına katkıda bulunduğu ve geçmişin esiri olmamaları için de insanları uyardığı anlatılan açıklamada, şöyle devam edildi 
     "Ortaöğretim çağındaki gençlerin, özellikle inanç ve hayat konusundaki tercihlerini özgür olarak yapabilmeleri din öğretiminin esas amacıdır. Bu amaçlara uygun olarak din öğretimi, öğrencinin kendi akıl yürütme gücünü kullanarak varlıklar içindeki konumunu belirlemesine katkıda bulunur. Öyleyse Din Kültürü ve Ahlak Bilgisi öğretmeni bunu hangi yolla yapacaktır Dini metinleri ezberleterek mi, ilmihal bilgilerini belleterek mi, araştırma yaptırarak mı, soru sorarak mı İşte bunlar ’Nasıl bir din öğretimi’ sorusu konusunda programda öğretmen-öğrenme sürecindeki yaklaşımı belirlemektedir." Ortaöğretim Din Kültürü ve Ahlak Bilgisi Programı’nın "Öğrenme alanları, kazanımlar, etkinlik örnekleri ve açıklamalar" şeklinde dört bölümden oluştuğu ifade edilen açıklamada, "Programda esas olan kazanımlar ve ünite konularıdır. Etkinlik örnekleri ve açıklamalar ise program uygulayıcısına yardımcı olmak amacıyla örnek niteliği taşımaktadır" denildi. 
     
     "AMAÇ ÖĞRETMENE YOL GÖSTERMEK" 
     Açıklamada, şunlar kaydedildi 
     "Yukarıdaki açıklamalar da dikkate alındığında Ortaöğretim Din Kültürü ve Ahlak Bilgisi Programı ile ilgili haberde yer alan hususlar, programın ünite konuları ve kazanımları ile ilgili değil, öğretmene yol göstermek amacıyla verilmiş olan etkinlik örnekleri olduğu görülecektir. Öğretmen programın kazanımlarını gerçekleştirmede farklı öğrenme ortamlarına göre değişik etkinlikler de yaptırabilir." Bakanlık açıklamasında, Ortaöğretim Din Kültürü ve Ahlak Bilgisi Dersi Öğretim Programı hazırlanırken, "21. yüzyılın çağdaş, Atatürk ilke ve inkılaplarını benimsemiş, temel demokratik değerlerle donanmış, insan haklarına saygılı, yaşadığı çevreye duyarlı, sosyal katılım becerileri gelişmiş, insanlık tarihi boyunca birey ve toplum üzerinde etkili olan dini doğru yorumlayan, İslam dininin kültür, dil, sanat, örf ve adetler üzerindeki etkisini dikkate alarak İslam dinini ve bundan kaynaklanan ahlak anlayışını, örf ve adetleri tanıyan, kendi dininden ve başka dinlerden olanlara karşı anlayışlı davranışlarda bulunan, diğer dinleri tanıyan, milli, ahlaki, insani ve kültürel değerleri benimseyen, beden, zihin, ahlak, ruh, duygu bakımından dengeli, sağlıklı gelişen, üretken, haklarını ve sorumluluklarını bilen" bireyler yetiştirilmesinin amaçlandığı kaydedildi. 
     
</TEXT>
</DOC>
