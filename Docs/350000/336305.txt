<DOC>
<DOCNO> 336305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/ekonomi/eko02.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arazide Normandy çıkarması 
</HEADLINE>
<TEXT>


Yabancı şirketler, Temmuz 2003 - Ağustos 2004 arasında 590 bin metrekarelik taşınmaz alımı gerçekleştirdiler. Bunun yüzde 64'ünü Bergama'daki madenini Koza'ya satan Normandy aldı 


Yabancılara gayrimenkul satışına olanak tanıyan yasanın ardından 25 yabancı şirketin Türkiye'de toplam 590 bin metrekarelik taşınmaz aldığı ortaya çıktı. Anayasa Mahkemesi tarafından iptal edilen ancak henüz Resmi Gazete'de yayımlanmadığı için yürürlükte olan yabancılara toprak satışına olanak tanıyan yasa kapsamında gerçek kişilere yapılan taşınmaz satışı da Nisan 2005 itibarıyla 7.8 milyon metrekareye ulaştı. Yalnızca sekiz ayda yabancı gerçek kişilerin arsa alımı yüzde 131 artış gösterdi. Yabancı şirketler içinde en büyük arazi alımını da işlettiği altın madenini Koza'ya devreden Normandy Madencilik gerçekleştirdi. 
Tapu ve Kadastro Genel Müdürlüğü'nün raporuna göre, Normandy Madencilik'in alımı, yabancı şirketlerin toplam alımlarının yüzde 64'ünü oluşturdu. Şirket Bergama, Çamköy, Ovacık ve Soğancı'da 326 bin 256 metrekarelik taşınmazı 367 trilyon 677 milyar liraya satın aldı. 

İzmir'in on binde 4'ü 
İkinci sırada en büyük alımı gerçekleştiren KTG Tütün Mamulleri, İzmir Tire'de 145 bin metrekarelik arazi aldı. Yabancı gerçek kişiler 785.9 hektarlık alanla Türkiye yüzölçümünün on binde 1'ini satın alırken, Normandy ve KTG'nin İzmir'de aldıkları alan da İzmir'in yüzölçümünün onbinde 4'üne denk geldi. 
En fazla taşınmaz satın alan şirket sıralamasında üçüncü olan Almeezan Lüksemburg, İstanbul Maltepe'de 52 bin metrekarelik Coca - Cola da İstanbul Ümraniye'de 1.249 metrekarelik taşınmaz alımı gerçekleştirdi. Fransız bankası Societe Generale, İstanbul Beşiktaş'ta 22 bin 557 metrekarelik büroyu 3.1 trilyon liraya satın aldı. 




</TEXT>
</DOC>
