<DOC>
<DOCNO> 336383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/uras.html </URL>
<DATE> 2005/04/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
UNDP Başkanlığı Kemal Derviş kadar ülke için de önemli 
</HEADLINE>
<TEXT>


Kemal Derviş'in Birleşmiş Milletler Kalkınma Programı UNDP Başkanlığı'na getirilmesini bekliyoruz. 
Aday sayısı ikiye indi. Kemal Derviş'in rakibi Norveçli Kalkınma Bakanı Hilde Johnson. 
UNDP Başkanlığı, Kemal Derviş kadar veya Kemal Derviş'ten daha da çok ülke için önemli. 
Çünkü uluslararası kuruluşlarda tepe kadrolarda bizim insanlarımıza maalesef yer vermiyorlar. Biz maalesef insanlarımızı bu kadrolara yerleştirme için yeterince çaba gösteremiyoruz. Veya bunu beceremiyoruz. 
Bugüne kadar uluslararası kuruluşlarda önemli kadrolara ulaşabilenler kendi gayretleriyle bunu başardı. Hükümetler onları ya hiç desteklemedi. Ya yeterince desteklemedi. 
Benim hatırlayabildiğim isimlerden Birleşmiş Milletler'in değişik kuruluşlarında görev alan ve tepelere tırmanabilen Türkler Üner Kırdar, Enver Ergun, Sinan Korle, İlter Türkmen, Neylan Bali, Orhan Barım, Günal Kansu ve Akşit Kayalar'dır. Üner Kırdar, UNDP'de uzun yıllar görev yaptı. Emekliye ayrıldı ama h l Birleşmiş Milletler Genel Sekreteri'ne UNDP faaliyetlerinde danışmanlık yapıyor. 

Türklere görev vermiyorlar 
Dünya Bankası'nda tepe kadrolara tırmanabilen Türklerden isimleri unutulmayanlar, Münir Benjenk, Hurşit Çalıka, Atilla Karaosmanoğlu, Oktay Yenal, Kemal Derviş, Merih Celasun ve Baran Tuncer. 
Kemal Derviş, Türkiye'de çalkantılı dönemde politik hayatta önemli sorumluluklar üstlendi. Türkiye'nin, politikanın, siyasi partilerin yapısının özellikleri nedeniyle birikimini, yeteneklerini yeterince sergileyemedi. 
Kemal Derviş, ailesi, eğitimi, yetenekleri, becerisi, birikimi, yaşamı, kafa yapısı, çalışkanlığı, yazma ve konuşma gücü, uluslararası deneyimi, yabancı dil bilgisi, çevresiyle farklı ve üstün bir kişiliğe sahiptir. 
Bu gibi insanlar Türkiye'de az ama, dünyada da az... 
Bu sütunda Kemal Derviş'in Türkiye'deki siyasi yaşamı boyunca yaptığı yanlışları sergileyen yazılarım yayımlandı... Bunları yazarken, "Kemal Derviş gibi birinin, eline geçen fırsatları değerlendirememesinin, bu nedenle ülkenin de, Kemal Derviş gibi farklı tür insanlar tarafından yönetilme fırsatını kaçırmasının" ıstırabını dile getiriyordum. 

Derviş'in "farkı" var 
Kemal Derviş'in hiç olmaz ise bir süre, Türkiye siyasetinde tekrar öne çıkma şansı yok. En iyisi, daha önce başarısını ispat ettiği uluslararası kuruluşlarda görev alması. Tekrarda yarar var, bu onun için olduğu kadar Türkiye için de önemli. 
Başına geçmesi beklenen Birleşmiş Milletler Kalkınma Teşkilatı'nın 166 ülkede temsilciliği var. Bütçesi 3 milyar dolar dolayında. İnsan merkezli kalkınma anlayışı için gerekli değişimin savunuculuğunu yapıyor. İnsanların daha iyi bir yaşama kavuşabilmeleri için ülkelerin bilgi, deneyim ve kaynaklara ulaşımına yardımcı oluyor. Ülkelerde sadece devlet ile ilişki içinde değil. Devlet yanında sivil toplum kuruluşları ve özel sektör ile de işbirliği yapıyor. 2015 yılına kadar dünyada yoksulluğu yarı yarıya azaltmak sorumluluğunu üstlendi. Üçüncü Dünya ülkelerinin borç sorununa kalıcı çözüm bulacak. AIDS hastalığının yayılmasını önleyecek, temiz suya ulaşamayanların sayısını yarıya indirecek. 
Milliyet gazetesinin başlattığı "Okumayan Kız Kalmasın" kampanyasıyla ulaşılmak istenen sonuç da UNDP'nin hedefleri arasında. 
Kemal Derviş UNDP'ye başkan olunca, eğitimde cinsiyet ayrımını kız - erkek ayrımını yok etmek ve dünyanın tüm ülkelerinde tüm çocukların ilköğrenim görmelerini sağlamak için çalışacak. 
Hükümet, Kemal Derviş'i nasıl destekliyor bilemem ama benim moral desteği dışında yapabileceğim bir şey yok. 



</TEXT>
</DOC>
