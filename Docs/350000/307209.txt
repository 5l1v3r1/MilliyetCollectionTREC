<DOC>
<DOCNO> 307209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo02.html </URL>
<DATE> 2005/01/17/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Diyarbakır'da ücretsiz spor okulu açıldı... 
</HEADLINE>
<TEXT>

     Türkiye Milli Olimpiyat Komitesi Başkanı Togay Bayatlı, olimpizmin amacının barış, dostluk ve kardeşliği pekiştirmek olduğunu söyledi. 
     Türkiye Milli Olimpiyat Komitesi Bayanlar Komitesi'nce, Diyarbakır Valiliği ve Turkcell'in desteğiyle spor olanağı bulamayan çocuklara ve gençlere spor yapma olanağı sağlamak amacıyla başlatılan ''Ücretsiz Spor Okulu'' projesi kapsamındaki spor okullarının 16.sı Diyarbakır'a açıldı. 
     Fatih Lisesi Salonu'nda düzenlenen törende konuşan Bayatlı, en büyük hedeflerinin Türkiye'yi olimpiyatlarda temsil edebilmek için sporcu yetiştirmek olduğunu bildirdi. 
     Marmara Bölgesi dışında ilk kez Diyarbakır'da bir Ücretsiz Spor Okulu ÜSO açtıklarını ifade eden Bayatlı, şöyle konuştu 
     ''İnanıyorum ki sizlerin arasından Türkiye Milli Takımı formasını giyecek ve Türkiye'yi olimpiyatlarda temsil edecek şampiyon sporcular çıkacaktır. Olimpizmin amacı barış, dostluk ve kardeşliği pekiştirmektir. Spor bir ekip çalışmasıdır. Sizin de bunun bilincinde olarak çalışmalar yapacağınaza inanıyorum.'' Türkiye Milli Olimpiyat Komitesi Bayanlar Komitesi Başkanı Alev Ercins te, Diyarbakır'da böyle bir ÜSO'yu açmaktan büyük mutluluk duyduklarını belirterek, Diyarbakır'a bunun gibi 3-4 ÜSO daha açmayı düşündüklerini söyledi. 
     ÜSO'da, 7-17 yaş arasındaki 350 öğrenciye, hafta sonları ücretsiz olarak basketbol, voleybol ve eğlenceli atletizm eğitimi, 6 eğitmen tarafından veriliyor. 
     
</TEXT>
</DOC>
