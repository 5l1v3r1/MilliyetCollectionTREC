<DOC>
<DOCNO> 324006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko08.html </URL>
<DATE> 2005/03/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Paranın yüzde 66'sı YTL oldu 
</HEADLINE>
<TEXT>

     ANKARA Milliyet 

Yeni Türk Lirası'nın YTL tedavüle çıktığı yılbaşından bu yana YTL'ye geçişte yüzde 66 oranına ulaşıldığı bildirildi. 
     Merkez Bankası yetkilileri, YTL dönüşümüyle ilgili resmi hedef belirlemediklerine dikkat çekerken, vergi ayı olan mart sonunda tedavüldeki para içinde YTL ağırlığının yüzde 80'e yaklaşmasını beklediklerini ifade etti. "Teorik olarak yüzde 100 YTL dönüşümü mümkün değil" diyen bir yetkili, kaybolan, hasar gören önemli miktarda banknot olduğunu kaydetti. 
     YTL dönüşümün yüzde 66'lar seviyesinde olmasında bankaların ilk 2 ayda özellikle emekli maaşları 20 ve 10 YTL'lik banknotlarla ödemesi etkili oldu. Devlet Bakanı Ali Babacan'ın talimatıyla gerçekleşecek bu ödemeler, 50 ve 100 YTL'nin tedavüle çıkış hızını düşürdü. 
     YTL'ye geçişte batıda yer alan iller daha hızlı. Özellikle hava koşulları nedeniyle Merkez Bankası'nın Doğu ve Güneydoğu'da yer alan küçük şubelerinde geçişin henüz istenen düzeyde olamadığı belirtiliyor. 
     
</TEXT>
</DOC>
