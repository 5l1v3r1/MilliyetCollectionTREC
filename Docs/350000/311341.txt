<DOC>
<DOCNO> 311341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko39.html </URL>
<DATE> 2005/02/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ocak ayında borsa yüzde 9.45 kazandırdı... 
</HEADLINE>
<TEXT>

     Borsa, Ocak ayını ortalama yüzde 9.45 oranında artışla kapadı. 
     Borsanın yanında yatırım fonları ve sabit getirili yatırım araçları Ocak ayını artışla kapatırken, altın ve dövizde önemli düşüşler gerçekleşti. 
     Ocak ayında altın türlerinde yüzde 4'ü, dövizde de 7'yi aşan düşüşler oldu. Tahvil-bono faizlerinin ortalamalarında 1 puan dolayında düşüş yaşandı. 
     Banka faizlerinin ortalamalarında da tüm vadelerde yarım puanın üstüne çıkan düşüşler oldu. Repo oranları da gerilemeye devam etti. 
     Ocak ayında, ABD Merkez Bankası FED'in faiz toplantısına ilişkin tutanakların açıklanmasının ardından, Merkez Bankası'ndan gelen faiz indirimi, Hazine'nin başarılı geçen ihaleleri, Merill Lynch'in Türk hisse senetlerinin ağırlığını artırma tavsiyesinde bulunması, Fitch'in Türkiye'nin notunu artırması, Koç Finansal Hizmetler ile Çukurova Holding arasındaki görüşmeler, S P'nin Türkiye'nin görünümünü olumlu yönde değiştireceğine yönelik haberlerler yakından izlendi. 
     
     ÖZETLE YATIRIM ARAÇLARI 
     Ocak ayı altın ve dövizde toplu düşüşlere sahne oldu. Banka faizlerinin ortalamalarında yarım puan kadar düşüş gerçekleşti, tahvil bono faizlerinde düşüş eğilimi vardı. İMKB İkinci el tahvil ve bono piyasasında Aralık 2004 sonunda oluşan ortalama oranlardan yola çıkılarak yapılan hesaplamalara göre tahvil ve bononun vadelerine göre Ocak ayındaki getirisi yüzde 1.35 ile yüzde 1.80 arasında değişti. 1 aylık mevduat faizi net yüzde 1.41 kazandırdı. Yatırım fonlarına katılma belgeleri aylık ortalama yüzde 2.38 oranında artış kaydederken, reponun net verimi de yüzde 1.16 dolayında gerçekleşti. 
     
     BORSA 
     İMKB Ulusal-100 Endeksi, Ocak ayında 2,358.67 puan artarak 24,971.68 puandan 27,330.35 puana çıktı. İMKB'de işlem gören hisse senetlerinin aylık ortalama değer artışı yüzde 9.45 oldu. 
     Ocak ayında, İMKB Ulusal Mali Endeks 4,231.70 puanlık artışla 39,719.48 puana, İMKB Ulusal Sanayi Endeksi 1,802.21 puanlık artışla 22,687.68 puana ve İMKB Ulusal Hizmetler Endeksi 497.22 puanlık artışla 14,411.34 puana yükseldi. 
     Mali grup hisselerin aylık ortalama değer artışı yüzde 11.92, sanayi grubundaki hisselerin aylık ortalama değer artışı yüzde 8.63 ve hizmetler grubundaki hisselerin aylık ortalama artışı da yüzde 3.57 oldu. 
     
     KAZANANLAR VE KAYBEDENLER 
     Ocak ayında, fiyatı 1.84 YTL'den 3.22 YTL'ye çıkarak yüzde 75.00 oranında artış kaydeden Boyner Büyük Mağazacılık hisseleri en yüksek oranlı getiriyi sağladı. 
     Arat Tekstil YENİ hisseleri yüzde 70.00'lik artışla ikinci ve FM İzmit Piston hisseleri de yüzde 69.07'lik artışla üçüncü oldu. 
     Tümteks hisseleri Ocak ayında yüzde 24.54 oranında gerileyerek en çok değer yitiren hisse senedi oldu. Mensa Mensucat hisseleri yüzde 21.55'lik düşüşle ikinci, Pera Yatırım Ortaklığı hisseleri de yüzde 20.72'lik düşüşle üçüncü sırada yer aldı. 
     Ocak ayında İMKB'deki değişik pazarlarda işlem gören toplam 307 hisse senedinden 248 tanesi değer kazanırken, 48 hisse senedi değer yitirdi, 11 hissenin fiyatı da aynı kaldı. 
     
     DÖVİZ 
     Ocak ayında dövizde toplu düşüşler yaşandı. İstanbul Serbest piyasada alınıp satılan dövizlerden ABD Doları Ocak ayında Türk Lirası karşısında yüzde 1.62 düşüş göstererek 1.3360 YTL'ye geriledi. 
     Euronun geçen ayki kaybı yüzde 5.95, İsviçre Frangı'nın yüzde 7.48 ve İngiliz Sterlini'nin ise yüzde 3.81 oldu. 
     Euro, Ocak ayını 1.7380 YTL'den, İngiliz Sterlini 2.5250 YTL'den ve İsviçre Frangı 1.1130 YTL'den tamamladı. 
     
     ALTIN 
     Ocak ayında 24 ayar külçe altının gram satış fiyatı yüzde 4.96, Cumhuriyet altının satış fiyatı da yüzde 4.62 oranında düştü. 
     Cumhuriyet altınının satış fiyatı ay boyunca 6.00 YTL gerileyerek 124.00 YTL'ye, 24 ayar külçe altının gram satış fiyatı da 0.95 YTL gerileyerek 18.20 YTL'ye indi. 
     İstanbul Altın Borsası'nda İAB işlem gören külçe altının gram fiyatı da Ocak ayı boyunca yüzde 3.46'lik düşüşle 18.27 YTL oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Ocak ayındaki ortalama değer artışı yüzde 2.38 olarak gerçekleşti. 
     Katılma belgeleri arasındaki aylık bazda en yüksek oranlı artışlar, yüzde 14.18 ile Strateji A Tipi Değişken Fon, yüzde 13.43 ile Akbank A Tipi Mali Kurumlar Sektör Fon ve yüzde 13.35 ile Evgin A Tipi Değişken Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 2.62'lik düşüşle Eczacıbaşı Menkul Değerler B Tipi Tahvil Bono Fonu, yüzde 1.24'lük düşüşle Oyakbank B Tipi Yabancı Menkul Kıymetler Fonu ve yüzde 0.75'lik düşüşle de Ata B Tipi Yabancı Menkul Kıymetler Yatırım Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Ocak ayında 13,213 puan artarak 569,489 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Ocak ayında vadelerine göre kazançları yüzde 1.35 ile yüzde 1.80 arasında oldu. 
     Banka faizlerinin ortalamalarında ay içinde 0.48 ile 0.60 puan arasında değişen düşüşler oldu. Önde gelen ve değerlendirmeye alınan 10 kamu ve özel bankanın Aralık 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.41 olarak gerçekleşti. 
     Aralık 2004 sonunda ortalama yüzde 18'in biraz üstünde seyreden oranlardan parasını repoda değerlendiren yatırımcılar Ocak ayında yüzde 1.16 dolayında kazanç elde ettiler. 
     
</TEXT>
</DOC>
