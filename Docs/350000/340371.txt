<DOC>
<DOCNO> 340371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo08.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş randevu 
</HEADLINE>
<TEXT>


Süper Lig'de kalma mücadelesi yapan 29 puanlı Sakaryaspor ile 23 puana sahip İstanbulspor bugün Atatürk Stadı'nda kapışacak. İki takım da mutlak galibiyet parolasıyla sahaya çıkacak 


Sakarya Atatürk Stadı bugün müthiş bir randevuya ev sahipliği yapacak. Ateş hattından kurtulmaya çalışan Sakaryaspor kendi sahasında kümede kalma yolunda son kozlarını oynayan İstanbulspor'u konuk edecek. Geçen hafta Samsun'dan bir puanla dönen Yeşil - Siyahlılar, taraftarının desteğiyle sahadan galibiyetle ayrılarak ligdetutunma yolunda dev bir adım atmak istiyor. Kritik sınavın son hazırlığını dün yaparak kampa giren Sakaryaspor'da futbolcular 3 puan yemini etti. 
Futbol Şube Sorumlusu İsmail Yenice çok dikkatli oynamak zorunda olduklarını söyledi. Yenice, "Sahada saldıran bir Sakaryaspor yerine temkinli bir takım göreceksiniz. Kazandığımız takdirde önümüzdeki maçlar için bir avantaj elde edeceğiz" dedi. 

Boğalar umutlu 
Puan kaybı halinde ligde kalma şansını mucizelere bırakacak İstanbulspor hazırlıklarını tamamlayarak Adapazarı'na gitti. Genel Müdür Ergün Yücel, "Geçen hafta Gaziantep'i yenseydik bu maç çok daha önemli olacaktı, ama matematiksel olarak şansımız sürüyor. Sakaryaspor'u yenerek iddiamızı güçlendirmek istiyoruz" diye konuştu. 


</TEXT>
</DOC>
