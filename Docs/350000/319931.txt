<DOC>
<DOCNO> 319931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun37.html </URL>
<DATE> 2005/03/02/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Bush'tan Suriye'ye Lübnan'ı terket 
</HEADLINE>
<TEXT>

     ABD Başkanı George Bush, Suriye'den Lübnan'ı terketmesini isteyerek, ''özgür dünyanın, Şam'ın, komşusunun siyasi işleri üzerindeki otoritesinin sona ermesi gerektiği konusunda mutabık olduğunu'' söyledi. 
     Bush, Maryland'de yaptığı konuşmada, ABD Dışişleri Bakanı Condoleezza Rice ve Fransa Dışişleri Bakanı Michel Barnier'nin dün Londra'da Filistin yönetimine destek için yapılan konferanstan sonra düzenledikleri ortak basın toplantısında Suriye'ye gönderdikleri sert mesajla ilgili olarak, ''Her ikisinin de Suriye'ye açıkça, birliklerini ve gizli servislerini Lübnan'dan çekmesini, böylelikle iyi bir demokrasinin gelişme şansının olabileceği mesajını verdiğini'' ifade etti. 
     George Bush, ''Dünyanın, Lübnan'da demokrasinin gelişmesi ihtimali karşısında bir ağızdan konuştuğunu'' kaydetti. 
     Rice, dün Londra'da yaptığı açıklamada, Suriye'nin, Ortadoğu'da gittikçe büyüyen demokrasi isteğinin dışında bulunduğunu söylemişti. 
     Bush yönetimi, geçen Cuma Tel Aviv'de 5 kişinin öldüğü intihar saldırısı için de Suriye'de üslenen teröristleri suçlamıştı. 
     
     SCHRÖDER SURİYE, NE KADAR ÇABUK ÇEKİLİRSE O KADAR İYİ 
     Bu arada, Almanya Başbakanı Gerhard Schröder, Suriye'nin askerlerini Lübnan'dan ''ne kadar çabuk çekerse, o kadar iyi olacağını'' söyledi. 
     Schröder, Körfez bölgesi ziyaretinin 4. durağı olan Bahreyn'de gazetecilerin, Suriye Devlet Başkanı Beşşar Esad'ın, Lübnan'daki birliklerini birkaç ay içinde çekmeyi umdukları yönündeki açıklamasını hatırlatması üzerine, ''Lübnan'ın demokratik bir kalkınma yaşaması için Suriye'nin bu ülkeden çekilmesi gerek. Suriye askerlerini ne kadar çabuk çekerse o kadar iyi olur'' dedi. 
     Başbakan Schröder, AB'nin, Lübnan'ın eski Başbakanı Refik Hariri suikastının araştırılmasını ve BM Güvenlik Konseyi'nin Lübnan'daki yabancı askerlerin çekilmesini öngören 1559 sayılı kararının uygulanmasını istediğini de hatırlattı. 
     Esad, dün Time dergisine verdiği demeçte, ''Çekilmenin çok yakında olmasını umuyorum. Belki de gelecek birkaç ay içinde. Teknik bir yanıt veremem'' diye konuşmuştu. 
     Lübnan'da 14 bin askeri bulunan Suriye, Hariri'nin 14 Şubat'ta bir suikasta kurban gitmesinden bu yana, özellikle Lübnan muhalefetinin yanı sıra uluslararası toplumun, askerlerini çekmesi yönündeki baskısı altında bulunuyor. 
     
</TEXT>
</DOC>
