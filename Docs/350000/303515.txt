<DOC>
<DOCNO> 303515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/ekonomi/eko04.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Borsası 2004'ü rekorlarla kapattı 
</HEADLINE>
<TEXT>


İstanbul Altın Borsası Başkan Yardımcısı Vedat Özdan, altında ve gümüşte tüm zamanların rekorlarını kırdıklarını söyledi 


İstanbul Altın Borsası İAB Başkan Yardımcısı Vedat Özdan, 2004 yılında rekorlara imza attıklarını belirterek, 2005'te de yeni rekorlara gideceklerini bildirdi. Özdan şunları söyledi "Altında da, gümüşte de bütün zamanların en büyük işlem hacimlerine ulaştık. Altın ve gümüş işlem miktarı ile ithalat rakamlarında rekor kırdık. Bütçemiz 2004'te yüzde 7.5, yani 326 milyar TL fazla verdi. Tasarruflu bir dönem geçirdik. Borsanın verimliliği arttı ve bu işlem hacmine de yansıdı. Bankada yaklaşık 1.5 trilyon TL hazır değerimiz var." 2004'te takas protokolünü değiştirdiklerini bildiren Özdan, "Komisyon oranı düştü, başka komisyon oranlarıyla da oynadık ve borsada daha iyi çalıştık. Böylece dışarıdaki işlemler tamamen borsa içerisine kaydı. Artık işlenmemiş külçe altın piyasası borsada oluşuyor" dedi. İAB'de altın işlem miktarının önceki yıla göre yüzde 18 artarak 281 tona ulaştığını kaydeden Özdan, altın ithalatının da yüzde 17'lik artışla 250.9 tona yükseldiğini bildirdi. 


</TEXT>
</DOC>
