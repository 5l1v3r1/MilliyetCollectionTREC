<DOC>
<DOCNO> 339086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/spo04.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Ligin rengi soldu 
</HEADLINE>
<TEXT>


Şenol Güneş, Trabzonspor'u ikinci yarıda ortaya koyduğu futbol nedeniyle şampiyon gördüğünü söyledi, "Futbolcularımın emeklerini almaya kimsenin hakkı yok. Şampiyon olamadık. Bu ayıp değil" diye konuştu 


Trabzonspor Teknik Direktörü Şenol Güneş, futbolcularının emeklerini almaya kimsenin hakkının olmadığını söyledi. Güneş, "Futbolcularımı ikinci yarıdaki futbolları nedeniyle şampiyon görüyorum. Ligin rengi Fenerbahçe'ye yenilmemizden sonra solmuştur. Artık sıralamanın değişeceğine inanmıyorum" dedi. 
Ülke futbolundan alacakları bulunduğunu iddia eden Güneş, "Şampiyon olamadık. Bunun ayıbı yok. Her şeyi hakem hatalarına bağlamak istemiyorum. Hakeme kızmıyorum. Düzen içinde yapabileceği budur. Bunları düzeltmek ülke futbolunun patronlarının elindedir" diye konuştu. 
Trabzonspor'dan verebilecekleri en ucuz futbolcunun 10 milyon dolar olduğunu belirten Şenol Güneş sözlerini şöyle sürdürdü "Ben bu takıma inanıyorum. Gelecek yıl için yeni oyuncular katarak, hakem hatası da olsa başka bir şey de olsa aynı hedefler için oynayacağız. Pahalı oyuncularla bütçemizi bozmayacağız." 
Güneş, Ümit Özat'ın 4 maçlık cezasını doğru bulmadığını da söyledi, "Günah keçisi gibi oldu. Aynı maçta 3-4 ceza durumu daha vardı. Bir kişiye fazla ceza vererek işi kapatmaya gittiler. Bir insanın yüzüne tükürülüyorsa, o insana hakem camiası ya da biz bir şey yapamıyorsak, bizim yüzümüze tükürülüyor demektir" dedi. 

'Fenerliyim demedim' 

Onursal Başkan Mehmet Ali Yılmaz, Fenerbahçe Altyapı Derneği'nin yayın organı Koşan Adam Dergisi'ne yaptığı açıklamalar ve sarı lacivert formayla poz vermesine açıklık getirdi. Yılmaz, "Söylediklerim çarpıtıldı ve abartıldı. Fenerbahçeliyim demedim. Evime geldiler, bana forma hediye ettiler ve onunla resim çektiler. Bu olay gündem saptırmaktan başka bir şey değildir" ifadelerini kullandı. 

Cem Papila'ya dava hazırlığı 

Yönetici Metin Akbaşoğlu, Fenerbahçe maçındaki yönetiminden ve kulüp olarak uğradıkları zarardan dolayı Cem Papila'yı mahkemeye vermeyi düşündüklerini söyledi. Konuyu hukukçularıyla görüşmeye başladıklarını belirten Akbaşoğlu, "Mutlaka olumlu bir sonuç almak, çok önemli değil. Bunun bir ilk olmasını istiyoruz. Futbolcularımız bu moralsizlik nedeniyle milli takıma gönülsüz gidebilir" dedi. 


</TEXT>
</DOC>
