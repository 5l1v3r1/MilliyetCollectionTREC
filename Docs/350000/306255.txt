<DOC>
<DOCNO> 306255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas01.html </URL>
<DATE> 2005/01/13/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Dans ederek sağlıklı yaşayın 
</HEADLINE>
<TEXT>

     Metin FERAH BOLU, DHA 

      ABANT İzzet Baysal Üniversitesi Beden Eğtimi ve Spor Yüksekokulu Spor Yöneticiliği Bölümü öğretim üyesi Yardımcı Doç. Dr. Müberra Çelebi, sağlıklı yaşam için en uygun sporun dans olduğunu söyledi. 
     Bilim adamları tarafından sağlıklı yaşam için yarışma performansına yönelik spor yapmak yerine, insanların günlük yaşamlarında hareketli olmalarının önerildiğini belirten Yardımcı Doç. Dr. Çelebi, "Dans, hareketli bir yaşam için, günümüzün en popüler sporudur. Dans, ayrıca çok cezbedici bir spor dalı. Herkes, evinde bile olsa müzik eşliğinde yarım saat dans etme fırsatı yaratabilir. Öğrencilerimize bile, ısınmalarda daha motive edici bir yol olduğu için dansı kullanıyoruz'' dedi. 
     Salonlarda klasik olarak step ve aerobik yapıldığını hatırlatan Yardımcı Doç. Dr. Müberra Çelebi, şöyle devam etti 
     "Tüm bunların ortak noktası aktif olmaktır. İnsanların hareket etmelerine olanak sağlamak, sağlıklı yaşamda göz önünde bulundurulması gereken en önemli olay, sporun bilinçli olarak yapılması. Sporu, sağlık kontrolü yaptırdıktan, kendi vücudumuzu tanıyarak ve yaptığımız egzersizlerin de doğru yöntemler kullanılarak yapıldığından emin olarak yapmalısınız. İnsanların kapasitelerinin üzerinde egzersiz yapmaları da, sağlıkları açısından son derece sakıncalı. Egzersiz yapımında beslenme ve yaş faktörü de son derece önemli. 40 yaş üzeri insanların egzersiz yapmalarının süre ve yoğunluğu, uzmanlar tarafından belirlenmelidir.'' Sağlıklı bir yaşam için yürüyüş yapma, spor salonlarına gitme olanağı bulamayanların evde dans ederek vücutlarına hareket ettirebileceklerini belirten Yardımcı Doç. Dr. Çelebi, yölme devam etti 
     "Gençler, şu an günümüzün en popüler danslarının başında gelen Latin dansları ve pop müzik eşliğinde 40 dakika süreyle ritimli danslar yapabilir. Gençler, 40 dakika süreyle Salsa, Rumba, Çaça, Samba ve Tango yapabilir, 40- 50 yaş arasındaki kişiler 40 dakikadan az olmamak koşuluyla hafif ısınarak müzik eşliğinde hafif tempoda samba, 50 yaşın üzerindeki kişiler ise 30 dakika süreyle Rumba ve Vals yaparak sağlıklı yaşam için spor yapma olanağı bulurlar.'' 
     
</TEXT>
</DOC>
