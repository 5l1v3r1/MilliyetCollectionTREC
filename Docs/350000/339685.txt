<DOC>
<DOCNO> 339685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur49.html </URL>
<DATE> 2005/05/04/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Tekel cinayetine ilişkin açılan dava başladı... 
</HEADLINE>
<TEXT>

     Sakarya’da TEKEL’e ait TIR’ın yakılarak iki sürücüsünün öldürülmesiyle ilgili olarak 6 kişi hakkında açılan davanın görülmesine başlandı. 
     Adapazarı 2. Ağır Ceza Mahkemesi’ndeki davanın ilk duruşmasına tutuklu sanıklar Cengiz Bayrak, İlyas Tatay, İsmail Ozan Tatay, Hacı Tatay, Hasret Ünsal, Muharrem Gülten ve avukatları ile müşteki TEKEL Sigara Pazarlama ve Dağıtım A.Ş’nin avukatı, öldürülen tır sürücüsü Mehmet Akkoç’un eşi Fatma Akkoç ve avukatları katıldı. 
     Cengiz Bayrak, savunmasında, cinayetle ilgisinin olmadığını, olaya piyasaya olan borcunu ödemek için girdiğini söyledi. 
     Emrah Demir’in kendisine 13 milyar lira, kendisinin de piyasaya 23 milyar lira borcu olduğunu, soygundan elde edecekleri parayla bu borcu ödemeyi amaçladıklarını ifade eden Bayrak, cinayeti Emrah Demir’in işlediğini iddia etti. 
     Hazırlık soruşturması sırasında verdiği ifadeleri kabul etmeyen Bayrak, "Emrah, Tekel’le ilgili soygun yapacağını belirterek, bize teklifte bulundu. Benim de piyasaya borcum olduğu için bunu kabul ettim. Emrah’la buluşup TIR’ın yanına gittik. Araçta iki ceset vardı. 
     Kendisine bunu neden yaptığını sordum. Elinde silah vardı. ’Benzin döküp TIR’I ateşe vermemi’ istedi. Ben de TIR’ı yaktım. Silahı olduğu için yapabileceğim başka bir şey yoktu" diye konuştu. 
     Diğer sanıklar, suçlamaları kabul etmeyerek, tahliye talebinde bulundu. 
     Mahkeme heyeti, sanıklar ve avukatlarının tahliye istemlerini reddetti. 
     Duruşma, tanıkların dinlenilmesi ve dosyadaki eksikliklerin tamamlanması için ertelendi. 
     İddianamede, tutuklu 6 sanık hakkında, "cürüm işlemek için teşekkül çete oluşturma, adam öldürme, yağma, kamu malına zarar verme ve ruhsatsız silah taşıma" suçlarından 2’şer kez müebbet ağır hapis cezası isteniyor. 
     TEM Otoyolu Adapazarı Alancuma mevkiinde, 22 Aralık 2004’te TEKEL İzmir Başmüdürlüğü’ne ait 34 VDN 79 plakalı TIR’daki ürünler çalındıktan sonra, TIR yakılmış, sürücüleri Ufuk Tuna ve Mehmet Akkoç da öldürülmüştü. 
     
</TEXT>
</DOC>
