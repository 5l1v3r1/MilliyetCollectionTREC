<DOC>
<DOCNO> 345913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo03.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sefer Arjantin'e 
</HEADLINE>
<TEXT>


Galatasaray, gelecek sezon öncesinde 10 numara transferi için şimdiden harekete geçti. Sarı-Kırmızılı yöneticilerin, iki yıldız İnsua ve Gallardo için yeniden düğmeye basıp, pazarlıklara başladığı öğrenildi 

ERHAN TELLİ 


Galatasaray, yeni sezonda renklerine katmak istediği "10" numaralı orta saha oyuncusu için rotayı yeniden Arjantin'e çevirdi. 
Sarı - Kırmızılılar, geçtiğimiz sezonda da pazarlık yaptığı Gallardo ve İnsua için kolları sıvadı. Galatasaray yönetiminin, iki futbolcuya yaptığı teklifleri yenilediği ve transferi kesinleştirebilmek için önümüzdeki günlerde Arjantin'e gideceği bildirildi. 
Başkan Özhan Canaydın'ın, Milan'da forma giyen Rui Costa'nın transferinin gerçekleşmemesi durumunda bu iki oyuncudan birinin mutlaka alınmasını istediği bildirildi. Bu arada yöneticiler de Gallardo ve İnsua girişimlerini doğruladı. 
Galatasaray, bu iki oyuncu arasında ağırlığını İnsua'ya vermeyi planlıyor. İndepentiente'de forma giyen yıldız oyuncunun henüz 25 yaşında olması yönetimin gözünde bu transferi daha cazip kılıyor. İnsua konusunda olumlu bir adım atılmaması durumunda rotanın bu kez de River Plate'de forma giyen tecrübeli Gallardo'ya çevrilmesi bekleniyor. Hatırlanacağı gibi Gallardo geçtiğimiz sezon Galatasaray'a gelmek istemiş ancak ameliyat olduğu için bu transfer gerçekleşmemişti. 

Komiteyi seçtiler 

Sarı - Kırmızılı yönetimde yeni sezonun transfer görüşmelerini gerçekleştirecek olan komite belirlendi. Yurt dışında gerçekleştirilecek olan pazarlıklarda Futbol Şube Sorumlusu Fatih Gökşen'in yanı sıra yönetici Adnan Öztürk ve Sportif Direktör Bülent Tulun'un hazır bulunacağı öğrenildi. Transfer Komitesi'nin Denizlispor karşılaşmasının ardından hemen kolları sıvayacağı açıklandı. 

Aslan sancılı 

Denizli maçında Ayhan forma giyemeyecek. Hakan Şükür'ün durumu da halen belirsiz 


Şampiyonlar Ligi'nde kalma umudunu son haftaya bırakan Galatasaray'da kritik Denizlispor maçı öncesinde sakat futbolcuların çoğalması teknik kadroyu kara kara düşündürüyor. 
Ali Sami Yen'de Denizlispor engelini aşıp, Trabzonspor'un puan kaybetmesini bekleyecek olan Cim - Bom'da, Ayhan Akman'ın takımdaki yerini alamayacağı açıklandı. Fenerbahçe derbisinde aldığı darbeler sonucunda sağ ayak kemiğinde ödem oluşan yıldız futbolcunun maça yetişmesinin mümkün olmadığı bildirildi. Ayhan'ın yanı sıra Hakan Şükür'ün de sol ayak adalesinde ezilme tespit edildi. Golcü futbolcunun maça yetişip yetişemeyeceği belirsizliğini koruyor. 
Galatasaray, Denizlispor maçının hazırlıklarını dün yaptığı tek idmanla sürdürürken, çalışmaya Ayhan, Hakan Şükür ve izinli olan Cihan ile kaleci Aykut katılmadı. Futbolcuların çift kale maçta oldukça neşeli oldukları gözlenirken, son bölümde Hasan Kabze ile Bülent arasında yine bir tartışma yaşandı. Bülent'in sözlerine genç oyuncu Hasan Kabze karşılık vermeyince ortam yatıştı. 

Ribery'de sorun yok 

Galatasaray, Fransız yıldız Ribery'nin bonservisini Metz kulübünden aldı. Devre arasında genç futbolcuyu ilk alma obsiyonuyla 6 aylık kiralayan Sarı - Kırmızılılar, Fransız kulübüne 2 milyon Euro ödeyerek sorunu çözdü. Son dakikada Marsilya ve PSG kulüplerinin devreye girmesi üzerine operasyonu hızlandıran Sarı - Kırmızılılar, Ribery'yi 3 yıl daha kulüpte tutma hakkı kazandı. 

'Kayseri'de kaçırdık' 

Galatasaray'ın yıldız ismi Hakan Şükür şampiyonluk şanslarını son dakikada galibiyeti kaçırdıkları Kayseri deplasmanında kaybettiklerini itiraf etti. Golcü futbolcu, "Ligin geneline baktığımızda, rakiplerimizden daha iyi futbol oynadık. Ancak onlar çok kötü oynadıkları maçlarda bile sahadan galibiyetle ayrılmasını bildi. Şans bizim yanımızda olmadı. Ligde Kayserispor ile oynadığımız maçta biz son dakikada gol yiyip berabere kalırken, Fenerbahçe ise aynı hafta son dakika golüyle galip geldi. Yarış o hafta koptu" dedi. Hakan Şükür, yeni sezonda "Büyük ihtimalle UEFA'da yer alacağız ve başarılı olacağız" diye konuştu. 

Adnan için girişim 

Transfer çalışmalarını sürdüren Galatasaray, Beşiktaş'ın da listesinde yer alan Samsunsporlu Adnan için atağa kalktı. Sarı - Kırmızılı yöneticilerin, yıldız futbolcuya menajeri aracılığıyla "Bizden haber bekle" mesajı gönderdiği öğrenildi. Galatasaray, Adnan için önce Samsunspor ile masaya oturup, anlaşmak istiyor. Başkan İsmail Uyanık'ın da onay vermesi durumunda tecrübeli oyuncuya imza attırılacak. 


</TEXT>
</DOC>
