<DOC>
<DOCNO> 340893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko13.html </URL>
<DATE> 2005/05/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Borsa bu hafta hangi konulara odaklanacak 
</HEADLINE>
<TEXT>

     Borsa yatırımcıları, Merkez Bankası MB Para Politikası Kurulu toplantısı kararları, Hazine ihaleleri ve yabancı ortaklık görüşmelerini yakından takip edecek. 
     Gedik Yatırım’ın haftalık değerlendirmesinde, geçen hafta yurt içinde yabancı ortaklık haberlerinin artmasının endeks yükselişinde etken olduğu belirtilerek, İMKB-100 Endeksi’nin haftayı 24,950.82 puandan kapattığı kaydedildi. 
     Bu hafta açıklanacak olan makro göstergelerin, Mart ayı sanayi üretim endeksi ve Nisan ayı konsolide bütçe verileri olduğu ifade edilen değerlendirmede, "Öte yandan, Merkez Bankası’nın MB bugün yapacağı Para Politikası Kurulu toplantısından yeni bir faiz indirimi kararı çıkıp çıkmayacağı, Çarşamba günü yapılacak olan 5 milyar YTL’lik itfa ve bunun öncesinde düzenlenecek Hazine ihalesi piyasalarca yakından izlenecektir" denildi. 
     Değerlendirmede, MB’nın bu seferki toplantısından bir faiz indirimi kararı gelmesine ilişkin beklentilerin geçen aylara göre daha zayıf kaldığına işaret edilerek, bunda Nisan ayı enflasyon verilerinde özellikle özel imalat sanayi fiyat artışlarının beklenenden oldukça yüksek çıkmış olmasının etkisi olduğu görüşü dile getirildi. 
     Gündemin oldukça yoğun olduğu bu hafta, yabancı ortaklıklarla ilgili gelişmelerin piyasada etkili olacağına değinilen değerlendirmede, "Bankacılık sektöründe halen devam eden potansiyel yabancı ortaklık görüşmeleri ve buna ilaveten bu tür gelişmelerin perakende sektörü başta olmak üzere diğer sektörlerde de yaygınlaştığı görülmekte, söz konusu yabancı ortaklıklarda gerçekleşen fiyatlar İMKB’deki şirketlerin değerlemeleri konusunda fikir vermektedir. 
     Özelleştirme cephesinde ise Telekom ve Erdemir’in teklif alma süresi Mayıs ayı sonunda bittiğinden buradan da gelecek sinyaller piyasalarda etkili olacaktır" denildi. 
     
</TEXT>
</DOC>
