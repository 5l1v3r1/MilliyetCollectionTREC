<DOC>
<DOCNO> 319048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonsiy01.html </URL>
<DATE> 2005/02/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Meclis'te bu hafta 10 bin yeni polis alımı görüşülecek... 
</HEADLINE>
<TEXT>

     TBMM, bu hafta yoğun bir gündemle çalışacak. 
     AK Parti Grubu, TBMM Genel Kurulu gündeminde biriken sözlü soruları eritmek amacıyla salı günlerini sözlü soruların yanıtlanmasına ayıracak. Bu amaçla, Genel Kurul'da 1 Mart Salı günü sözlü sorular ele alınacak. Devlet Bakanı ve Başbakan Yardımcısı Mehmet Ali Şahin, kendisinin ve Başbakan Recep Tayyip Erdoğan'ın yanıtlaması istemiyle verilen sözlü soruları, Adalet Bakanı Cemil Çiçek ile Çalışma ve Sosyal Güvenlik Bakanı Murat Başesgioğlu ise kendilerine yöneltilen soruları yanıtlayacak. Genel Kurulun, 3 bakanın sözlü soruları yanıtlamasına kadar çalışması planlanıyor. 
     Genel Kurul'da geçen hafta gündemin ön sıralarına alınan Adalet Bakanlığı'nın çıkarılmasını istediği yasa tasarıları ele alınacak. İş Mahkemeleri ve Noterlik Kanunu'nda değişiklik yapan yasa tasarıları ile Ceza Muhakemesi Kanunu'nun Yürürlük ve Uygulama Şekli Hakkında Kanun Tasarısı, bu hafta görüşülecek. 
     Denizcilik Müsteşarlığı'nın Kuruluş ve Görevleri Hakkında KHK'da değişiklik yapan yasa tasarısı, İcra ve İflas Kanunu, Cezaevleri ile Mahkeme Binaları İnşası Karşılığı Olarak Alınacak Harçlar ve Mahkumlara Ödettirilecek Yiyecek Bedelleri Hakkında Kanunda Değişiklik Yapılmasına İlişkin Kanun Tasarısı, Deniz Çevresinin Petrol ve Diğer Zararlı Maddeleriyle Kirlenmesinde Acil durumlarda Müdahale ve Zararların Tazmini Esaslarına Dair Kanun Tasarı da bu hafta Genel Kurul'da ele alınacak. 
     Genel Kurul, 2 Mart Çarşamba günü 14.00-23.00, 3 Mart Perşembe günü ise 14.00-21.00 saatleri arasında çalışacak. 
     
     EMNİYETE 10 BİN POLİS ALINACAK 

     TBMM'de ihtisas komisyonları, gündemlerindeki yasa tasarı ve tekliflerini görüşecek. 
     Plan ve Bütçe Komisyonu, 1 Mart Salı günü, Polis Eğitim Merkezleri kurulması ve 10 bin yeni polis alınmasını öngören yasa tasarısını görüşecek. Tasarı, polis memuru ihtiyacının karşılanması için Bakanlar Kurulu kararıyla Polis Eğitim Merkezleri açılmasını düzenliyor. Buna göre, en az 4 yıllık yükseköğretim kurumlarından veya bunlara denkliği kabul edilen yurtdışındaki yükseköğretim kurumlarından mezun olup, sınav tarihi itibariyle 25 yaşından gün almayan erkek ve bayanlar ile askerliğini yapmış 27 yaşından gün almamış erkek adaylar arasından yapılacak seçme sınavında başarılı olanlar, 6 aydan az olmamak üzere polis meslek eğitimine alınacak. 
     Plan ve Bütçe Komisyonu, 2 Mart Çarşamba günü ise Tarım Ürünleri Sigortası Kanunu Tasarısı'nı görüşecek. 
     
     TTK BAŞKANI SUNUM YAPACAK 

     Türk Tarih Kurumu TTK Başkanı Yusuf Halaçoğlu, 2 Mart Çarşamba günü AB Uyum Komisyonu üyelerine bilgi verecek. Komisyon, 1 Mart Salı günü ise gündemindeki yasa tasarılarını görüşecek. 
     Akaryakıt Kaçakçılığı Araştırma Komisyonu, 1 Mart Salı günü toplanarak uzmanları dinleyecek. 
     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, 1 Mart Salı günü, eski futbol hakemleri Erman Toroğlu, Ahmet Çakar, Ali Aydın, Serdar Çakman ve Sadık İlhan'ı dinleyecek. 
     
</TEXT>
</DOC>
