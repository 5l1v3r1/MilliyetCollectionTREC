<DOC>
<DOCNO> 340923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy05.html </URL>
<DATE> 2005/05/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Memura emeklilik kazığı 
</HEADLINE>
<TEXT>

     Sosyal Güvenlik Ref ormu'nun yasalaşmasıyla emeklilikte aylık bağlama oranı kademeli olarak inecek ve 2017 yılından itibaren yüzde 50'ye düşecek. 
     SSK, Bağ-Kur ve Emekli Sandığı'nın birleştirilerek tek emeklilik sistemine geçilmesiyle 25 yıl hizmeti bulunanlara şu anda maaşının yüzde 75'i oranında emekli aylığı bağlanırken, 2017'de maaşlarının yüzde 50'si emekli aylığı olarak bağlanacak. Aylık bağlama oranlarıyla ilgili düzenleme, 2006'da yürürlüğe girecek. 
     Reform yasası gelecek hafta Meclis'e iniyor Mevcut sistemde 20 yıl çalışana maaşının yüzde 70'i, 25 yıl çalışana maaşının yüzde 75'i, 30 yıl çalışana ise maaşının yüzde 80'i emekli aylığı olarak bağlanıyor. 
     TBMM'de önümüzdeki hafta Çalışma ve Sosyal Güvenlik Komisyonu'nda ele alınması beklenen reform tasarısında, çalışanların hakları 2006 yılı sonuna kadar korunacak. 2006 yılından sonra emekliye ayrılacakların aylık bağlama oranı kademeli olarak düşüşe geçecek. Bu süre içinde emekli aylığı hesabı, yasanın yürürlüğe girdiği tarihe kadar eski sistemden, yürürlüğe girdiği tarihten sonraki bölümü de yeni sistemden hesaplanacak. 2016 sonrasında ise 25 yıl çalışana maaşının yüzde 50'si, 30 yıl çalışana maaşının yüzde 60'ı emekli aylığı olarak bağlanacak. 
     Ballı emeklilik sitemi de bitiyor Ayrıca kamuda 6 aylığına üst düzey görevde bulunduktan sonra emekli olarak "ballı emeklilik aylığı" bağlama dönemi de bitiyor. Şu anda müsteşar, genel müdür, rütbe ve görevine göre asker, polis ve yargı mensuplarında makamına göre süreye bakılmaksızın emekli aylığı ek ödenekleri de aynı düzeyde ödeniyor. Bundan böyle emekli aylığı hesabı, ödenen prim esasına göre belirleneceğinden 6 ay genel müdürlük yapan bir memur ile 10 yıl genel müdürlük yapan memurun emekli aylığı farklı olacak. Aynı şekilde yargıda da l yıl yüksek hakimlik yapan yargı mensubuyla 10 yıl yüksek hakimlik yapan yargı mensubunun emekli aylığında da fark ortaya çıkacak. 
     Bu arada askerlerin ve yargı mensuplarının ek ödenekle ilgili soru işaretlerinin olduğu, gelir kaybına uğramamak için reform komisyonda görüşülürken değişiklik isteyebilecekleri belirtiliyor. 
     
     Kim ne kadar maaş alacak 
     Tasarıdaki sisteme göre kademeli geçiş örnekleri şöyle olacak 
     Kademeli geçiş sürecinde örneğin 1980'de işe giren ve 25 yıllık hizmeti bulunan bir çalışan, yasa yürürlüğe girse bile bugün emekli olduğunda mevcut düzenleme üzerinden, yani maaşının yüzde 75'i oranında emekli aylığı alacak. Bu uygulama 2006 sonuna kadar emeklilik hakkı kazanacaklar için geçerli olacak. 
     31.12.2006'dan sonra emekli olanlar ise kademeli geçiş kapsamına alınacağından aylık bağlama oranları düşmeye başlayacak. 
     11.1.1987'de işe giren bir sigortalı yaş şartlarının da uyması halinde 25 yıllık hizmet süresini 31.12.2011'de dolduracak. Bu emeklinin maaşı bağlanırken, 2006 sonuna kadar olan 20 yıllık hizmeti mevcut sisteme göre yüzde 75 üzerinden hesaplanacak. Son 5 yıllık hizmeti ise yeni sistem uyarınca belirlenecek ve aylık bağlama oranı yüzde 72.5 olacak. 
     1996'da işe giren bir sigortalı 25 yıllık hizmet süresini 2021 yılında dolduracak ve yaşı da uyuyorsa emeklilik hakkı kazanacak. Bu sigortalının 2006 sonuna kadar 15 yıllık hizmeti şu andaki sisteme göre, 2006'dan sonraki süre ise yeni sisteme göre değerlendirilecek. Buna göre, bu sigortalı emekli aylığı olarak maaşının yüzde 65'ini alacak. 
     2001 yılında işe giren ve 25 yıl çalışarak 2026'da emekli olacak bir çalışana ise maaşının yüzde 60'ı kadar emekli aylığı bağlanacak. 
     
</TEXT>
</DOC>
