<DOC>
<DOCNO> 307363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/siyaset/asiy.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'yi kurtaracağız 
</HEADLINE>
<TEXT>


"Partimi kurtarmaya çalışıyorum" diyen Baykal'a muhaliflerden Ertuğrul Günay, "Biz de partiyi Baykal'dan kurtarmaya çalışıyoruz" yanıtını verdi. Ahmet Ketenci de, "Partinin tüm organlarını Baykal belirledi" dedi 

Ezelhan Üstünkaya - Ankara 


Diyarbakır'da delegelerle bir araya gelen CHP Genel Başkanı Deniz Baykal'ın, kendisine karşı tek aday arayışlarını, "Adaylarla ilgilenmiyorum, partimi kurtarmaya çalışıyorum" diye değerlendirmesi, muhaliflerden tepki gördü. Kurultayda Baykal'a karşı tek aday gösterilmesi gündemde olan İstanbul Milletvekili Hasan Fehmi Güneş, taraflar arasında görüşmelerin sürdüğünü belirterek, "Bugün dünden daha ileri durumdayız" dedi. Güneş, Baykal'ın sözlerine karşılık, "Benim bu tartışmaya girmem doğru olmaz" diye konuştu. Güneş'i destekleyen eski Genel Sekreter Ertuğrul Günay ise, "Biz de partiyi Baykal'dan kurtarmaya çalışıyoruz" şeklinde konuştu. 

Paranoyalar 
Şişli Belediye Başkanı Mustafa Sarıgül'e destek veren İstanbul Milletvekili Ahmet Güryüz Ketenci, şunları kaydetti 
"Partinin tüm organlarını Baykal belirledi. Seçtiği insanların yanlışlığı, çirkinliği, pisliği varsa, birinci derece sorumlu kendisidir. Ruhsal sıkıntı içinde insan hezeyanı bunlar. Baykal kendisini kurtarmaya dönük psikolojik sıkıntı içinde. Paranoyalarıyla, CIA, Pentagon iddialarıyla ilgili tek isim, tek tarih verse elini öperim. Yola çıkışımız belli. Partinin nefes boruları kesik. Parti içindeki tüm grupların bir araya gelmesini istiyoruz." 

3. seçenek var 
CHP İstanbul Milletvekili Zülfü Livaneli'nin adaylığını destekleyen Edirne Milletvekili Nejat Gencan da şöyle konuştu 
"Sıkıntı aşılsaydı üçüncü aday çıkmazdı. CHP sadece genel başkanın değil, halkın partisi. Biz ayın 30'unu düşünüyoruz. Partinin düze çıkması için yola çıktık. Olağanüstü kurultay Baykal - Sarıgül yarışına çekilmemeli. Baykal'ın liderliği halk nezdinde, Sarıgül'ün liderliği parti içinde tartışılıyor. Aklıselim olarak üçüncü seçenek sunduk. Çıkış yolu arıyoruz. Ama kavganın üçüncü ayağı olmuyoruz." 


</TEXT>
</DOC>
