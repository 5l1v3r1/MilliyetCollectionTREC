<DOC>
<DOCNO> 314326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/spor/spo15.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Semavi'den bombardıman 

ANKARASPOR maçı öncesi Akçaabat Sebatspor kampını terkettiği için kadro dışı bırakılan, ardından da Karabük ile anlaşan Semavi Uzun ilginç açıklamalar yaptı. Semavi, "Güvenç Kurtar, herkes içinde Muzaffer'i rencide edici şekilde kaptanlığı Ogün'e verdi. Para konusunda sürekli oyalandık. Ankara'da yaptığımız terbiyesizlik. Ancak bize kimse takımı sattı diyemez" dedi. 

Tenis heyecanı 

16 Yaş ve altı Avrupa Kış Kupası tenis maçları, bugün ENKA Kulübü kortlarında başlayacak. Bulgaristan, Moldova, Hırvatistan, Slovenya, Ukrayna, İsviçre'nin de katılımıyla yapılan ve 13 Şubat'a kadar sürecek turnuvada ülkemizi Tuna Altuna, Adem Özmeral ile Kaan Yaylalı'dan oluşan milli takım temsil edecek. 

Beşiktaş yenildi 

AVRUPA Bayanlar Voleybol Şampiyonlar Ligi'ndeki temsilcimiz Beşiktaş, çeyrek final ilk maçında deplasmanda karşılaştığı İtalyan Foppapedretti Bergamo'ya 3-0 yenildi. 25-13, 25-11, 25-16'lık setlerle rakibine boyun eğen Siyah-Beyazlılar yarı final şansını bir hayli zora soktu. 

Bütçeler tamam 

GSGM bünyesindeki 43 federasyona toplam 39 milyon 705 bin YTL bütçe verilirken, aslan payını yine güreş ve atletizm aldı. 4'er milyonlu iki federasyonu 2 milyon 400 bin ile hentbol, 2'şer milyon ile cimnastik, tekvando ve yüzme izledi. Bocce, bowling ve dart 100 bin YTL ile en az bütçe alan branşlar oldu. 

Ve ayrıldılar 

GENÇLİK ve Spor Genel Müdürü Mehmet Atalay'ın teklifini değerlendiren Merkez Danışma Kurulu, yüzme ile sutopu branşlarının iki ayrı federasyon olarak faaliyet göstermesini kabul etti. İki federasyonun başkanlıkları için ayrı seçim yapılacak. 

Kaneko üçüncü 

DUBAİ'DE koşulan Sh Maktoum Bin Rashid Al Maktoum Challenge 2 Koşusu'nda Halis Karataş'ın bindiği Kaneko üçüncü oldu. 9 safkanın katıldığı 1800 metrelik yarışta birinciliği 1.52.55'le Jack Sullivan elde ederken, Chiquitin ikinci oldu. Kaneko sahibi Celalettin Alkan'a 20 bin dolar kazandırdı. 


</TEXT>
</DOC>
