<DOC>
<DOCNO> 345056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy18.html </URL>
<DATE> 2005/05/23/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Bakanlar Kurulu, muhtar maaşlarının 100 artırılmasına karar verdi 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Bakanlar Kurulu’nun, muhtar maaşlarının yüzde 100 artırılmasını kararlaştırdığını bildirdi. 
     Çiçek, buğday taban fiyatlarının, yarın, Başbakan Recep Tayyip Erdoğan tarafından AK Parti TBMM grup toplantısında açıklanacağını söyledi. 
     Cemil Çiçek, Bakanlar Kurulu’nun ardından toplantının gündemine ilişkin açıklamalarda bulundu. 
     Fenerbahçe’yi, şampiyonluğu dolayısıyla kutlayan Çiçek, Galatasaray’ın da centilmence oynadığını, Avrupa turnuvalarında da aynı başarıların yakalanmasını temenni etti. 
     Devlet Bakanı ve Başbakan Yardımcısı Abdüllatif Şener’in, orta vadeli programla ilgili bilgi sunduğunu belirten Çiçek, Türkiye’nin, planlı kalkınmayı sürdürdüğünü, her 5 yılda bir kalkınma planlarının yenilendiğini anımsattı. 
     Çiçek, 10 Aralık 2003 tarihinde çıkardıkları Kamu Maliye Yönetimi ve Kontrol Kanunu’na göre, 3 yıllık gelir ve gider durumlarının hesap edilerek, bundan sonraki programların bu şekilde yürütüleceğini, bununla ilgili bir değerlendirme yapıldığını vurgulayarak, sonuçların ay sonuna kadar Resmi Gazete’de yayımlanacağını söyledi. 
     Bakanlar Kurulu’nda Kamu Personel Rejimi’nin görüşüldüğünü ifade eden Çiçek, ancak konunun çok kapsamlı ve düzenlenmesi zor bir tasarı olacağı için bugün sadece kısa bilgi verildiğini ve temel dokümanların dağıtıldığını kaydetti. Çiçek, ilgili bakanlıkların, konuyu bir kez daha inceleyeceğini ve gelecek Bakanlar Kurulu’nda konuyu yeniden görüşebileceklerini vurguladı. 
     
     MUHTAR MAAŞLARI 
     Çiçek, köy ve mahalle muhtarlarının maaş artışını da görüştüklerini bildirerek, Türkiye’de yaklaşık 60 bin muhtar bulunduğunu dile getirdi. Çiçek, muhtarların aldıkları maaşın yüzde 100 artırıldığını, Maliye Bakanlığı’nın kararnameyi hazırlayacağını, 
     süratle çıkacağını kaydetti. 
     Mayıs ayından itibaren, özellikle Adana dahil olmak üzere, güney bölgelerinde hasada başlandığını anımsatan Çiçek, şöyle konuştu 
     "Buğday taban fiyatları ne kadar erken açıklanabilirse, çiftçilerimizin önünü görebilmeleri, Toprak Mahsulleri Ofisi’ne veya tüccara malını satabilmesi açısından taban fiyatın belirlenmesi gerekmektedir. Hükümet olarak, bugün bununla ilgili çok etraflı bir değerlendirme yaptık. Rakamları ben açıklamayacağım, yarın Başbakan grup toplantısında bunu açıklayacaktır. 
     Nüfusun yüzde 30-35’ini ilgilendiren geniş bir kesim olduğu için, bugünkü imkanlar içerisinde acaba çiftçilerimize daha fazla ne vererek memnun edebiliriz. O yaklaşım içerisinde çok kapsamlı bir değerlendirme yapılmıştır." Çiçek, Dışişleri Bakanı ve Başbakan Yardımcısı Abdullah Gül’ün, iç ve dış siyasi gelişmelerle ilgili bilgi verdiğini belirterek, hükümet olarak, bu konuda değerlendirmelerde bulunduklarını anlattı. 
     İç tüzük ve Anayasa gereği, TBMM’nin, bir karar alınmadığı takdirde 1 Temmuz itibariyle tatile girdiğini hatırlatan Çiçek, bu normal çalışma düzeni içerisinde çıkarılması gereken yasaların bulunduğunu söyledi. 
     Çiçek, bunların bir kısmının ekonomik istikrar programı, Türkiye’nin taahhütleriyle ilgili olduğunu, bu süre içinde acilen çıkarılması gereken yasalar ile ilgili de değerlendirmeler yapıldığını anlattı. 
     
</TEXT>
</DOC>
