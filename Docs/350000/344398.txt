<DOC>
<DOCNO> 344398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas02.html </URL>
<DATE> 2005/05/20/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Amerikalı kadınların idolü Oprah Winfrey 
</HEADLINE>
<TEXT>

     NAFİZ ALBAYRAK Boston DHA 

      AMERİKALI kadınların, ABD’nin en çok izlenen talk şovcularından, dolar milyoneri Oprah Winfrey’e özendikleri ortaya çıktı. 
     ABD’de, en çok kazanan sohbet programı sunucusu ünvanını elinde bulunduran Oprah Winfrey, ’Amerikalı kadınların benzemek istedikleri ünlü’ anketinde birinci oldu. Allure dergisi tarafından, ABD çapında yapılan anket sonuçlarına göre, ’balık etli’ sunucunun Amerikalı kadınların fiziksel görünüm konusunda idolü olduğu belirlendi. Amerikalıların en çok benzemek istedikleri kadın sıralamasında, bir zamanlar aldığı aşırı kilolardan kurtulduktan sonra ’diri ve balık etli’ bir vücuda kavuşan Oprah Winfrey’i, ünlü oyuncular Sophia Loren ile Meryl Streep izledi. 
     
     ’İMKANSIZI’ İSTEMİYORLAR 
     Amerikalı kadınların süpermodellere benzemek istemediklerini ve obezite ile başa çıkmaya çalışan bir ülkede bunun anlaşılır olduğunu belirten Allure editörü Linda Wells, "Sonuçlar aslında çok çarpıcı. Oprah süpermodel ölçülerinde değil, Loren ve Streep ince bedenliler, ancak orta yaş üstündeler. Amerikalı kadınlar, oylarıyla imkansızı istemediklerini ortaya koydu. Kimse ’Ben Gisele Bündchen’e benzemek istiyorum demiyor. Bu da çok anlaşılır ve mantıklı" diye konuştu. 
     Oprah Winfrey, sohbet programı sunucularının en çok kazanan yıldızları arasında yer alıyor. Forbes dergisi, kazancı resmen açıklanmayan Oprah’ın 2000 yılında 150 milyon dolar kazandığını öne sürmüştü. Forbes, Oprah Winfrey’in servetini de 800 milyon dolar olarak tahmin etmişti. 
     Gündüz programları yaklaşık 20 yıldır devam eden siyah yıldız, ’The Color Purple’ ve ’Beloved’ gibi filmlerde de rol aldı. Winfrey’in ’The Oprah Magazine’ adlı dergisi ile kendi adına kurulmuş bir de kitap kulübü var. 
     
</TEXT>
</DOC>
