<DOC>
<DOCNO> 323962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun22.html </URL>
<DATE> 2005/03/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
KKTC'de CTP-DP hükümeti güvenoyu aldı 
</HEADLINE>
<TEXT>

     KKTC'de 20 Şubat seçimlerinin ardından kurulan, Mehmet Ali Talat başkanlığındaki Cumhuriyetçi Türk Partisi CTP -Demokrat Parti DP koalisyon hükümeti Cumhuriyet Meclisi'de güvenoyu aldı. 
     Cumhuriyet Meclis Başkanı Fatma Ekenoğlu başkanlığında saat 10.40'ta toplanan Meclis Genel Kurulu'nda, 8 Mart'ta kurulan 2. Talat Hükümeti için güvenoylaması yapıldı. 
     Oylamada, 29 milletvekili ''kabul'', 19 miletvekili de ''ret'' oyu kullandı. Oylamaya bir UBP bir de DP milletvekili katılmadı. 
     50 üyeli Cumhuriyet Meclisi'nde, CTP'nin 24, Ulusal Birlik Parti'nin UBP 19, DP'nin 6, Barış ve Demokrasi Hareketi'nin de BDH 1 milletvekili var. 
     
     TALAT ÖNCELİK 2004 BÜTÇESİ 

     KKTC Başbakanı Mehmet Ali Talat, Cumhuriyetçi Türk Partisi CTP -Demokrat Parti DP koalisyon hükümetinin halkın çoğunluğunu temsil ettiğini ifade ederek, ''bundan sonraki çalışmalarında da meclisin ve halkın çoğunluğunun desteğini almaya özen göstereceklerini'' söyledi. 
     Başbakan Talat, Cumhuriyet Meclisi'nde CTP-DP koalisyon hükümetinin güvenoyu almasının ardından yaptığı konuşmada, ''meclisin gösterdiği güvene'' teşekkür etti. 
     Hükümetin 17 Nisan'da yapılacak cumhurbaşkanlığı seçimine kadar, kısa süre için görev yapacağını anımsatan Talat, bu kısa sürede de herhangi bir konuda geri durmadan, bütün çalışmalarına devam edeceğini kaydetti. 
     Hükümetin gündemindeki öncelikli konunun 2004 bütçesini meclisten geçirmek olduğunu belirten Talat, cumhurbaşkanlığı seçiminden sonra 5 yıllık icraat hükümeti kurulacağını söyledi. 
     
</TEXT>
</DOC>
