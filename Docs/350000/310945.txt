<DOC>
<DOCNO> 310945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun33.html </URL>
<DATE> 2005/01/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Papadopulos Talat bazı vaatler aldığı için Annan Planı'nı destekledi 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, KKTC Başkanı Mehmet Ali Talat'ı, referandumda Annan Planı'na, ''Kıbrıs Türk toplumuna hizmet ettiğine inandığı için değil, bazı vaatler aldığı için'' destek vermekle suçladı. 
     Rum gazetecilerinin sorularını yanıtlayan Papadopulos, Talat ve Türkiye'nin ''Evet'' demede bir zorluğu ve çekincesinin olmadığını, çünkü diplomatik tanınma dışında geçen yıl İsviçre'nin Burgenstock kasabasında yapılan görüşmelerde istediklerinin tamamını elde ettiklerini söyledi. Papadopulos, ''Sayın Talat Kıbrıslı Türklerin referandumda 'Evet' demeleri için tutulmayan vaatler aldığını söylüyor. Ben şimdiye kadar Annan Planı'na, kendilerine hizmet etmesi açısından net seçenek olduğu için 'Evet' dediklerini biliyordum. Oylamanın arkasında vaatler satın alma da bulunduğunu bilmiyordum'' diye konuştu. 
     ''Kıbrıslı Rum ve Türklerin görüşmelerini destekliyor musunuz '' sorusuna ise Papadopulos, ''Çok destekliyorum. Tüm temas ve görüşmeler yararlıdır. Tabii temaslarda ne dediğiniz ve onu nasıl söylediğiniz önemlidir'' dedi. 
     Papadopulos, Başbakan Recep Tayyip Erdoğan'ın demeçlerine ilişkin bir soruyu yanıtlarken de, ''Türkiye'nin AB'ye karşı yükümlülüklerinin Kıbrıs sorunuyla bağlantılı kılınmasının hata olacağını'' ifade etti. Papadopulos, ''Türk Başbakanı çok ve tamamen çelişkili demeçler veriyor'' iddiasında bulundu. 
     Ana muhalefet Demokratik Seferberlik Partisi DİSİ Başkanı Nikos Anastasiadis'in, ''Kıbrıs Rum tarafının Kıbrıs konusunda girişim üstlenmesi gerektiği'' görüşünü de yorumlayan Papadopulos, şunları söyledi 
     ''Şu anda bir diyalogun başlatılması için doğrudan ilgili taraflardan hiçbiri böyle bir niyet göstermediğinden, Rum hükümeti Annan Planı'nda değişiklikler için özlü bir diyalogun başlatılmasının önkoşullarını oluşturmaya çalışıyor. Şayet Sayın Anastasiadis sadece göstermelik değişikliklerle Annan Planı'nın uygulanmasının istenmesi gerektiğini kastediyorsa, bu, girişim değildir.'' Papadopulos, yabancıların Rum tarafının Annan Planı'nda yapılmasını istediği değişikleri bildiğini ifade ederek, kendisinden planda yapılmasını istedikleri değişiklikleri bildirmesinin istenmesini, ''haksız ve bir yere kadar da şüpheli'' bulduğunu kaydetti. 
     
</TEXT>
</DOC>
