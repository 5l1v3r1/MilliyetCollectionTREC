<DOC>
<DOCNO> 311867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/guncel/gun05.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemevine izin yok 
</HEADLINE>
<TEXT>


Çankaya Kaymakamlığı, Çankaya Cemevi Yaptırma Derneği'nin cemevi yapılması için yer tahsisi talebine olumsuz yanıt verdi 

EZELHAN ÜSTÜNKAYA Ankara 

Çankaya Kaymakamlığı, Diyanet İşleri Başkanlığı'nın "Aleviliğin, cami ve mescit dışında bir ibadet yeri olamayacağı" yönündeki görüşü nedeniyle, cemevi yapılması için yer tahsisi talebine olumsuz yanıt verdi. 
İlçedeki Alevi tartışması, AB uyum sürecinde İmar Yasası'nda yapılan değişikliğin ardından başladı. "Cami" yerine "ibadet yeri" ifadesine yer verilen yasa, cami dışında ibadethanelere arazi tahsisine olanak sağladı. Çankaya Cemevi Yaptırma Derneği de Ekim 2004'te Çankaya Kaymakamlığı'na başvurarak, Belediye İmar Planı'nda ibadethane olarak ayrılan arazinin Çankaya Merkez Cemevi'ne tahsisini istedi. Kaymakamlığın valiliğe, valiliğin de İçişleri Bakanlığı'na ilettiği talep, sonunda Diyanet'e geldi. Diyanet'in, 17 Aralık'ta gönderdiği yazıda, kanunla tekke ve zaviyelerin kapatıldığı belirtilerek, "İslam ibadetine mahsus ve usulüne göre açılmış cami ve mescit dışındaki yerlerin, ibadet yeri olarak kabulü mümkün değildir" denildi. 


</TEXT>
</DOC>
