<DOC>
<DOCNO> 314628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yasam/ayas.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu cinayette ne aşk var, ne de şantaj ..' 
</HEADLINE>
<TEXT>


Fotoğrafçı Gülbiz'in en yakın arkadaşının iddiaları Parisa, cinayetten iki gün sonra bir şeyden haberi yokmuş gibi mail attı. Mehmet'in Parisa'yla ilişkisi sadece cinsellikti 

LUBE AYAR İstanbul 

Cihangir'deki evinde öldürülen Fotoğraf Sanatçısı Mehmet Gülbiz'in 37 yakın arkadaşı Karikatürist Mustafa Kalemci, katil zanlısı İranlı Parisa Ehteshamna'ın 26 ifadelerinin gerçeği yansıtmadığını savundu. Gülbiz'in hırsızlık amacıyla öldürüldüğünü öne süren Kalemci, "Mehmet'in Parisa'ya şantaj yapmasını gerektirecek ilişkileri bile yoktu. Parisa'nın 2003'te e - posta adresine çıplak fotoğrafını koyduğunu ortaya çıkardık" dedi. 
Gülbiz'i çıplak fotoğraflarını internete dağıtmakla tehdit ettiği Ehteshamna'nın şantaj için öldürdüğü iddia edilmişti. Cinayeti kabul eden genç kadın, polise de bu yönde ifade verdi. Ancak Gülbiz'in arkadaşı Kalemci, bu iddianın doğru olmadığını savunarak, arkadaşının, Parisa ile cinsellik dışında bir paylaşımının olmadığını söyledi. 

'Mehmet model arıyordu' 
Gülbiz'in "Hegre" adlı sanatsal erotik fotoğraflardan oluşan bir albüm için model ararken Parisa ile internette tanıştığını anlatan Kalemci, genç kadının yakalanmadan önce kendisine attığı e - postada fark ettikleri bir ayrıntının 'şantaj' iddialarını çürütecek nitelikte olduğunu savundu. Kalemci, şunları söyledi "4 Şubat'ta Mehmet öldürüldü. 6 Şubat'ta bana Parisa hiçbir şeyden haberi yokmuş gibi e - posta attı. Mehmet'in kendisini yemeğe davet ettiğini ama irtibat kuramadığını söylüyordu. Attığı e - postadaki profiline baktığımızda çıplak fotoğraflarıyla karşılaştık. Bu bizi şaşırtmadı. 2003'te düzenlenmiş profilinde bile çıplak fotoğrafı var. Halbuki Mehmet onunla 2004'ün yaz aylarında tanıştı." 
Parisa'nın bir önceki ziyaretinde Gülbiz'in 200 dolarını çaldığını öne süren Kalemci, "Bunu öğrenince Mehmet'le çok dalga geçtik. Kendisi de bayağı gülmüştü. O bu hırsızlık olayının üzerinde durmamıştı ne yazık ki. Mehmet'in evinde en az 50 bin dolarlık ekipman vardı. Parisa onları bulamadı, çünkü daha önce evi soyulduğu için Mehmet ekipmanını akla gelmeyecek köşelerde saklardı" diye konuştu. 


</TEXT>
</DOC>
