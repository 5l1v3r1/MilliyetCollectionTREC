<DOC>
<DOCNO> 322840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko03.html </URL>
<DATE> 2005/03/11/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
MESOB Başkanı Ertekin "Zorunlu matrah uygulamasına son verilmeli" 
</HEADLINE>
<TEXT>

     Mersin Esnaf ve Sanatkarlar Odası MESOB Başkanı Yaşar Ertekin, ''gelir vergisi beyannamelerinde zorunlu matrah belirlemesi'' uygulamasına son verilmesini istedi. 
     Ertekin, MESOB binasında düzenlediği basın toplantısında, Türkiye'deki işletmelerin yüzde 98'ini oluşturan küçük işletmelerin alınan yanlış kararlarla yok edilmesinin, kimseye bir yararı olmadığı gibi, ekonomiye büyük zararının olacağını söyledi. 
     Esnaf ve sanatkarın üreterek, istihdam yaratarak ve kazançları oranında vergi ödeyerek ülke ekonomisine katkıda bulunmak istediğini belirten Ertekin, ''İşyerimizi kapatıp, aç kalıp, işsizler ordusuna katılmak istemiyoruz. Bürokratlardan küçük işletmelerin önünü açmalarını bekliyoruz'' dedi. 
     Ertekin, Mersin Defterdarlığı'na bağlı çalışan vergi daireleri ve mal müdürlüklerince esnaf ve sanatkarların 2004 yılına ait gelir vergisi beyannamelerini vermesi sırasında, zorunlu matrah belirlemesine gitmesi nedeniyle sıkıntılı günler geçirdiklerini, esnaf ve sanatkarı zor durumda bırakan bu uygulamaya son verilmesi gerektiğini savundu. 
     
</TEXT>
</DOC>
