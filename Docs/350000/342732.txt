<DOC>
<DOCNO> 342732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun05.html </URL>
<DATE> 2005/05/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Irak'ın Diyala kenti Valisi Cevad'a bombalı saldırı... 
</HEADLINE>
<TEXT>

     Irak’ın Diyala kenti valisi Raid Reşid Hamid Molla Cevad’ın hedef alındığı bombalı saldırı ve hemen ardından düzenlenen ikinci saldırıda 5 kişinin öldüğü bildirildi. 
     Polis, Cevad’ın, Bağdat’ın 60 kilometre kuzeydoğusundaki Bakuba’da, işlek bir caddede düzenlenen ilk saldırıdan yara almadan kurtulduğunu söyledi. 
     Patlamadan 5 dakika sonra, olay yerinden 500 metre ileride, polis merkezi, ordu karargahı ve mahkeme binasının bulunduğu bölgede ikinci bir patlama olduğu belirtildi. 
     Hastane kaynakları, intihar eylemcileri tarafından düzenlenen saldırılarda 3 polis ile 2 sivilin öldüğünü, 37 kişinin yaralandığını söylediler. 
     Bu saldırılardan hangisinde kaç kişinin öldüğüne veya yaralandığına dair bilgi verilmedi. 
     Öte yandan, Bağdat’ın batısında düzenlenen bir başka saldırıda Sanayi Bakanlığı’nda çalışan iki kişinin öldürüldüğü bildirildi. 
     Polis, kimliği açıklanmayan iki kişinin, seyahat halindeyken araçlarının içinde, başka bir araçtan ateş açılması sonucu öldüğünü kaydetti. 
     
</TEXT>
</DOC>
