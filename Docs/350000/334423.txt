<DOC>
<DOCNO> 334423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun49.html </URL>
<DATE> 2005/04/18/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Vatikan'da Papalık seçimi başladı... 
</HEADLINE>
<TEXT>

     Vatikan'da yeni papayı belirleyecek seçim, Sixtus Şapeli'nden, 115 seçmen kardinalin ve özel izne tabi yardımcıların haricindeki kişilerin dışarı çıkarılmalarıyla resmen başladı. 
     Ayin Törenleri Sorumlusu Kardinal Piero Marini, Latince ''Extra omnes'' Herkes dışarı sözünü TSİ 18.26'da söyledi. Kardinal Marini'nin bu sözü bağırmak yerine, adeta fısıldarcasına alçak bir ses tonuyla söylemesi dikkati çekti. 
     Seçmen kardinaller yeni papayı seçene dek dış dünyayla hiçbir temas kurmayacak. Geceleri Santa Marta Misafirhanesi'nde ağırlanacak kardinaller, papalık seçimi ve oy verme işlemlerini ise Sixtus Şapeli'nde yapacak. 
     Misafirhane, Sixtus Şapeli ve çevresi, Vatikan'ın İsviçreli Muhafızları tarafından seçim önce taranarak, gizli mikrofon vb. aygıtlarla içerisinin dinlenmediği teyit edilmişti. Papayı seçene dek televizyon izleyemeyen, radyo dinleyemeyen, gazete okuyamayan seçmen kardinallerin internet veya cep telefonu aracılığıyla da olsa dış dünyayla ilişki kurmamaları için tüm önlemler alınmış durumda. 
     Bu akşam ilk oylamanın yapılıp yapılmayacağına, seçmen kardinaller arasındaki istişareler doğrultusunda karar verilecek. 
     
</TEXT>
</DOC>
