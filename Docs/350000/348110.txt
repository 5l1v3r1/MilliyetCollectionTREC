<DOC>
<DOCNO> 348110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yasam/axyas01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum Müftüsü flörte 'olur' verdi 
</HEADLINE>
<TEXT>


Hadislerin, çiftlerin görüşüp tanışarak evlenmelerinin sağlıklı olacağına işaret ettiğini söyleyen Müftü Ahmet Aslantürk, 'chat'ten ve görücü usulü evliliğin, uygun olmayacağını savundu 

CEM BAKIRCI Erzurum DHA 

Erzurum Müftüsü Ahmet Aslantürk, çiftlerin internet ortamındaki sohbetlerde chat tanışıp yapacağı evliliğin de sanal olacağını savundu. 
Evliliğin kutsal bir müessese olduğunu vurgulayan Aslantürk, gençlerin bu konuda çok dikkatli olmalarını istedi. "Peygamber Efendimizin hadislerinden anladığımıza göre kişilerin birbirini önceden görüp ahlakı, huyları konusunda ön bilgi edinerek evlenmeye karar vermeleri tavsiye edilmektedir" diyen Aslantürk, İslam'ın görücü usulüyle evliliği de sağlıklı bulmadığını söyledi. 

'Denginizi bulun' 
İnternet yoluyla uzaktan uzağa 'chat'le yapılan evliliklerin sağlıklı yürüyemeyeceğini söylemenin mümkün olacağını kaydeden Aslatürk, sözlerini şöyle sürdürdü 
"Kişilerin bir araya gelerek yüz yüze kendilerini ifade etmeleri dışında, uzaktan uzağa mailler atarak, resimlerini görmek suretiyle birleşmelerini, bir yerde sanal veya hayali bir evlilik gibi düşünüyorum. Herkes ekonomik, inanç, aile hayatı, gelenek - görenek yönünden denk eşleri tercih etmeli. Böyle evlilik kuranlar, hayat boyu birbirlerini aldatmadan bir yastıkca kocarlar." 



</TEXT>
</DOC>
