<DOC>
<DOCNO> 316692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun22.html </URL>
<DATE> 2005/02/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Baradei İran ile müzakerelere ABD de katılmalı... 
</HEADLINE>
<TEXT>

     Uluslararası Atom Enerji Ajansı UAEA Başkanı Muhammed El Baradei, İran ile nükleer programı konusunda bazı Avrupa ülkelerinin sürdürdüğü müzakerelere, ABD'nin de katılmasının şart olduğunu söyledi. 
     Baradei, Alman Der Spiegel dergisine yaptığı açıklamada, ''İran ile müzakerelerde ancak Avrupalıların çabasına ABD de katılır ve ağırlığını koyarsa başarı sağlanabilir. Ortak bir cepheye ihtiyacımız var. İranlılar daha fazla askeri güvenlik, ekonomik kolaylık ve teknoloji transferi istiyor. Washington olmadan ilerleme sağlanması çok zor'' dedi. 
     İran'ın nükleer tesislerine yönelik askeri bir müdahalenin çözüm olmadığını belirten Baradei, böyle bir saldırı halinde İran'ın gizli olarak silah üretmeye çalışacağını belirtti. 
     Kuzey Kore ile ortaya çıkan nükleer silah krizi ile ilgili olarak da istenmesi halinde arabuluculuk yapabileceğini ifade eden Baradei, ''Kuzey Kore rejimi, atom bombasını müzakereler için tek koz olarak görüyor. Bu böyle devam edemez. Herkes güçlü ülkeler arasına katılabilmek için atom bombasına sahip olmak istiyor. El Kaide bile atom bombasını istiyor. Böyle bir senaryonun gerçekleşmemesi için dua ediyorum'' dedi. 
     Baradei, ABD'nin karşı olmasına rağmen 3. kez UAEA başkanlığı için aday olmak istediğini de belirterek, ''Birçok ülkenin beni desteklediğine inanıyorum. Hakkımda, bir Mısırlı İslam ülkelerine karşı tarafsız davranamaz ve tüm sırları açıklar şeklinde karalama kampanyası yapılıyor'' diye konuştu. 
     Baradei, Amerikan gizli servisinin telefonunu dinlediği yolundaki iddialarla ilgili olarak da ''Mesleki açıdan gizleyecek hiçbir şeyim yok. Ancak eşinizle bile özel konuşamamak tabii ki hoş bir olay değil'' dedi. 
     
</TEXT>
</DOC>
