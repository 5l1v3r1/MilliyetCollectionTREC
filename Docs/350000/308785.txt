<DOC>
<DOCNO> 308785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/yasam/yas04.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya semaya doyamayacak 
</HEADLINE>
<TEXT>


Atıf Yılmaz'ın 1973'te yönettiği "Mevlana" filminden sonra şimdi de Konya Belediyesi Mevlana'yı beyazperdeye taşıyacak. Proje için yerli ve yabancı senaristlerle görüşülüyor 


Sadece hayatını anlatmayacak 
KONYA Büyükşehir Belediye Başkanı Tahir Akyürek, Mevlana'yı dünyaya tanıtacak bir sinema filmi çekmek için çalışmalara hız verildiğini söyledi. Sadece Mevlana'nın hayatını anlatan ya da veciz sözlerinin birbiri ardına dizilmesiyle oluşacak bir film istemediklerini vurgulayan Akyürek, "Film, bir dervişin Mevlana ile buluşması, ya da çok daha başka bir olgu üzerine kurulabilir" dedi. 

Sempozyum 
PROJE için yerli ya da yabancı çok sayıda yönetmen ve senaristle görüştüklerini kaydeden Akyürek, şöyle konuştu "Nisanda, Konya'da Türkiye'nin ilk Metafizik Film Festivali'ni düzenleyeceğiz. Festivalde, fizik ötesi konuların işlendiği filmler, 10 gün boyunca gösterilecek. Mevlana konusunda yapılacak filmin ele alınacağı bir de sempozyum gerçekleştireceğiz." 





</TEXT>
</DOC>
