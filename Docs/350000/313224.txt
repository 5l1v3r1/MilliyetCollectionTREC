<DOC>
<DOCNO> 313224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur16.html </URL>
<DATE> 2005/02/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İstanbul, Zonguldak, Düzce ve Sakarya'da okullar yarın açılacak 
</HEADLINE>
<TEXT>

     İlköğretim ve ortaöğretim okullarında yarıyıl tatili sona erdi. 
     Kurban Bayramı tatili ile birleştirildiği için 3 hafta süren yarıyıl tatilinin ardından öğrenciler bugün dersbaşı yaptı. Ancak İstanbul, Zonguldak, Düzce ve Sakarya'daki öğrenciler, 1 gün daha tatil yapacaklar. Bu illerde, kar yağışı nedeniyle okulların açılışı 1 gün süreyle ertelendiği için eğitim-öğretim yarın başlayacak. İstanbul'daki bazı üniversitelerde de kar yağışı dolayısıyla bugün eğitim-öğretim yapılmayacak. 
     İlköğretim ve ortaöğretim okullarındaki yaklaşık 13 milyon öğrenci ile 576 bin öğretmenin ikinci yarıyıldaki ders maratonu 4 ay sürecek. 
     İkinci yarıyılda, ilköğretim ve lise son sınıf öğrencileri ile yatılı ve burslu okumak isteyen öğrenciler sınavlarda terleyecekler. 
     Fen, Anadolu ve sosyal bilimler liseleri ile süper liselere girmek isteyen 8. sınıf öğrencilerine yönelik yapılan Liselere Giriş Sınavı LGS , 12 Haziran Pazar günü gerçekleştirilecek. 
     LGS'ye 10 Ocak Pazartesi günü başlayan başvurular devam ediyor. İnternet üzerinden alınan başvuruların süresi 11 Şubat 2005 Cuma günü sona erecek. 
     Üniversiteye hazırlanan lise son sınıf öğrencileri de 19 Haziran 2005 tarihinde yapılacak Öğrenci Seçme Sınavı'na ÖSS girecek. Üniversitelerin yabancı dil ile ilgili bölümlerinde okumak isteyen adaylar ayrıca 26 Haziran 2005'de gerçekleştirilecek Yabancı Dil Sınavı'na katılacak. 
     İlköğretim ve liselerin ara sınıflarında okuyan öğrencilere yönelik Devlet Parasız Yatılılık ve Bursluluk Sınavı da 7 Mayıs 2005 Cumartesi günü yapılacak. 
     
</TEXT>
</DOC>
