<DOC>
<DOCNO> 334025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonspo18.html </URL>
<DATE> 2005/04/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fenerbahçe'den sahte bilet uyarısı... 
</HEADLINE>
<TEXT>

     Fenerbahçe Kulübü, futbol takımının yarın Beşiktaş ile yapacağı derbi maç için Fenerbahçe Şükrü Saracoğlu Stadı yakınında sahte bilet satıldığı haberi alındığı, taraftarların mağdur olmaması için karaborsadan bilet almaması gerektiği uyarısında bulundu. 
     Kulübün internet sitesinden yapılan açıklamada, sahte bileti önlemek üzere kulübün gerekli çalışmaları sürdürdüğü ifade edilerek, ''Salı Pazarı tarafında sahte bilet satıldığı haberi kulübümüze ulaşmıştır. Sahte biletle mağdur olmamak için lütfen karaborsadan bilet satın almayınız'' denildi. 
     
     ''MAÇA ERKEN GELİN'' 

     Taraftarlardan ayrıca rahat bir şekilde stada girebilmeleri için maça erken gelmeleri istendi. 
     Numaralı tribünün yenileme çalışmaları nedeniyle şeref tribünü tarafındaki Migros Tribünü kapısının geçici olarak kullanıma kapatıldığı, bu yöndeki girişler için sadece Şevki Bey Sokak'taki 1A ve 1B kapılarından giriş yapılacağı belirtildi. 
     Derbi maç için stat kapıları saat 14.30'dan itibaren açılacak. 
     
</TEXT>
</DOC>
