<DOC>
<DOCNO> 309596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo11.html </URL>
<DATE> 2005/01/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Konyaspor bu kez de Galatasaray'ı gözüne kestirdi 
</HEADLINE>
<TEXT>

     Konyaspor, bu hafta kendi sahasında yapacağı Galatasaray maçının hazırlıklarını sürdürüyor. 
     Teknik direktör Saffet Susiç gözetiminde, Tevfik Lav Tesisleri'nde yapılan ve yaklaşık 2 saat süren antrenmanda futbolcuların neşeli oldukları gözlendi. 
     Futbolcular, ısınma hareketlerinin ardından bir süre topla çalışırken, hafif sakatlığı bulunan Suat Usta ise düz koşu yaptı. 
     Kulüp basın sözcüsü Bahattin Karapınar, Beşiktaş galibiyetinin ardından ara vermeden disiplinli bir şekilde Galatasaray maçına hazırlandıklarını söyledi. 
     Futbolcuların büyük uyum içinde ve neşeli bir şekilde Galatasaray maçına hazırlandığını ifade eden Karapınar, ligin ikinci yarısına iyi başlangıç yapmak istediklerini kaydetti. 
     Galatasaray'dan kiraladıkları Suat Usta'nın bu maçta oynayıp oynamayacağının ise henüz netlik kazanmadığını belirten Karapınar, şunları söyledi 
     ''Galatasaray, Konyaspor'dan Suat Usta'yı oynatmaması konusunda bir ricada bulundu. Bu konuda Galatasaray ile görüşmelerimiz devam ediyor. Biz, Suat Usta'nın oynaması için girişimlerde bulunacağız. Eğer anlaşırsak Suat bu maçta yer alacak.'' Suat Usta ise Konyaspor formasıyla oynadığı ilk maçta Beşiktaş gibi bir takım karşısında galip gelmenin mutluluğunu yaşadığını belirterek, şimdi ise Galatasaray maçını düşündüklerini bildirdi. 
     Hedefinin sezon sonuna kadar Konyaspor için ter dökerek başarılara imza atmak olduğunu ifade eden Suat Usta, ''Umarım Konyaspor için faydalı olurum ve hedeflere ulaşılmasında katkı sağlarım'' dedi. 

     
</TEXT>
</DOC>
