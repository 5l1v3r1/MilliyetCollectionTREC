<DOC>
<DOCNO> 332562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko58.html </URL>
<DATE> 2005/04/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
MB Faiz dışı fazlanın yüzde 6.2 fazla vermesi bekleniyor 
</HEADLINE>
<TEXT>

     Merkez Bankası, iktisadi temellerin güçlenmesine bağlı olarak oluşan güven ortamında, Türk Lirası'nın yabancı para birimleri karşısında güçlenmesi, faiz oranlarındaki gerileme ve makro ekonomik hedeflere ulaşılacağına ilişkin olumlu bekleyişler neticesinde 2004 yılında yüksek oranlı bir büyümenin sağlandığını bildirdi. 
     Merkez Bankası'nın bugünkü olağan genel kurulunda dağıtılan 2004 yılı raporuna göre, Türkiye ekonomisinin 2002, 2003 yıllarında girdiği büyüme süreci, 2004 yılında da hızlanarak sürdü ve bu dönemde ekonomik programın kararlılıkla sürdürülmesi sonucunda, iktisadi temeller daha da güçlendi. 
     Rapora göre, buna bağlı olarak oluşan güven ortamında, Türk Lirası'nın yabancı para birimleri karşısında güçlenmesi, faiz oranlarındaki gerileme ve makro ekonomik hedeflere ulaşılacağına ilişkin olumlu bekleyişler neticesinde yüksek oranlı bir büyüme sağlandı. 
     TL'nin güçlü konumu ve ekonominin gidişatına ilişkin olumlu bekleyişler çerçevesinde kredi imkanlarının genişlemesi, özellikle ertelenmiş tüketim ve yatırım harcamaları için uygun bir ortam yarattı. Bu gelişmelerin, özellikle 2004 yılının ilk yarısında kredi kullanımı ve özel tüketim harcamalarının hızla artmasına neden oldu. 
     Kredi maliyetlerindeki gerileme ve olumlu bekleyişler çerçevesinde özel firmaların gerek yurtiçi gerekse yurtdışı kaynaklardan daha yoğun bir şekilde yararlandı ve yatırım harcamaları hızlandı. 
     
     GSMH ORANLARI 
     Rapora göre, GSMH 2004 yılının ilk 9 aylık döneminde bir önceki yılın aynı dönemine göre yüzde 9.7 oranında büyüdü. Bu büyümeye en büyük katkıyı da özel harcamalar yaptı. 
     2004 yılında özel tüketim harcamalarındaki yüksek oranlı artışların belirli mal gruplarıyla sınırlı kalması, tüketici fiyatları üzerinde talep yönlü bir baskı oluşmasını engelledi. Stok biriminin 2002 ve 2003 yıllarından sonra 2004 yılının ilk 9 aylık döneminde de büyümeye pozitif katkı, net ihracat bileşeni ise olumsuz katkı yaptı. 
     2004 yılında, uygulanmakta olan sıkı maliye politikası çerçevesinde gerileyen kamu tüketim ve yatırım harcamalarının sınırlandırıcı etkisine rağmen, iç talep canlanması 2003 yılına kıyasla hızlandı. 
     2004 yılında TL'nin yabancı para birimleri karşısında değer kazanması, ithal mallara olan talebi artırdı. 
     
     KONSOLİDE BÜTÇE 
     Rapora göre, 2004 yılında uygulanmakta olan ekonomik program çerçevesinde hedeflenen mali disiplin sonucu, kamu kesimi borçlanma gereğinin GSMH içindeki payının bir önceki yıla oranla 4.4 puan azalarak, yüzde 5'e düşmesi bekleniyor. 
     Mahalli idareler, sosyal güvenlik kuruluşları ve döner sermayeli kuruluşlardan oluşan diğer kamunun borçlanma gereğinin 2004 yılında GSMH'deki payının yüzde -0.3, 2003 yılındaki dış borçlanma gereğinin GSMH'ye oranı yüzde -7.7 iken, bu oranın da yüzde -8.8 olarak gerçekleşeceği düşünülüyor. 
     Konsolide bütçe açığının GSMH'ye oranının, 2003 yılındaki yüzde 11.3'lük düzeyden 2004'te yüzde 7.1 düzeyine düşmesi, konsolide bütçe gelirlerinin GSMH'ye oranının 2004'te yüzde 28.2 oranında, faiz dışı konsolide bütçe harcamalarının GSMH'ye oranının ise 2003'te yüzde 22.9'luk seviyeden, 2004'te yüzde 22'ye düşeceği tahmin ediliyor. Konsolide bütçe gelirlerinin GSMH'ye oranının 2004'te, 2003'teki düzeyine göre 0.1 puan azalarak, yüzde 23.5 olması bekleniyor. 
     Konsolide bütçe vergi gelirlerinin harcamaları karşılama oranı 2003'teki yüzde 60'lık düzeyinden 2004 yılında yüzde 66.4'e yükseldi. Ayrıca vergi gelirlerinin faiz dışı bütçe harcamalarını karşılama oranı da 2003 yılında yüzde 103 iken, 2004'te yüzde 106.7'ye yükseldi. 
     Vergi dışı normal gelirlerin GSMH içindeki payı 2003 yılında yüzde 2.9 iken, bu oranın 2004'te yüzde 3.9'a yükselmesi bekleniyor. 
     Konsolide bütçe harcamalarının GSMH'deki payının özellikle faiz ödemelerinin azalmasının etkisiyle 2004'te bir önceki yıla göre, 4.1 puan azalarak, yüzde 35.3 düzeyinde gerçekleşeceği tahmin ediliyor. 
     2003'te GSMH'nin yüzde 5.2'si kadar fazla veren faiz dışı fazla bütçe dengesinin, 2004'te yüzde 6.2 oranında fazla vermesi bekleniyor. 
     
     İÇ BORÇ STOKU 
     Rapora göre, toplam iç borç stoku 2004'te bir önceki yıla göre, nominal yüzde 15.5 oranında artarak, 224.5 katrilyon lira düzeyine ulaştı. 
     Borç stokundaki artışı ifade eden, borçlanmadan anapara ödemelerinin çıkarılmasıyla elde edilen net borçlanma miktarı 2004 yılında önceki yıllarla karşılaştırıldığında geriledi. 
     2003 yılı sonunda yüzde 54.5 olan iç borç stokunun GSMH'ye oranının 2004 yılı sonunda yüzde 10 GSMH artışı öngörüsü çerçevesinde yüzde 52.9'a gerilemesi bekleniyor. 
     Hazine'nin 2004'teki borçlanmalarının önemli bir kısmı ihale yoluyla ve doğrudan satış yöntemleriyle gerçekleştirilen nakit borçlanmalardan oluşurken, belirtilen yıl nakit borçlanmanın toplam borç içindeki payı 96.1 olarak gerçekleşti. 
     2004'te nakit dış borç stokunun toplam borç stoku içindeki payı ve vadesinin azalması sonucu iç borç stokunun ortalama vadesi 2003'e göre yaklaşık 4 ay kısalarak, 20.6 ay olarak gerçekleşti. 
     
     NAKİT İÇ BORÇ STOKU 
     Nakit iç borç stoku 2004'te sabit getirili, değişken faizli ve döviz cinsi senetlerdeki artışa paralel olarak nominal olarak yüzde 26.9 oranında artarak, 165.6 katrilyon lira olarak gerçekleşti. 
     2004'te döviz cinsi borçlanma araçlarının faizinde de düşüş gözlendi. 
     2004 yılı Haziran ayında vadesi gelen dövize endeksli senetlerin itfasının azaltılması amacıyla Ocak, Mart ve Mayıs aylarında olmak üzere 3 defa, değişim ihaleleri düzenlendi ve haziranda gerçekleşecek ödemeler 2005-2006 yıllarına ertelendi. 
     Yine belirtilen yılda toplam nakit iç borçlanmanın önemli bir kısmını ihale yoluyla gerçekleştiren Hazine, doğrudan satış yöntemiyle de borçlanmaya gitti. Hazine, bu yöntemle 2004 yılında döviz cinsinden 1.121 milyon dolar, 550 milyon avro ve 1.730 trilyon lira tutarında borçlanma yaptı. 
     Nakit dışı iç borç stoku 2004 yılı sonu itibariyle yaklaşık olarak bir önceki yıla göre yüzde 8 oranında azalarak, 58.9 katrilyon liraya geriledi. 
     
</TEXT>
</DOC>
