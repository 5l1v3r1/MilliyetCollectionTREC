<DOC>
<DOCNO> 330641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yazar/altan.html </URL>
<DATE> 2005/04/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Balkonlar ve kargalar 
</HEADLINE>
<TEXT>


Bendenizin çocukluğunda İstanbul'un Kadıköy yakasında Selamiçeşme'den Bostancı'ya doğru, tarlalar ve gelişigüzel toprak yollar ortamına serpilmiş, büyük bahçeli ahşap köşklerin ikinci kat balkonlarından, Marmara ve Adalar genellikle çok rahat görünürdü. 
III. Selim'den bu yana okyanusların 500 yıllık kullanımı sonucu, Avrupa'da aristokrasiye karşı büyüyerek çiçeklenmiş olan burjuva sınıfının, suyuna tirit bir taklitçiliğiyle çağdaşlaşmaya özenen İstanbul "alafranga" ile "alaturka" arasında çeşitli semtlere bölünmüştü. 

Batı yakasında Haliç'in eski Bizans surlarıyla çevrili bölümü "alaturka" Galata bölümü ise Tünel, Beyoğlu, Taksim, Harbiye, Nişantaşı"na doğru "alafranga" ağırlıklıydı. 
Boğaz kıyılarının da batı yakası, Arnavutköy'den sonra "alafranga" doğu yanı Asya yakası "alaturka"ydı. 
Asya İstanbul'unun "alafranga" semti de, özellikle Moda'ydı. 

Usul usul gelişen ve sonunda bir taşra patlamasıyla, eski İstanbul dükalığını, bir anlamda da yağmalayan köy ve kasaba kökenli kuşaklar şimdilerde yeniden burjuvalaşmaya yöneliyorlar. 
Can Paker, "orta sınıftaki gelişme" diye etiketlendiriyor bu değişimi... 

İstanbul'un, 200 yıldan bu yana özendiği burjuvalaşma... Ve yine de bir türlü "onlar-biz" ayrımından kurtulamama tuvaletlerle balkonları doğru dürüst kullanamama... 
Bir de buna, oligarşik bir yapının "meslek"ten önce gelen "makam" sahipliği afur tafuru ile anadilinin "okuma-yazma" boyutundan kopukluğun harmanladığı demagojik bir hamaset ve bir de, kestirmeden zengin olma hırsıyla kurnazlıkları eklenince... 
Tam bir makyajlı "Üçüncü Dünya" ilkelliğinin havuzunda bunalıp kalıyorsunuz... 

Eski köşk mirasçılarının, taşra patlaması yap-satçılarıyla ortaklaşa gerçekleştirdikleri rezalet yapılanmaya bakıyorum. Bir tanesi de bendenizin doğduğum köşkün, kaybolan güzelim bahçeleriyle birlikte dikine yükselen apartmanı... 
Kazancakis'in "Zorba"sında olduğu gibi, sonuna kadar karşı koymaya gücünüz yetmiyor toplumsal anaforlara... 

Artık eski köşklerin ikinci kat balkonlarından değil gökdelen özentisi yapıların tepelerinden görünebiliyor Marmara ile Adalar... 
Ve Fındıklı'nın üstlerinden Cihangir'le Ayazpaşa'ya doğru bakınca... 
Deniz görmesi engellenmiş balkonların, nasıl bir atılmış eşya ardiyesi olarak paslı bidon, kırık kanape, yırtık odun sepeti yığınlarına tutsak düşmüş olduğunu seyrediyorsunuz. 
Bizde de böyle olur burjuvalaşma dediğin... 

Papa II. Jean Paul'ün ölümünden bir gün sonra, kat komşum Mimar Derviş Aydeniz de ayrılıverdi yaşamdan... 
25 yıllık tanışım Derviş'in, son dakikalarını haber vermek ister gibi iki yaşlı kara karga konmuştu balkonun demirlerine ve gak gak diye ötüp uçmuşlardı... 

Arada sırada yaşlı bir karga gelip konardı demirine balkonun. Benimle dalga geçmek için geldiğini sanır ve ona "balkon" şiirleri okurdum. 
Örneğin Baudlaire'in Cahit Sıtkı çevirisi "Balkon" şiirini 
O akşamlar, kömür aleviyle aydınlanan 
Ya pembe buğulu akşamlar, balkonda geçen 
Başım göğsünde, ne severdin beni o zaman. 
Ne söyledikse çoğu ölmeyecek şeylerden 
O akşamlar, kömür aleviyle aydınlanan. 

Balkona gelen alaycı kargaya, balkon şiirleri okumanın tadı başkaydı 
Kimdir gülümseyen yeşillik balkonundan 
Demek gecelerden sonra, gün doğuyor... 
Ne var ki iki karga bu kez hainlik etti acı haber getirdi. 

Kapı komşum sevgili Mimar Derviş'i kaybettik. Bir gün önce de Papa II. Jean Paul ayrılmıştı dünyadan ve son iki gün içinde kim bilir daha kimler... 

Bin yıl boyunca, Vatikan'ın kadınsız yaşar görünen papaları yönetti ortaçağ Avrupa'sını... 
1215'te ise İngiltere Kralı Yurtsuz Jean, Manga Carta Libertatum'un h l geçerli olan 39. maddesini yazıyordu 
"Hiçbir özgür kişi, kendi denklerinin hukuken geçerli bir hükmü, ya da ülke yasalarının gerektirdiği durumlar dışında tutuklanamaz, hapse atılamaz, mallarından ve yasal haklarından yoksun bırakılamaz, sürgüne gönderilemez, ya da hiçbir biçimde zarara uğratılamaz." 

Ola ki iki yüz yıl geçince de, Fransız Devrimi'nden sonra modern silahlarla yaşanan ve şimdi de "Üçüncü Dünya" ülkelerine kaymış görünen, kanlı savaşlarla liderlik kavgalarını "siyasetçilerle silahçıların gizli ittifak dönemi" diye özetleyecekler.. 
Acı haber getirmeden, benimle dalga geçmeye gelen yaşlı kara kargaya da anlatmıştım bunları... 
Yanıtı hep aynı olmuştu 
- Gag... 
Sanki o da politikaya özeniyormuş gibi... 



</TEXT>
</DOC>
