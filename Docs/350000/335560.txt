<DOC>
<DOCNO> 335560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy18.html </URL>
<DATE> 2005/04/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
DYP'li Adan Başbakan 3 yıl içinde milletin büyük bölümünü zencileştirdi 
</HEADLINE>
<TEXT>

     DYP Genel Başkan Yardımcısı Celal Adan, ''kendisine zenci muamelesi yapılmasından şikayetçi Başbakan Recep Tayyip Erdoğan'ın, üç yıl içinde milletin daha büyük bir bölümünü zencileştirdiğini'' öne sürdü. 
     Adan, yaptığı yazılı açıklamada, Fenerbahçe maçı sırasında Beşiktaş Teknik Direktörü Rıza Çalımbay ile ilgili açılan pankartın ''utanç verici'' olduğunu kaydetti. 
     ''Fukaralığın utanç verici'' bir durum olduğu imasının, millet vicdanını yaraladığını belirten Adan, insanın değerini maddi varlığa indirgeyen bu zihniyetin, telin edildiğini ifade etti. Adan, şunları kaydetti 
     ''Çalımbay'a destek için telefon açan Başbakanın, 'bir zamanlar kendisine de zenci muamelesi yapıldığı' açıklaması, bugün iktidar mevkiinde yaptıkları dikkate alındığında ancak kara mizah olarak anlaşılabilir. 
     Çünkü iktidarda bulundukları üç yıl içinde toplumsal gelir dağılımını dramatik bir şekilde bozmuşlar, yirmi milyon insanı yoksulluk sınırının altına çekmişler, toplumsal kesimler arasındaki farkı derinleştirmişlerdir. 
     Kendisine zenci muamelesi yapılmasından şikayetçi Başbakan, üç yıl içinde milletin daha büyük bir bölümünü zencileştirmiş, sofralarındaki üç zeytinden ikisini almıştır.'' Adan, yapılanların bunlarla da sınırlı olmadığını, dolaylı vergilerin oranının sürekli artırılarak fakirlerin de varlıklılar kadar vergi vermesi yolunun açıldığını belirtti. Celal Adan, ''Başbakana sesleniyoruz, iktidarınızın üç yıldır icraatlarıyla açık tuttuğu pankart, milyonlarca insanı aşağılayan yaşam ve geçim şartlarını ortaya koymakta değil midir '' diye sordu. 
     
</TEXT>
</DOC>
