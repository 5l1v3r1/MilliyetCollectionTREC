<DOC>
<DOCNO> 346993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonyas06.html </URL>
<DATE> 2005/05/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kalıcı dövmenin zararları saymakla bitmiyor 
</HEADLINE>
<TEXT>

     İbrahim OKUMAMIŞ DHA 

      KALICI dövmenin, AIDS'ten kronik böbrek yetmezliğine kadar birçok hastalığa davetiye çıkardığı açıklandı. Uzmanlar, özellikle yaz aylarında gençlerin büyük ilgi gösterdiği dövmenin, vücudu hastalıklara karşı korumasız bıraktığı ve cerrahi müdahale ile de silinse vücutta iz kaldığı uyarısında bulundu. 
     Akdeniz Üniversitesi Tıp Fakültesi Genel Cerrahi Anabilim Dalı Öğretim Üyesi Prof. Dr. Güner Öğünç, tıp dilinde Tatuaj’ olarak adlandırılan kalıcı dövmelerin, vücuda içinde boya bulunan iğnelerle işlenerek yapıldığını, bunun da risk taşıdığını söyledi. İlk riskin iğnelerin vücuda girmesiyle başladığını belirten Prof. Dr. Öğünç, dövme iğnelerinin cerrahi çelik ve tek kullanımlık olması gerektiğini ifade etti. Prof.Dr. Güner Öğünç, iğnelerin üstünde bulunan mikropların vücuda girerek enfeksiyonel hastalıkların bulaşmasını sağladığını belirterek, şunları söyledi Eğer iğneler birden çok kişide kullanılıyorsa bu sarılıktan AIDS'e kadar bütün hastalıkların bedene yerleşmesine neden olur. Vücutta geniş yer kaplayan büyük dövmeler daha sakıncalıdır. Dövme ne kadar geniş yer kaplıyorsa tehlike de o kadar çoğalır. Dövmenin geniş yere yaptırılması kronik intoksitasyon dediğimiz uzun süreli zehirlenmelere neden olur. Bu zehirlenme vücudun bağışıklık sistemini çökertir, karaciğerlerin görevini yapmasını yavaşlatır, kansızlık ve iştahsızlık ile kendisini gösterir. Bu zehirlenmeyi ortadan kaldırmak ise çok kolay olmaz.ö Dövmenin modasının kısa bir süre sonra geçeceğinin unutulmaması gerektiğine dikkat çeken Prof. Dr. Öğünç, Özellikle gençler, farklı olma hissine kapılıp dövme yaptırıyor. Ama dövmenin vücuttan silinmesi, yapılış fiyatından daha pahalıya geliyor. Örneğin 2 santimetrelik bir dövme 70 ila 80 milyona yaptırılırken, 250- 300 milyon liraya cerrahi müdahale ile siliniyorö diye konuştu. 
     Dövmenin vücuttan sadece cerrahi yolla silindiğini bildiren Prof. Dr. Öğünç, lokal anestezi ile dövme olan bölgenin kesilip alındığını ve silinen bölgede yanık izine benzer bir izin mutlaka kaldığını vurguladı. 
     Prof. Dr. Öğünç, geçici dövme olarak bilinen Hint kınasının da zararlı olduğunu, vücut tarafından emilen bütün yabancı maddelerin sağlık için risk taşıdığını sözlerine ekledi. 
     
</TEXT>
</DOC>
