<DOC>
<DOCNO> 344319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo12.html </URL>
<DATE> 2005/05/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Derbi heyecanı... Kadıköy'de Fenerbahçe eziyor... 
</HEADLINE>
<TEXT>

     Fenerbahçe ile Galatasaray arasında 22 Mayıs Pazar günü yapılacak ve Birinci Süper Futbol Ligi’nde 
     2004-2005 sezonunun şampiyonunun belirlemesi açısından büyük önem 
     taşıyan derbinin yapılacağı Kadıköy’de ezeli rakipler 39. kez karşı karşıya gelecek. Fenerbahçe Stadı’nın yeniden hizmete girdiği 1982 yılından itibaren taraflar Kadıköy’de 21’i lig, 9’u TSYD Kupası, 5’i Türkiye Kupası, 2’si Donanma Kupası, 1’i de Mehmetçik Vakfı yararına özel maç olmak üzere 38 maç yaptı. Geride kalan maçlarda sarı-lacivertliler 18, sarı-kırmızılılar ise 9 galibiyet alırken, 11 maçta da eşitlik bozulmadı. Kadıköy’de Fenerbahçe’nin attığı toplam 81 gole, Galatasaray 56 golle karşılık verdi. 
     
     LİG MAÇLARI 
     Ezeli rakipler arasında, yeni adıyla Fenerbahçe Şükrü Saracoğlu Stadı’nda şimdiye dek 21 lig maçı yapıldı. 
     Fenerbahçe, Kadıköy’de Galatasaray’a karşı genel maçlardaki üstünlüğünü, lig maçlarına da taşıdı. 
     "Sarı Kanaryalar" ligde 13 maç kazanırken, "Cim Bom" ise rakip sahada 5 kez güldü. Ezeli rakipler ligdeki 3 maçta da berabere kalırken, sarı-lacivertliler 47, sarı-kırmızılılar 26 gol attı. 
     2 takım arasında Kadıköy’de yapılan son maçta Fenerbahçe, geçen 
     sezon ezeli rakibini lig maçında 2-1 yenmişti. 
     
     KADIKÖY’DE SON 10 LİG MAÇI 
     Ezeli rakiplerin Kadıköy’de yaptığı son maçlarda evsahibi Fenerbahçe’nin belirgin bir üstünlüğü göze çarpıyor. 
     Sarı-lacivertliler, FB Şükrü Saracoğlu Stadı’ndaki son 10 lig randevusundan 8’ini kazanırken, 1’inde yenildi, 1’inde de berabere kaldı, bu süre içinde toplam 26 gol atıp, kalesinde 10 gol gördü. 
     Lig maçlarında ezeli rakibine Kadıköy’de son yenilgisini 22 Aralık 1999’da alan Fenerbahçe, evindeki son 4 maçı da kazanmayı bildi. 
     
     FENERBAHÇE, HER MAÇTA GOL ATTI 
     Fenerbahçe, Galatasaray ile bu süre içinde şimdiye dek Kadıköy’de yaptığı tüm maçlarda gol attı. 
     Sarı-lacivertliler, ezeli rakiplerine geride kalan 38 maçta da Kadıköy’de en az 1 gol atarken, 3 kez 5’er, 1 kez de 6 gol kaydetti. 
     Galatasaray ise, Fenerbahçe ile rakip sahada yaptığı 38 maçın 31’inde gol attı, yalnızca 7’sinde suskun kaldı. Sarı-kırmızılı ekip, 
     deplasmanda 3 kez 4’er gol atma başarısını gösterdi. 
     
     KADIKÖY’DE GOLSÜZ MAÇ YOK 
     2 takım arasında Kadıköy’de yapılan maçların tamamında en az 1 gol 
     atıldı. 
     Ezeli rakipler arasında Kadıköy’de geride kalan 38 maçta da0-0’lık sonuca rastlanmadı. 
     
</TEXT>
</DOC>
