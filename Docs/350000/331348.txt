<DOC>
<DOCNO> 331348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/sazak.html </URL>
<DATE> 2005/04/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sağduyu zamanı 
</HEADLINE>
<TEXT>


Mersin'deki 'bayrak yakma' olayından sonra Trabzon'da bildiri dağıtan bir grubun da benzer eyleme kalkıştığı şeklindeki 'kışkırtıcı' söylentiler toplumsal öfkeyi patlattı. 
Polis, 5 genci, kalabalığın arasında linç edilmekten 'zırhlı araç'a bindirerek kurtarabilmiş. Yerel televizyonların da 'PKK bayrağı açıldı' şeklindeki yayını üzerine, çarşıda toplanan bini aşkın kişi, 'Burası Mersin değil', 'Bayrağı yakanı biz de yakarız' diye gösteri yapmış. 
Emniyet Müdürü Ramazan Akyürek'in kitlesel öfke dalgasını elinde megafon 'doğru bilgiyi' aktararak dizginlemesi ve güvenlik güçlerinin 'şiddet'e başvurmadan gerilimi düşürmesi sonucu Trabzon'daki olaylar kimsenin burnu kanamadan önlendi. 
Türkiye'de son haftalarda provokatif niyetlere açık 'milliyetçi dalga'nın yükselmekte olduğu hissediliyordu. 
Mersin'den sonra Trabzon'da yaşanan olaylar, bu 'tehlikesi tırmanış'ın sürmesinden yarar uman odaklar olduğu kuşkusunu uyandırıyor. Sahnelenmek istenen oyuna 'sağduyu' ile yaklaşmalıyız. 
Bu filmi 12 Eylül öncesinden hatırlıyoruz. Rahmetli Uğur Mumcu'nun 1970'lerde belgeleriyle kanıtladığı gibi, 'sağ-sol' çatışmasını kışkırtmak üzere üniversitelere, toplumun çeşitli kesimlerine yerleştirilen 'ajan provokatörler', küçük kıvılcımların üzerine benzin dökerek, yangına körükle giderek Türkiye'de 5 bin gencin ölümüne yol açtılar. 
1980'de askeri darbeye sürüklediler. 
Alevi-Sünni kuşkırtması sonucu Çorum, Kahramanmaraş katliamları yaşandı. 
1 Mayıs 1977'yi unutmadık 
30 yıl önceki trajediyi şimdi televizyonlarda dizi diye seyrediyor. 12 Eylül ertesi bu defa Kürt sorunu yaşandı, PKK ile iç savaşta 30 bin insanımızı kaybettik. 
Yetmedi... Sivas'ta Madımak Oteli'nde aydınlarımız yakıldı. 1990'ları faili meçhullerle geçirdik. Susurluk'ta 'derin devlet'le tanıştık Türkiye gibi 'raydan çıkarılmaya' bu kadar elverişli bir ülkede toplumu yeni felaketlere sürüklemeye çalışmak ihanet olur. 
Son haftalarda ülke yönetiminde gözlenen boşluklar, 'Düğmeye mi basıldı ' sorusuna yol açıyor. Türbülansa girildiği açık. Dileğimiz Mersin ve Trabzon olaylarının arkasının gelmemesi. 
Üniversite gençliği ile aynı ortamda Türkiye sorunlarını tartışırken hep şu uyarıyı yapıyoruz "Şimdi özgürce fikir tartışması yapılan bu amfilerde 1968, 1978'li yıllarda silahlar patlıyor, kan dökülüyordu Düşüncenin yerini şiddet almamalı." 
Toplumsal gerilimi tırmandırmak, kalabalıkları sokağa dökmek için şimdi de 'bayrak'tan yarar umuluyor. Laik-İslamcı ayrımına, milliyetçiliği eklemlemek Bayrağa saygısızlık savunulamaz. Ancak 'ırkçı' protestolarla da bir yere varılamaz. 
Şimdi sağduyu zamanıdır. Yeni bir çağda eski tuzaklara düşmeyelim 



</TEXT>
</DOC>
