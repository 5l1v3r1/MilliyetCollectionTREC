<DOC>
<DOCNO> 313445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko06.html </URL>
<DATE> 2005/02/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Financial Times Türkiye yatırım alanında Avrupa'nın yıldızı 
</HEADLINE>
<TEXT>

     Hilal YILMAZ LONDRA, DHA 
     

      FİNANS çevrelerinin önde gelen gazetesi İngiliz Financial Times, Türkiye'nin yatırım cenneti olduğunu yazdı. 
     'Yatırım Dünyası' ekinde yer alan haberde Doğu Avrupa ülkelerinin yatırım merkezi haline geldiğini belirten Financial Times, Türkiye'nin önümüzdeki günlerde 'sabit gelirli yatırım' alanında yıldızlaşacağını savundu. Gazete, baş sayfadan verdiği haberde, İstanbul'u gösteren bir fotoğraf da yayımladı. 
     
     TÜRKİYE CAZİBE MERKEZİ 
     ABD'nin ünlü yatırım uzmanları 'Western Asset Management' ile 'Wamco'nun Avrupa'daki yatırım olanaklarına ilişkin değerlendirmelerine yer veren Financial Times, Türkiye'nin yakın zamana kadar ciddi sıkıntılar yaşamasına karşın son zamanlarda inanılmaz bir gelişme göstererek yatırım alanında cazibe merkezi haline geldiğini belirtti. 
     Gazete, Wamco'nun "Türkiye, gerçekleştirdiği reformlarla IMF programıyla uyum sağlamayı başardı. Türkiye, yatırımcılara inanılmaz olanaklar sunan bir yatırım merkezi" sözlerine yer verdi. Türkiye'yi, Polonya, Macaristan ve Çek Cumhuriyeti'nin takip ettiğini kaydeden Financial Times, Doğu Avrupa ülkelerindeki yatırım olanaklarından bahsederek, Batı'nın artık yüzünü Doğu'ya çevirdiğine dikkat çekti. 
     
</TEXT>
</DOC>
