<DOC>
<DOCNO> 341400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/axsiy02.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker düğümü' tartışması 
</HEADLINE>
<TEXT>


Genelkurmay Başkanlığı'nın Savunma Bakanlığı'na bağlanması talebi konusunda, emekli Org. Başer, "AB'nin dayatması art niyetli" derken, Prof. Dr. Karaosmanoğlu, 'Bu konu er geç Türkiye'nin önüne gelecek' diye konuştu 

BARKIN ŞIK Ankara 


Emekli Orgeneral Edip Başer, Genelkurmay Başkanlığı'nın Milli Savunma Bakanlığı'na MSB bağlanmasının Türk Silahlı Kuvvetleri'nin yönetim kadrosunun siyasallaşması sonucunu doğurabileceğini belirterek, "Önümüzdeki 10 - 15 yıl boyunca siyasallaşma tehlikesi olduğunu görüyorum. AB'nin dayatması art niyetlidir" dedi. 

Başer'in görüşleri 
AB Komisyonu'nun dikkatine sunulmak üzere hazırlanan "Türkiye'deki Asker - Sivil İlişkileri" başlıklı raporun çalışma grubunda yer alan Başer, Avrupalıların, Genelkurmay Başkanlığı'nın MSB'ye bağlanması konusundaki ısrarını Milliyet'e değerlendirdi. Konunun her toplantıda dile getirildiğini ve düzenlemenin ilk toplantılarda hemen yapılmasının istendiğini kaydeden Başer, şunları söyledi 
"Ben de çalışmadan çekildim. Biz diyoruz ki, 'Türkiye'nin güvenlik ve tehdit koşulları ileride değişirse, yetkisi olan makamlar gereken düzenlemeleri yapar. Burada rehber olarak alınacak şey, AB'deki uygulamanın şu veya bu olduğu değil, Türkiye'nin güvenlik ihtiyaçlarıdır." 
Başer, Genelkurmay'ın 1960 ihtilali öncesinde MSB'ye bağlı olduğunu anımsatarak şunları söyledi 
"60 öncesi belli başlı sakınca Türk Silahlı Kuvvetleri'nin üst kademesinin siyasallaşması tehlikesiydi. Nitekim bu oldu. Şu düşünülebilir 10 - 15 sene içinde Türkiye'nin güvenlik sorunları değişir mi, farklılaşır mı Demokrasi ve insanların olgunlaşması sonucu siyasallaşma endişesi tamamen ortadan kalkar mı, kalkmaz mı Ben, siyasi alanda henüz yeterli olgunluğa ulaştığımızı söyleyemiyorum. AB'nin dayatması tamamen art niyetlidir." 
Başer, çalışma grubundaki bir Avrupalıya, "AB'nin Türkiye'yi tam üye yapma iradesi var mı " sorusunu yönelttiğini ve "Çok zor soru sordunuz" karşılığını aldığını da sözlerine ekledi. 

Gündeme gelecek 
Çalışma grubunda Avrasya Stratejik Araştırmalar Merkezi'nden ASAM bağımsız olarak yer alan Prof. Dr. Ali Karaosmanoğlu da ortaya çıkan rapor üzerinde tartışılması gerektiğini söyledi. Karaosmanoğlu, "Genelkurmay'ın ivedilikle MSB'ye bağlanması üzerinde durmadılar. 'Türkiye'nin üyeliği 10 - 15 seneyi bulacak. Değişiklik zamana yayılabilir' görüşündeydiler. Ancak, er ya da geç bu konu Türkiye'nin önüne gelecek" diye konuştu. 
Daha önce de Doğu Avrupa ülkelerinin AB'ye giriş sürecinde Türkiye'dekine benzer çalışmalarda bulunan askerlerle sivillerin oluşturduğu düşünce kuruluşu Avrupa Güvenlik Araştırmaları Merkezi CESS ile ASAM arasında Genelkurmay'ın MSB'ye bağlanması konusunda kriz çıkmıştı. Yine emekli askerlerin yer aldığı ASAM, Avrupalıların konuyla ilgili ısrarı karşısında çalışma grubundan çekilmişti. 


</TEXT>
</DOC>
