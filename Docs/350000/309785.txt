<DOC>
<DOCNO> 309785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yasam/yas04.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk Köyü'nde 'taciz' skandalı 
</HEADLINE>
<TEXT>


İzmir'de 'örnek proje' olarak açılan Barbaros Çocuk Köyü'nde, çocukların taciz ve tecavüze uğradığı iddia edildi 

İZMİR DHA 

İzmir'in Urla ilçesinde, 9 yıl önce örnek proje olarak hayata geçirilen Barbaros Çocuk Köyü'nde kalan çoğunluğu kız 12 çocuğa taciz ve tecavüzde bulundukları iddia edilen, aralarında köy müdürü ve oğlunun da olduğu 12 kişi gözaltına alındı. 
Çocuk Köyü'nde, yaşları 14 ile 17 arasında değişen kız çocuklarına karşı cinsel istismar iddialarının gündeme gelmesiyle jandarma ekipleri harekete geçti. Valiliğin de talimatıyla jandarma, 3 gün önce Köy Müdürü Erdal Tunca, oğlu Rasim Tunca, Rasim Tunca'nın arkadaşı Yiğit Öz ile isimleri açıklanmayan köyde görevli 1 eğitmen, 1 teknisyen, sosyal hizmetler uzmanı, doktor ile köyde barınan 5 erkek öğrenciyi gözaltına aldı. 

2 kişi serbest kaldı 
Zanlılardan bazılarının, iddiaları kabul ettiği öne sürüldü. Çocukların ifadelerinin alınmaya devam edildiği de bildirilirken, Erdal Tunca, doktor ve sosyal hizmetler uzmanı, "olayı bildikleri halde adli makamlara bildirmedikleri" gerekçesiyle adliyeye sevk edildi. Tunca, doktor ve sosyal hizmetler uzmanı serbest bırakıldı. 

Örnek projeydi 

Barbaros Çocuk Köyü, 1996'da hayata geçirildi. 18 dönüm arazi üzerine kurulan köydeki 9 evde, toplam 80 çocuk kalıyor. "Özel eğitimli anneler", müstakil evlerde 9 çocuğun ve ailesinin sorumluluklarını yükleniyor. Köyde, çocuklar ortak mek nları paylaşmıyor bir eve, bir anneye, kardeşlere sahip olma düşünceleri gelişiyor. Çocuklar barınaklarda hayvanları besliyor, seralarda sebze üretiyor. 


</TEXT>
</DOC>
