<DOC>
<DOCNO> 336241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo31.html </URL>
<DATE> 2005/04/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
94 kiloda Hakan Yılmaz silkme ve toplamda 2 altın madalya kazandı 
</HEADLINE>
<TEXT>

     Bulgaristan'ın başkenti Sofya'da düzenlenen 84. Avrupa Erkekler Halter Şampiyonası'nda, 94 kiloda Hakan Yılmaz, silkme ve toplamda 2 altın madalya kazandı. 
     Şampiyonanın 5. gününde podyuma çıkan Hakan Yılmaz, koparmada ilk hakkında 170 kiloyu kaldırdı. 2. ve 3. haklarında 175 kiloyu deneyen Hakan Yılmaz başarılı olamadı ve 170 kiloda kalarak koparmada yarışma tartısı farkıyla 8. oldu. Hakan Yılmaz, koparmada 30 gram fazlası nedeniyle bronz madalyayı yitirdi. 
     Koparmada birinciliği Belarus'dan Pavel Horkavy 177.5, ikinciliği aynı ülkeden Mikalai Patotsky 175, üçüncülüğü de Rusya'dan Vladislav Yarkin 170 kiloyla kazandı. 
     Silkmede ise Hakan Yılmaz, ilk hakkında 215 kiloyu kaldırdı. Yılmaz, 2. hakkında 220 kiloyu denedi ancak başarılı olamadı. Yılmaz, 3. ve son hakkını ise şampiyonluğunu garantilediği için kullanmadı. 
     Silkmede Hakan Yılmaz, 215 kiloyla birinciliği elde ederken, Rus Andrey Skorobogatov, 212.5 kiloyla 2. ve Ukraynalı Konstyantyn Piliyev de 210 kiloyla 3. oldu. 
     Toplamda altın madalyayı 385 kiloyla Hakan Yılmaz kazandı. Gümüş madalya, 382.5 kiloyla Rus Andrey Skorobogatov, bronz madalya da 380 kiloyla Ukrayna'dan Konstyantyn Piliyev'e gitti. 
     Hakan Yılmaz, mücadelenin ardından yaptığı açıklamada, tartıda dezavantajı olduğu için baskı altında olduğunu belirterek, ''Koparmada niyetim 180 kiloyu kaldırmaktı ama 175 kiloda takılınca madalya şansımı kaybettim'' dedi. 
     Yılmaz, koparmadaki başarısız sonuca karşın silkme ve toplamda elde ettiği altın madalyaların kendisi için büyük bir mutluluk kaynağı olduğunu söyledi. 
     Yılmaz amacının, Akdeniz Oyunları ile Dünya Şampiyonası'nda da kürsüdeki yerlerini almak olduğunu söyledi. 
     Öte yandan koparmada 3. olan Rus Vladislav Yarkin, silkmede 2. hakkında 212.5 kiloyu denerken sakatlandı. Halterin altında kalmaktan son anda kurtulan Yarnkin'in sağ kolunda çıkık olduğu belirlendi. 
     Yarın sona erecek şampiyonanın son gününde, TSİ 13.00'de 105 kiloda Bünyamin Sudaş podyuma çıkacak. 
     
</TEXT>
</DOC>
