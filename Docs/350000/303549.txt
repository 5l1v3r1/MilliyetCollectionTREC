<DOC>
<DOCNO> 303549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/spo03.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok bilinmeyenli Aslan 
</HEADLINE>
<TEXT>


Gheorghe Hagi, Ümit Karan'ı istemiyor, ancak yönetim de satmamakta direniyor, altı aylığına kiralamayı düşünüyor. Yani yeni sezonda kriz devam edecek gibi görünüyor. Ya da Galatasaray, Rumen çalıştırıcının içinde olmadığı başka bir plan yapıyor 

HABER YORUM HALİL ÖZER 


Galatasaray'da neler olup bittiğini çözmek mümkün değil. Daha birkaç gün öncesine kadar Futbol Şube Sorumluları medya önünde Ümit Karan konusunda sert tavırlar sergiliyor, bu oyuncunun gitmesinin anlamsız olduğunu ve kesinlikle takımda kalması gerektiği görüşünü savunuyorlardı. Ancak Teknik Direktör Hagi ile yapılan son toplantıda aynı yöneticiler hiçbir direnç göstermeden, Ümit Karan'ın gönderilmesine okey veriyorlar. 
Aynı şekilde Baliç, Saidou, İbrahim ve Suat Usta da gidecek. Ancak yönetim bu oyuncuların satılmasına karşı değil. İsterlerse tapularını bile hemen verecekler. Ancak Ümit Karan'da durum farklı. Sadece kiralayacaklar. Peki Hagi'nin iki buçuk yıllık sözleşmesi olduğuna göre Rumen hoca, seneye de bu takımda değil mi Elbette takımda. Bu şartlarda Ümit'in geri gelmesi, Hagi olduğu sürece çok zor. Antrenmanda bile yan yana gelmemek için ayrı duran bu ikili seneye birlikte nasıl çalışacak Ümit seneye de gelmeyecekse niye satılmıyor O zaman yönetim birşeyler hesaplıyor. Bu Ümit'e, "Git biraz dışarıda oyna. Sonra geri geleceksin" anlamı taşımıyor mu Yani içinde Hagi'nin olmadığı yeni bir plan. Kısacası gelişmeler Rumen hocanın bu takımda durmasının zor olduğunu gösteriyor. 

Gürsoy sustu 
Dikkat edilirse artık Ergun Gürsoy da sustu. Fatih Gökşen de. Önceki gün yapılan toplantıda Ümit konusunda Hagi ne derse "evet" dediler. Ani bir değişime uğradılar. Artık bu saatten sonra tüm yük Hagi'nin üzerinde. Tüm sorumluluk onun. Son aldığı kararlar Hagi'yi tam bir bıçak sırtına oturttu. Ya başarılı olacak, ya başarılı olacak. 
Ümit sıkıntısı yaşanırken yönetimde sözde transfer çalışmaları da devam ediyor. Ancak bu çalışmalar hiçbir şekilde taraftarı memnun edecek şekilde değil. Çünkü yönetimde iyi bir transferi kaldıracak tek kuruş yok. Başkan bu konuya çözüm arıyor. Hem futbolcular ve hem de Seyrantepe için acil para lazım. Yönetim ise bu yüzden bir de transfere para ayıramıyor. Sadece ucuz ve maliyetsiz futbolcu bakıyorlar. Tutarsa tutacak, tutmazsa tutmayacak. Ayrıca maliyeti yüksek olan Conceiçao var. Müşteri bulunsa o da gidecek. Böyle bir durum varken fazla şans vermeden dört oyuncunun birden kadro dışı kalması da garip bir cesaret. 

Ümit Karan'a formül aranıyor 

Başkan ikna edecek 
GALATASARAY'DA Teknik Direktör Hagi'nin gözden çıkardığı Ümit Karan için formül aranmaya başlandı. Tecrübeli oyuncunun menajeri transferin cuma gününe kadar çözülmesinin çok zor olduğunu, bu nedenle Sarı - Kırmızılı futbolcunun Antalya kampına katılmasını istedi. Bunun üzerine devreye Başkan Özhan Canaydın girdi. Canaydın'ın, Ümit Karan'ın kampa gelmesi için Hagi'yle görüşüp ikna etmeye çalışacağı belirtildi. Bu arada Ümit Karan'a Almanya ve İngiltere'den de teklifler geldiği öğrenildi. 

Pleşan beklentisi 
YÖNETİM, yabancı kontenjanını açmak için Saidou'dan sonra Conceiçao'yu da göndermenin çaresini ararken Pleşan transferinin bitmesinin an mesalesi olduğu bildirildi. Rumen oyuncunun menajeri Popescu'nun bugün İstanbul'a gelip Galatasaray'la masaya oturacağı ileri sürüldü. Başkan Özhan Canaydın'ın ise Petre konusunda Hagi'yi ikna ettiği ve gönderilmesinin karara bağlandığı kaydedildi. Cim - Bom, Conceiçao'yla da yollarını ayırırsa Brezilyalı Douglas'ı renklerine bağlayacak. 

Hakan'ın Saidou sevgisi 

CİM - Bom, ikinci yarı hazırlıklarına Florya Metin Oktay Tesisleri'nde yaptığı çift idmanla devam etti. Sabahki antrenmana sadece Hakan Şükür, Hasan, Suat, Ayhan, Aykut, Volkan, Orhan, Arif, Bülent, Saidou, Uğur, Cafercan ve Mülayim katıldı. Diğer oyuncular salonda fizik- kondisyon çalışması yaptılar. Futbolcuların bir hayli neşeli oldukları gözlenirken, Hakan Şükür'ün Saidou'ya idman sırasında sımsıkı sarılması dikkat çekti.Akşam idmanına ülkelerinden dönen Conceiçao ve Mondragon da katıldı 


</TEXT>
</DOC>
