<DOC>
<DOCNO> 305727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun29.html </URL>
<DATE> 2005/01/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rusya-Suriye silah anlaşması İsrail'i kızdırdı 
</HEADLINE>
<TEXT>

     İsrail ile Rusya'nın arasının, Moskova yönetiminin Suriye ile yaptığı ileri teknoloji füze satışı anlaşması yüzünden bozuk olduğu öne sürüldü. 
     Rusya'da yayımlanan Kommersant gazetesi, İsrail'in anlaşma yüzünden Moskova büyükelçisini geri çağırdığını ileri sürerken, İsrailli yetkililer, bu iddiayı yalanlayarak, büyükelçinin İsrail'de tatilde olduğunu bildirdi. 
     Adının açıklanmasını istemeyen İsrailli yetkililer, Rusya dışişleri bakan yardımcısının sorunu görüşmek üzere bölgede bulunduğunu ve ABD'nin de iki ülkenin arasının bozuk olduğunun farkında olduğunu söyledi. 
     Rus gazetesinin haberinde, Moskova yönetiminin Suriye'ye İskender-E füze sistemi satmayı planladığı, füzenin, 280 kilometre uzaktaki bir hedefi vurabilme kapasitesi olduğu, bu mesafenin de Necef çölündeki Dimona nükleer tesisi de dahil olmak üzere tüm İsrail topraklarını kapsadığı belirtildi. 
     Haberde, Suriye'nin 2 yıl önce Rusya'dan 18 İskender-E satın almak istediği, ancak bu füzeler henüz denenmediğinden, Şam yönetiminin Kornet-E ve Metis-M füze sistemi almaya razı olduğu kaydedildi. 
     Rusya'nın önde gelen silah ihracat firması Rsoboronexport ise böyle bir satış anlaşmasıyla ilgili bilgisi bulunmadığını bildirdi. 
     İsrailli askeri yetkililer de füzelerin Hizbullah'ın eline geçmesinden ve Ortadoğu'da askeri dengelerin değişmesinden endişe ettiklerini ifade ettiler. 
     Suriye Devlet Başkanı Beşşar Esad'ın 24-28 Ocak'ta Rusya'yı ziyaret etmesi bekleniyor. 
     
</TEXT>
</DOC>
