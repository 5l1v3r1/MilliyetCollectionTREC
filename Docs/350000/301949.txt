<DOC>
<DOCNO> 301949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo30.html </URL>
<DATE> 2004/12/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hakemler taraf tutuyor iddiasıyla galip oldukları maçtan takımını çekti 
</HEADLINE>
<TEXT>

     Adana 1. Amatör Küme'de mücadele eden ve bir süre önce disiplinsiz davrandıkları gerekçesiyle 23 futbolcusunu takımdan uzaklaştıran Havuzlubahçespor Kulübü'nün Başkanı Hakan Bülent Yardımcı, son karşılaşmada da hakem ve gözlemcilerin yanlı tutum sergilediği iddiasıyla, 2-1 galip oldukları sırada takımı sahadan çekti. 
     Hakan Bülent Yardımcı, düzenlediği toplantıda, şampiyonluk mücadelesi veren Havuzlubahçespor Kulübü'nün sporcu ve spor ahlakına uymayan yaklaşımlarla karşılaştığını söyledi. 
     Daha önceki maçta birinin olumsuz davranışına diğerlerinin de katılmasıyla 23 futbolcuyu kulüpten uzaklaştırarak bonservislerini yırttığını hatırlatan Yardımcı, ''Yerimde başka biri olsaydı, şampiyonlukta 4 puan önde çıktığı bir maçta futbolcuların disiplinsizliğine göz yumardı. Ancak ben, spor kamuoyuna ve bir grup yöneticiye ders vermek amacıyla o kadar futbolcuyu ilkelerimden taviz vermeyerek uzaklaştırdım'' dedi. 
     Yardımcı, yeni futbolcularla ve aynı tempoyla yola devam ettiklerini belirterek, şunları kaydetti 
     ''Bizim şampiyonluk yarışından koptuğumuzu sananlar, hakem ve gözlemcileri yönlendirerek üzerimizde oyun oynama gayreti içine girdiler. Son maçta, TEK Spor'un bir atağında top, kale çizgisini geçmediği halde hakem gol kararı verdi. Haksızlığa karşı şampiyonluk yarışından vazgeçmek uğruna takımı sahadan çektik. Farklı amaçlarla bize karşı tutum sergileyen kişilere karşı mücadelemizi sürdüreceğiz.'' Yardımcı, maçtan çekilmeleri üzerine Ceyhanspor'un liderliğe yükseldiğini sözlerine ekledi. 
     
</TEXT>
</DOC>
