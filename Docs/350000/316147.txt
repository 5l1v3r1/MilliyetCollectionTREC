<DOC>
<DOCNO> 316147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo24.html </URL>
<DATE> 2005/02/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Taraftarlar 2'şer bilet alsın 
</HEADLINE>
<TEXT>

     İkinci Futbol Ligi A Kategorisi'nde hafta sonunda sahasında komşu ilin takımı Mersin İdmanyurdu ile karşılaşacak Adanaspor'da yöneticiler, kubüle maddi destek sağlanması için taraftarların maça girerken 2'şer adet bilet almalarını istedi. 
     Adanaspor Kulübü Genel Kaptanı Ali Akdemir, karşılaşmanın her iki takım için hayati önem taşıdığını belirterek, ''Rakibimizin Birinci Süper Lig'e yükselme iddiası sürüyor. Onların konumu bizi ilgilendirmiyor. Biz can derdindeyiz. Kazanmaktan başka sonuç düşünmüyoruz'' dedi. 
     Sahada futbolcu, tribünde de taraftarların desteğiyle Mersin İdmanyurdu'nu eli boş göndereceklerini savunan Akdemir, şunları kaydetti 
     ''Adana-Mersin arasında maçlar derbi önemi taşır. Maçın dostluk ve centilmenlik içinde geçmesi en büyük dileğimizdir. İyi oynayan ve hakedenin kazanmasını istiyoruz. Sahada futbolcularımız mücadele ederken, tribünlerde de taraftarlarımızın desteği itici güç olacaktır. Mardinspor galibiyeti, taraftarlarımızın yoğun destek ve çabasıyla gerçekleşmiştir. Kulübümüz, hem ligde kalma mücadelesi veriyor hem de ekonomik olarak her geçen gün eriyor. Bu nedenle taraftarların maça girerken 2'şer bilet almalarını istiyoruz. Kulübün yaşaması için herkesin gücü oranında katkı sağlamasını bekliyoruz. Bu takımın yaşaması ve lig sonuna kadar faaliyetini sürdürmesi için sadece bizlerin çabası yetmez.'' Turuncu-beyazlılar, bugünkü antrenmanlarını 5 Ocak Stadı'nda çift kale maç yaparak geçirdiler. Mersin İdmanyurdu karşılaşmasında, menisküs ameliyatı olan Ahmet Çenet'in forma giyimeyeceği, Hakan'ın ise sakatlığının düzeldiği belirtildi. 
     
</TEXT>
</DOC>
