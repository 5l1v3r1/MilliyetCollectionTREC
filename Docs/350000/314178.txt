<DOC>
<DOCNO> 314178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo12.html </URL>
<DATE> 2005/02/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ÜLkersporlu Fatih Solak Tanjevic'e çok şey borçluyum 
</HEADLINE>
<TEXT>

     Ülkerspor'un milli basketbolcusu Fatih Solak, takımında süre alamazken, kendisini A Milli Takım kadrosuna çağıran başantrenör Bogdan Tanjeviç'e çok şey borçlu olduğunu söyledi. 
     Fatih Solak, Basketbol Federasyonu'nun resmi yayın organı ''20 10 Basketbol Gazetesi''ndeki söyleşisinde, soruları yanıtladı. A Milli Takım BaşAntrenörü Bogdan Tanjeviç'in, dünyanın sayılı antrenörlerinden biri ve Türk basketbolu için de büyük bir şans olduğunu ifade eden Solak, ''Bana inanılmaz derecede güvendi ve milli takımda şans verdi. Kendi takımımda süre alamazken milli takıma çağırması benim için büyük onur. Bir gün beni yanına çağırdı ve Seni milli takımda oynatacağım, kendini iyi hazırla dedi. Bu sözler beni kamçıladı. Çok çalıştım. Beni Rüya Takım'a karşı oynattı. Gerçekten Tanjeviç'e çok şey borçluyum'' dedi. 
     Sırbistan-Karadağ'da düzenlenecek Avrupa Şampiyonası'nda Türkiye'nin favori olduğunu dile getiren Solak, şunları kaydetti 
     ''İyi oyunculardan kurulu bir kadroyuz. Korkulacak bir takım olduk. Başımızda Tanjeviç gibi uluslararası tecrübeye sahip büyük bir hoca var. A Milli Basketbol Takımı olarak ülkemize madalya getirmek istiyoruz. Madalya bizim için hayal değil. Takımda bu potansiyel var. Elimizden geleni yapıp, ülkemize büyük sevinç yaşatmak istiyoruz.'' En büyük amacının, bir gün NBA'de forma giymek olduğunu da açıklayan Solak, bu hedefine ulaşabilmek için çok çalıştığını, bir gün mutlaka NBA'de forma giyeceğine inandığını bildirdi. 
     
     GARSONLUKTAN BASKETBOLA 
     Solak, okulu bıraktıktan sonra bir bilardo salonunda garsonluk yaptığı Kayseri'de, amcasının önerisiyle basketbolda şansını denediğini, 1988 yılında antrenmanına çıktığı Kayseri Meysuspor takımında, antrenör ve yöneticilerin beğenmesiyle basketbol serüveninin başladığını söyledi. 
     Türkiye Basketbol Ligi'nin bu sezon çok zevkli ve çekişmeli geçtiğini, 3 büyüklerin de lige büyük katkı yaptığını anlatan Fatih, ''Özellikle Beşiktaş'ın geçen sezon yaptığı yatırım inkar edilemez. Bu sezon Fenerbahçe de basketbola büyük yatırım yaptı, Aydın Örs gibi Türkiye'nin en önemli hocalarından birini transfer etti. Bu sayede salonlar dolmaya başladı. Böylece oynarken bizler de daha fazla zevk almaya başladık'' dedi. 
     Fatih, basketbolseverlerden, salonlara gelerek takımlarını desteklemelerini isterken, basketbolun bir şov olduğunun bilinciyle, küfür etmeden, sahaya yabancı madde atmadan ve gururla oyuncuları desteklemeleri dileğinde bulundu. 
     
</TEXT>
</DOC>
