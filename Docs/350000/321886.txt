<DOC>
<DOCNO> 321886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo03.html </URL>
<DATE> 2005/03/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Song yandı, Tomas yırttı... 
</HEADLINE>
<TEXT>

     Song'un derbide Veysel'e tekme attığı görüntülerden tespit edildi. Kamerunlu'nun iki maç ceza alması gündemde. Tomas ise ceza almayacak. 
     
     İstanbul ve Ankara maçları 

     Galatasaray’a bir iyi bir de kötü haber... Beşiktaş derbisinde topsuz alanda Veysel’e tekme attığı tespit edilen Rigobert Song büyük ihtimalle iki maç ceza alacak. Hukuk kurulu görüntüleri izledikten sonra Kamerunlu futbolcu disiplin kuruluna sevkedilecek. Hakem ve gözlemci raporlarında yer almayan eylem, FIFA’nın 948 nolu sirkülerinin öngördüğü yöntemle cezalandırılacak. Song iki maç ceza aldığı takdirde, İstanbulspor ve Ankaraspor maçlarında forma giyemeyecek. 
     
     Tomas rapor edilmedi 

     Cim Bom’un diğer savunmacısı Stjepan Tomas’ın ise ceza almayacağı ortaya çıktı. Hırvat futbolcunun yardımcı hakeme tükürdüğünün televizyon görüntülerinde tespit edilemediği ve raporlarda yer almadığı belirtildi. Bu nedenden ötürü Tomas’ın disiplin kuruluna sevkedilmesini gerektiren bir olay gerçekleşmediği ifade edildi. Derbide sarı kart gördüğü düşünülen ancak hakem raporunda kart görmediği ortaya çıkan Hırvat oyuncu böylece ikinci kez cezadan kurtuldu. 
     
     Cim Bom’a 20 milyar lira 

     Song’un yanı sıra Galatasaray da derbide yaşananlar nedeniyle kabarık bir fatura ödeyecek. Sahaya atılan yabancı maddeler ve yapılan küfürlü tezahüratlar nedeniyle disiplin kuruluna sevkedilen Cim Bom’un en az 20 milyar lira 20 bin YTL para cezası alacağı öğrenildi. Ayrıca Beşiktaş tribünlerinden sahaya atılan yabancı maddeler nedeniyle Siyah-Beyazlı ekibin de disiplin kuruluna gideceği ve para cezası alacağı belirtildi. 

     
</TEXT>
</DOC>
