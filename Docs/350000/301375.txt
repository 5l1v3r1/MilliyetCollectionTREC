<DOC>
<DOCNO> 301375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur23.html </URL>
<DATE> 2004/12/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Medyada yer buldu, organ bağışı arttı... 
</HEADLINE>
<TEXT>

     Medyanın, üniversite öğrencisi Ahmet Hakan Canıdemir ve tiyatro sanatçısı Eren Uluergüven'in organlarının ailelerince bağışlanmasına gösterdiği ilginin, bağışlarda ciddi oranda artışa neden olduğu bildirildi. 
     Ulusal Organ ve Doku Nakil Koordinasyon Kurulu Üyesi ve Karaciğer Nakilleri Bilim Kurulu Başkanı Prof. Dr. İbrahim Astarcıoğlu, düzenlediği basın toplantısında, Türkiye'de organ bağışı konusunda gelinen noktayı değerlendirdi. 
     İzmir ve Antalya dışında bu konuda istenilen düzeyin çok gerisinde olunduğunu ifade eden Prof. Dr. Astarcıoğlu, ''İspanya'da 1 milyon kişiye yılda 33 doner düşmesine karşın, Türkiye'de bu rakam 1-1.5 dolayında. Hedefimiz, 1 milyonda 25'e ulaşmak'' dedi. 
     
     MEDYA İLGİSİ, ORGAN BAĞIŞINI ARTIRDI 
     Prof. Dr. İbrahim Astarcıoğlu, üniversite öğrencisi Ahmet Hakan Canıdemir ve tiyatro sanatçısı Eren Uluergüven'in beyin ölümlerinin ardından, organlarının bağışlanmasına medyanın gösterdiği ilginin, ülke genelindeki organ bağışı düzeyinde çok büyük sıçrama yarattığını bildirdi. 
     Sağlık Bakanlığı verilerine göre son 3 yıl aylık bağış ortalaması 8-9 doner düzeyindeyken, Kasım ayında bu rakamın 23'e çıktığını kaydeden Prof. Dr. Astarcıoğlu, şöyle konuştu 
     ''İki medyatik olayla birlikte, organ bağışı sayısı, aşağı yukarı 3 misline çıktı. Bu bir patlamadır. Bu, şu anlama geliyor. Biz, bu donerlerin beyin ölümü tanısını koyabiliyorduk. Ama bağış olmuyordu. O zaman medyaya bu konuda önemli görevler düşüyor. Medyanın popüler olayları beklememesi ve organ bağışını sürekli gündemde tutması gerekir diye düşünüyorum.'' 
     
     ''DİZİLERDE ORGAN BAĞIŞINA YER VERİLSİN'' 
     Toplumun kitle iletişim araçları ve sanat yoluyla bu konuda bilinçlendirilmesinde İspanya'nın en iyi örnek olduğunu belirten Prof. Dr. İbrahim Astarcıoğlu, ünlü İspanyol yönetmen Pedro Almodovar'ın her filminin 4-5 dakikalık bölümünde bir şekilde bu konuya yer vermesi gibi bir çalışmanın Türkiye'de yapılabileceğini söyledi. 
     Türkiye'de televizyonlarda en çok dizilerin izlendiğini ve bu yapımların sayısının 80 dolayında olduğuna bildiren Prof. Dr. Astarcıoğlu, ''Yönetmenler, senaristler isterlerse bu konuya yer vermek için yapımlarına uygun bir yöntem kolaylıkla bulacaklardır'' dedi. 
     
</TEXT>
</DOC>
