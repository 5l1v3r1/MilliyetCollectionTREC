<DOC>
<DOCNO> 343689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy25.html </URL>
<DATE> 2005/05/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TÜBİTAK Yasası'na Çankaya'dan veto 
</HEADLINE>
<TEXT>

     Cumhurbaşkanı Ahmet Necdet Sezer, 5344 sayılı "Türkiye Bilimsel ve Teknik Araştırma Kurumu Kurulması Hakkında Kanunda Değişiklik Yapılmasına Dair Kanun"u, 3 maddesinin yeniden görüşülmesi için TBMM’ye iade etti. 
     Cumhurbaşkanlığı Basın Merkezi’nden yapılan açıklamaya göre, Cumhurbaşkanı Sezer, 5344 sayılı "Türkiye Bilimsel ve Teknik Araştırma Kurumu Kurulması Hakkında Kanunda Değişiklik Yapılmasına Dair Kanun"u, 3, 4 ve 9. maddelerinin Türkiye Büyük Millet Meclisi’nce bir kez daha görüşülmesi için, TBMM’ye geri gönderdi. 
     Sezer, TÜBİTAK Yasası’nın kısmen iade gerekçesinde, Kurum’un özerk yapısının korunması gerektiğini vurguladı. 
     Sezer, yasayı iade gerekçesinde, yapılan düzenlemelerle, Bilim Kurulu’nun, üye sayısının başkan dışında 12’den 14’e çıkarıldığını ve oluşumunun değiştirildiğini belirtti. 
     TÜBİTAK’ın Kuruluş Yasası incelendiğinde, kurumun bilimsel özerklikle donatıldığı, idari ve mali özerkliğe sahip tüzel bir kişilik olduğunu hatırlatan Sezer, Yasa’da, idari ve mali özerklik ile Bilim Kurulu üyelerinin seçilme yöntemi, Kurum’un bilimsel özerkliğini sağlayan hukuksal araçlar olarak düzenlendiğine dikkati çekti. 
     Yürürlükteki kurallara göre, TÜBİTAK’ın bağlı kuruluş statüsünde olduğunu, bu bağlılığın Anayasa’nın 123. maddesinde yer verilen yönetimin bütünlüğü ilkesinin gereği olduğu Başbakan’ın Kurum üzerindeki vesayet yetkisiyle somutlaştığını ifade eden Sezer, vesayet yetkisinin sınırının Kurum’un bilimsel özerkliğini oluşturduğunu vurguladı. Sezer, şunları kaydetti 
     "Nitekim, Başbakan’ın vesayet yetkisi, Bilim Kurulu üyeliği seçimini onaylayarak kesinleştirmek ve Bilim Kurulu’nca seçilen kurum Başkanı’nı atanmak üzere Cumhurbaşkanı’na önermek göreviyle belirginleşmekte, ayrıca, Kurum’un denetiminde de kendini göstermektedir. 
     Belirtmek gerekir ki Başbakan’ın sözü edilen vesayet yetkisi, Bilim Kurulu üyeleri yönünden, yapılan seçimleri onaylamak ya da onaylamamakla sınırlıdır. Bir başka anlatımla bu vesayet yetkisi Başbakan’a Bilim Kurulu’nun seçtiği kişileri onaylamaması durumunda bu kişileri kendisinin seçme ya da belirleme yetkisini içermemektedir. 
     Aynı hukuksal durum, Kurum Başkanı için de geçerlidir. 
     Sonuç olarak, TÜBİTAK’ın Başbakan’ın öğeleri Yasa’da gösterilen sınırlı vesayet denetiminin altında, yine Yasa’da yer verilen kurallar çerçevesinde kendi karar organını oluşturan, üyelerini ve Başkanı’nı seçen, çalışma düzeni ve yöntemini belirleyen, araştırma ve yayın konularını saptayıp, yürütmek ve ilgisini bu doğrultuda çalışmaya yöneltmek serbestliğine sahip özerk bir bilim kurumu olarak işlevini sürdürmesi öngörülmüştür. 
     Kurum’un bu biçimde düzenlenmesi, görevlerinin niteliği, bilimsel etkinliklerinin ağırlığı ve önemi nedeniyle her türlü dış etkilerden ve siyasal karışmalardan uzak tutulması ve özellikle bilimsel saygınlığının sağlanması gereğine dayanmaktadır. Bu gereklilik, Kurum’un idari ve mali özerkliğiyle korunan bilimsel özerkliğinin dayanağını ve gerekçesini de oluşturmaktadır. 
     Kurum’a ilişkin düzenlemelerde, Kurum’un işlevinin gözönünde bulundurulması ve bu işlevden kaynaklanan özerk yapısının korunması gerekmektedir. 
     Oysa, incelenen Yasa’yla yapılan düzenlemelerde, Bilim Kurulu üyelerinin yarısının, yani 7 üyenin doğrudan Başbakan’ca atandığı Kurum Başkanı’nın Başbakan’ca atanan üyeler arasından belirlenmesi durumunda ise boşalan bu üyelik için de yine Başbakan’ca atama yapılacağından, Başkan dahil toplam 8 Bilim Kurulu üyesinin doğrudan Başbakan’ca seçilerek atanabileceği bu sayının ise Bilim Kurulu’nun toplanma ve karar yeter sayısına eşit olduğu görülmektedir." 
     
     BAŞBAKAN’IN VESAYET YETKİSİ 

     Sezer, söz konusu Yasa’nın 3. maddesiyle yapılan değişiklikle, görev süresinin dolması ya da üyeliğin boşalması durumunda, süresi içinde yeni üye belirlenip onaya sunulmaması, 4. maddesiyle yapılan değişiklikle, Bilim Kurulu’nun herhangi bir nedenle süresinde Başkan adaylarını belirlemesi, 9. maddesiyle getirilen geçici 4. maddesiyle de, Yükseköğretim Kurulu Genel Kurulu ve Türkiye Odalar ve Borsalar Birliği’nce, süresi içinde üyelerin belirlenip sunulmaması durumlarında, üyelerin, gerekli koşulları taşıyanlar arasından Başbakan’ca doğrudan atanmasına Başkan’ın ise, yine gerekli koşulları taşıyanlar arasından Başbakan’ca doğrudan seçilerek Cumhurbaşkanı’nın onayına sunulmasına olanak sağlandığını kaydetti. Cumhurbaşkanı Sezer, gerekçesinde şunları ifade etti 
     "Böylece, Başbakan’ın Kurum üzerindeki vesayet yetkisi, kendisine sunulan seçimi onaylamaktan öte, Yasa’da öngörülen koşulların oluşması durumunda, bu atamayı doğrudan yapmayı içerecek biçimde genişletilmektedir. 
     Vesayet kurumunda olması gerekenin çok üzerinde yetkiler içeren bu düzenlemeleri idari ve bilimsel özerklikle bağdaştırmak olanaklı değildir." Cumhurbaşkanı Ahmet Necdet sezer, TÜBİTAK Yasası’nı iade gerekçesinde, "yasanın 3, 4 ve 9. maddelerinde yer alan kuralların bir arada değerlendirilmesinden, TÜBİTAK’ın siyasal bir kişilik ve otoritenin istek ve istencine ve çoğu kez siyasal yanı ağır basan takdir ve tercihine bırakıldığı görüldüğünü" bildirdi. 
     Sezer, "Asli yönetim ve karar organı olan Bilim Kurulu’na doğrudan başbakan’ca atama yapılmasının öngörülmesi kurumu siyasal karışmalara açık duruma getirmektedir" dedi. 
     Sezer iade gerekçesinde, 278 sayılı Yasa’nın 4. maddesiyle, Kurum’un karar ve temsil organlarının oluşumunda, idari ve mali özerkliğine koşut olarak siyasal karışmaların önüne geçilmesinin amaçlandığını, bunun için Bilim Kurulu’nun kendi üyelerince seçilerek oluşturulmasının sağlandığını ifade etti. 
     Sezer, şöyle devam etti 
     "Ancak, 2003 yılından bugüne kadar yaşanan süreçte, aynı zamanda Kurum’un da Başkanı olan Bilim Kurulu Başkanı’nın görev süresinin 30.05.2003 gününde dolacak olması gözönünde tutularak Bilim Kurulu’nca 01.02.2003 gününde seçim yapılmış ve mevcut Başkan’ın yeniden 
     seçildiğine ilişkin seçim sonucu 06.05.2003 gününde Başbakanlığa iletilmesine karşın, seçilen bu kişi atanmak üzere Başbakan’ca Cumhurbaşkanı’na önerilmemiştir. 
     Ayrıca, Bilim Kurulu’nun altı üyesinin görev süresinin 21.09.2003 gününde dolacak olması nedeniyle Kurul’ca, yapılan 6 üyenin seçimine ilişkin sonuç da Başbakanlığa bildirilmiş ne var ki, yapılan seçim Başbakan’ca onaylanmadığı için kesinleşmemiş, böylece Kurul, toplantı ve karar yeter sayısını yitirmiştir. 
     Ortaya çıkan sorunun aşılması amacıyla, 12.11.2003 gününde kabul edilen 5001 sayılı "Türkiye Bilimsel ve Teknik Araştırma Kurumu Kurulması Hakkında Kanuna Bir Geçici Madde Eklenmesi Hakkında Kanun" ile 278 sayılı Yasa’ya geçici 3. madde eklenerek Yasa’nın yürürlüğe girdiği gün boş bulunan Bilim Kurulu üyeliklerine, 4. maddede belirtilen niteliklere uygun kişiler arasından ve yine aynı maddenin ikinci fıkrasında yer verilen oranlar çerçevesinde, bir keze özgü olmak üzere, Başbakan’ca Kurum Başkanlığı’na, yine bir keze özgü olmak üzere, Başbakan’ın önerisi üzerine Cumhurbaşkanı’nca atama yapılması öngörülmüştür. 
     Ancak, sözü edilen 5001 sayılı Yasa, - Görevlerinin niteliği, bilimsel etkinliklerinin ağırlık ve önemi nedeniyle tüzelkişilik, idari, mali ve bilimsel özerklik tanınarak kurulan Türkiye Bilimsel ve Teknik Araştırma Kurumu’nun her türlü dış etkilerden ve siyasal karışmalardan uzak tutulması ve bilimsel saygınlığının korunmasına özen gösterilmesi gerektiği, - Türkiye Bilimsel ve Teknik Araştırma Kurumu’nda, toplantı ve karar yeter sayısı gözetilmeden, Bilim Kurulu’nun boş bulunan tüm üyelikleri için Başbakan’a atama yetkisi veren düzenlemenin, Kurum’un özerkliği, kamu yararı ve hukuk devleti ilkesiyle de bağdaşmadığı, - Ayrıca, boş bulunan üyeliklerin tümüne siyasal organca atama yapılmasının, Bilim Kurulu’nun ulusal ve uluslararası saygınlığına, çalışmalarının ve yayınlarını yansızlığına gölge düşüreceği, gerekçeleriyle, bir kez daha görüşülmek üzere Türkiye Büyük Millet Meclisi’ne geri gönderilmiştir. 
     Türkiye Büyük Millet Meclisi Genel Kurulu’nca yeniden görüşülen Yasa, 5016 sayılı Yasa olarak "aynen" kabul edilmiş ve 22.12.2003 gününde yayımlanarak yürürlüğe girmiştir. 
     5016 sayılı Yasa’yla 278 sayılı Yasa’ya eklenen geçici 3. maddenin 
     iptali ve yürürlüğünün durdurulması istemiyle 143 milletvekili tarafından dava açılmış Anayasa Mahkemesi’nin 29.01.2004 günlü, E.2003 107, K.2004 4 Yürürlüğü Durdurma sayılı kararıyla, esas hakkında karar verilinceye kadar, Anayasa’ya aykırılığı konusunda güçlü belirtiler bulunduğu gerekçesiyle maddenin yürürlüğü durdurulmuştur. 
     5016 sayılı Yasa’nın yürürlüğe girdiği günden, Anayasa 
     Mahkemesi’nce yürürlüğünün durdurulmasına kadar geçen süreçte, boş bulunan Bilim Kurulu üyeliklerine Başbakan’ca atama yapılmıştır. Kurum Başkanlığı’na da atama yapılmak istenilmiş ancak, buna ilişkin kararname taslağı Anayasa Mahkemesi kararı gözönünde bulundurularak imzalanmamış ve Başbakanlığa geri gönderilmiştir. 
     5016 sayılı Yasa’nın yürürlüğe girmesinden önce, Bilim Kurulu 
     tarafından yeniden Kurum Başkanlığı’na seçilen, ancak atanması için Başbakan tarafından Cumhurbaşkanı’na önerilmeyen eski Başkan’ın, hem bu işlemin ve hem de bir başkasının Kurum Başkanı olarak atanmak üzere Cumhurbaşkanı’na önerilmesine ilişkin işlemin iptali istemiyle açtığı dava sonunda, Ankara 1. İdare Mahkemesi’nin 20.10.2004 günlü, 2004 1282 sayılı kararıyla Anayasa Mahkemesi’nin 278 sayılı Yasa’ya 5016 sayılı Yasa’yla eklenen geçici 3. maddenin yürürlüğünü durdurduğu 
     da gözetilerek, işlemin tesis edildiği tarihte ve halen yürürlükte bulunan kural gereğince Bilim Kurulu tarafından Başkanlığa seçilen ve seçilmesine engel bir durumu bulunmadığı anlaşılan davacının atanmak üzere Cumhurbaşkanı’na önerilmesi gerekirken, yerine bir başkasının önerilmesine ilişkin dava konusu işlemlerde hukuka uygunluk bulunmadığı belirlenerek, bu işlemler iptal edilmiştir. 
     Hukuksal durum bu aşamada iken, incelenen Yasa’nın yukarıda açıklanan kurallarıyla, yürürlüğü durdurulan 5016 sayılı Yasa’nın geçici maddesindekine benzer bir yöntem, hem de bu kez kalıcı olarak getirilmektedir." 
     
     GÖREVLERİNİN NİTELİĞİ 

     İncelenen Yasa’nın, TÜBİTAK Bilim Kurulu’nun oluşumuna ilişkin 3, 4 ve 9. maddelerinde yer alan kuralların bir arada değerlendirilmesinden, tümüyle bir "bilimsel ve teknik araştırma kurumu" olan TÜBİTAK’ın siyasal bir kişilik ve otoritenin istek ve istencine ve çoğu kez siyasal yanı ağır basan takdir ve tercihine bırakıldığı görüldüğüne dikkati çeken Sezer, şunları kaydetti 
     "Görevlerinin niteliği, bilimsel etkinliklerinin ağırlık ve önemi nedeniyle tüzelkişilik, idari, mali ve bilimsel özerklik tanınarak kurulan Türkiye Bilimsel ve Teknik Araştırma Kurumu’nun her türlü dış etkilerden ve siyasal karışmalardan uzak tutulması ve bilimsel saygınlığının korunmasına özen gösterilmesi gerekmektedir. 
     Kurumun bu niteliğine karşın, asli yönetim ve karar organı olan Bilim Kurulu’na doğrudan Başbakan’ca atama yapılmasının öngörülmesi Kurumu siyasal karışmalara açık duruma getirmektedir. Bu durumun ise, Kurum’un bilimsel özerkliğiyle bağdaşmadığı açıktır. 
     Türkiye Bilimsel ve Teknik Araştırma Kurumu, üstlendiği görevler ve amaçları nedeniyle tüm çalışmalarında "bilimsel" ölçütleri gözönünde tutmak, başka bir deyişle, tüm çalışmalarında nesnel ve yansız olmak zorundadır. Bunu sağlamanın önde gelen koşulu ise, Kurum organlarının ve özellikle karar organı olan Bilim Kurulu’nun oluşumunda bilim dışı kişi ve kurulların etkilerinin ve rollerinin olabildiğince azaltılması, Bilim Kurulu’nu oluşturacak üyelerin seçiminde siyasal otoritenin yetkisinin sınırlandırılması ve bu konuda inisiyatifin ve ağırlıklı rolün bilim üreten, bilimsel çalışmalar yapan, bilimsel saygınlığa sahip kurumlara bırakılmasıdır. 
     Bu nedenlerle, Bilim Kurulu’nun 7 üyesinin seçimini doğrudan Başbakan’a bırakan, diğer 7 üyesinin seçiminde ise Başbakan’a dolaylı yoldan etkinlik tanıyan düzenleme, Türkiye Bilimsel ve Teknik Araştırma Kurumu’nun işlevine, kamu yararına ve hizmet gereklerine uygun düşmemektedir." Sezer, TÜBİTAK Bilim Kurulu üyeliklerine ağırlıklı olarak siyasal organca atama yapılmasının Kurul’un ulusal ve uluslararası saygınlığına, çalışmalarının ve yayımlarının yansızlığına gölge düşüreceğinin açık olduğunu kaydetti. 
     Sezer, TÜBİTAK Yasası’nı iade gerekçesinde, Bilim Kurulu’nun oluşumu yeniden düzenlenirken, Bilim Kurulu üyeleri için "görev güvencesi" getirilmediğini ifade etti. 
     Sezer, şunları kaydetti 
     "Bilim Kurulu üyelerinin, aranan nitelikleri kaybetmeleri ya da bu nitelikleri taşımadıklarının sonradan belirlenmesi, görevlerinde yetersizlikleri, görevlerini savsaklamaları, kendilerine verilen görevlerle ilgili olarak işledikleri suçlardan mahkum olmaları, uzun süreli olarak hastalık, kaza ya da başka özürlerle görevlerini yapamaz duruma gelmeleri gibi nedenlerle görevden alınmalarının atandıkları yöntemle yapılabileceğinin kabulü, idare hukukunun "usulde paralellik" ilkesinin gereğidir. 
     Bu ilke çerçevesinde, Bilim Kurulu üyelerinden doğrudan Başbakan’ca atama yapılmış olanların, yine Başbakan’ca görevden alınabileceği açıktır. Bu durum, TÜBİTAK’a tanınan idari ve bilimsel özerkliğe aykırı biçimde Bilim Kurulu üyelerini güvenceden yoksun bıraktığı gibi, Kurul üyelerinin bilimsel yeterliliklerinin ya da yetersizliklerinin siyasal organ tarafından denetlenip takdir edilmesi gibi kabul edilemez bir sonuç da yaratmaktadır. 
     Yürürlükteki düzenlemede de, görev güvencesine ilişkin açık bir kural bulunmamakla birlikte, üyelerin Bilim Kurulu’nca seçilmesi, yapılan seçimin Başbakan’ın onayıyla kesinleşmesi öngörüldüğünden, üyelerin görevden alınabilmesi için Bilim Kurulu’nun karar vermesi gerekmektedir ki, bu durum, üyeler yönünden yeterli güvence oluşturmaktadır. 
     Getirilen düzenleme bu yönüyle de Kurumun bilimsel ve idari özerkliği ile bağdaşmamaktadır." 
     
     KAMU YARARI 

     Anayasa’nın 2. maddesinde, hukuk devleti ilkesinin Türkiye Cumhuriyeti’nin nitelikleri arasında sayıldığını hatırlatan Sezer, şöyle devam etti 
     "Bu ilke, Anayasa’nın bağlayıcılığı yanında yasa koyucunun evrensel hukuk kurallarına da uymasını zorunlu kılmaktadır. Evrensel hukuk kuralları ise, yasaların genel ve nesnel olmasını, kamu yararı amacıyla çıkarılmasını gerektirmektedir. 
     Bilim Kurulu üyeliklerine ağırlıklı olarak siyasal organca atama yapılmasının Bilim Kurulu’nun ulusal ve uluslararası saygınlığına, çalışmalarının ve yayımlarının yansızlığına gölge düşüreceği açıktır. 
     Bu nedenle, TÜBİTAK Bilim Kurulu üyelikleri için Başbakan’a doğrudan ya da dolaylı tek başına atama yetkisi veren düzenleme, kamu yararı ve hukuk devleti ilkesiyle de bağdaşmamaktadır." 
     
     GEREKÇEYLE UYUMSUZLUK 

     Cumhurbaşkanı Sezer, yasa ile gerekçede belirtilen amaç arasında uyumsuzluk ve Kurum için öngörülen statü yönünden getirilen kurallar arasında çelişki bulunduğunu ifade etti. 
     Sezer, gerekçesinde şunları belirtti 
     "Yasa’nın gerekçesinde, "Tüm gelişmiş ülkelerde bilimsel ve teknolojik gelişme, bir devlet politikası olarak önem taşımaktadır" denilerek, bilimsel ve teknolojik gelişmenin bir devlet politikası olduğu kabul edilmektedir. 
     Bilim ve teknolojide devlet politikası üretecek kurumların özerk olmaları işin doğası gereğidir. Çünkü, ancak özerk ve bağımsız kurum ve kuruluşlar, etki ve baskı altında kalmadan doğru politikalar üretilebilmesine yardımcı olabilirler. Bu nedenledir ki, Türkiye Bilimsel ve Teknik Araştırma Kurumu kurulduğundan beri tüzelkişiliğe, mali, idari ve dolayısıyla bilimsel özerkliğe sahip bir kuruluştur. 
     Siyasal etki ve karışmalardan uzak olduğu için de görevini başarıyla sürdürmüştür. 
     Gerekçede bilim ve teknolojinin bir devlet politikası olduğu belirtildikten sonra incelenen Yasa’da Bilim Kurulu üyelerinin seçimi yetkisinin, çoğunlukla hatta kimi zaman tümüyle siyasal iktidarın başı olan Başbakan’a verilmesi gerekçe ile Yasa arasındaki uyumsuzluğu göstermektedir. 
     Öte yandan, incelenen Yasa’yla, Türkiye Bilimsel ve Teknik Araştırma Kurumu Başbakanlığın "bağlı" kuruluşu olmaktan çıkarılıp "ilgili" kuruluşu konumuna getirilmektedir. 
     Bakanlıkların kuruluş ve görev esaslarını düzenleyen 27.09.1984 günlü, 3046 sayılı Yasa’nın, -10. maddesinde, "bağlı kuruluşlar", bakanlığın hizmet ve görev alanına giren ana hizmetleri yürütmek üzere, bakanlığa bağlı olarak özel yasayla kurulan, genel bütçe içinde ayrı bütçeli, katma bütçeli ya da özel bütçeli kuruluşlar, -11. maddesinde de, "ilgili kuruluşlar", özel yasa ile kurulan özel hukuki, mali ve idari statüye bağlı, hizmet yönünden yerinden yönetim kuruluşları, biçiminde tanımlanmıştır. 
     Bu tanımlara göre, "ilgili kuruluşlar", "bağlı kuruluşlara" göre daha özerk statüye sahiptirler. Nitekim, 3046 sayılı Yasa’da, bağlı kuruluşların kimi birimleri bakanlıklarla birlikte düzenlenip aynı ilkelere bağlı kılınmışken, ilgili kuruluşlarda bu birimlerin kurulması yasasına bırakılmıştır. 
     İncelenen Yasa’da, yukarıda açıklandığı gibi, bir yandan Türkiye Bilimsel ve Teknik Araştırma Kurumu’nun statüsü "ilgili kuruluş"a dönüştürülüp Kurum daha özerk bir yapıya kavuşturulmak istenirken, öte yandan Bilim Kurulu üyelerinin atama yetkisinin, vesayet sınırlarını aşacak biçimde doğrudan Başbakan’a verilmesi bir çelişki oluşturmaktadır. 
     Açıklanan nedenlerle, incelenen Yasa’nın 3, 4 ve 9. maddelerindeki düzenlemeler Türkiye Bilimsel ve Teknik Araştırma Kurumu’nun bilimsel özerkliği, kamu yararı ve hukuk devleti ilkesiyle bağdaşmamaktadır. 
     Yayımlanması yukarıda açıklanan gerekçelerle uygun bulunmayan 5344 sayılı "Türkiye Bilimsel ve Teknik Araştırma Kurumu Kurulması Hakkında Kanunda Değişiklik Yapılmasına Dair Kanun", 3, 4 ve 9. maddelerinin Türkiye Büyük Millet Meclisi’nce bir kez daha görüşülmesi için, Anayasa’nın değişik 89 ve 104. maddeleri uyarınca geri gönderilmiştir." 
     
</TEXT>
</DOC>
