<DOC>
<DOCNO> 325951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy42.html </URL>
<DATE> 2005/03/22/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
CHP Genel Başkan Yardımcısı'ndan Türk Bayrağı'na saygısızlığa tepki... 
</HEADLINE>
<TEXT>

     CHP Genel Başkan Yardımcısı ve Mersin Milletvekili Mustafa Özyürek, ''Ülkesine, bayrağına, cumhuriyetine bağlı Mersinliler adına bayrağımızın yakılmak istenmesini lanetliyorum'' dedi. 
     Özyürek, yaptığı yazılı açıklamada, Mersin'deki Nevruz gösterileri sırasında Türk Bayrağı'na yapılan saygısızlığa tepki göstererek, şunları kaydetti 
     ''Misak-ı Milli sınırları içinde yaşayan tüm yurttaşlarımızın kutsal simgesi olan bayrağımıza hakareti ve yakılmak istenmesini şiddetle kınıyorum. Ay yıldızlı bayrağımızı hep yukarıda tutmak için binlerce şehit verilmiştir. 
     Milletimizin bayrağını yakma girişiminin Mersin ilinde gerçekleşmiş olmasından da bir Mersin milletvekili olarak ayrıca büyük üzüntü duyuyorum. Ülkesine, bayrağına, cumhuriyetine bağlı Mersinliler adına bayrağımızın yakılmak istenmesini lanetliyorum.'' 
     
     HABER KAMERAMANLARINDAN TEPKİ 
     Haber Kameramanları Derneği Yönetim Kurulu Başkanı Veli Talay Ulusu da ulusal Kurtuluş Savaşı sırasında bile saldırgan ülkelerin bayrağına saygı gösteren bir milletin evlatları olarak, Nevruz kutlamaları bahanesiyle bayrağa yapılan çirkin saldırıyı nefretle kınadıklarını belirterek, ''Unutulmamalıdır ki bu bayrak ilelebet göklerde kalacak, bu millet ilelebet bu topraklarda barış ve kardeşlik içinde yaşayacaktır'' dedi. 
     
</TEXT>
</DOC>
