<DOC>
<DOCNO> 335912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy07.html </URL>
<DATE> 2005/04/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Haka dansına Başbakanlık vetosu 
</HEADLINE>
<TEXT>

     cnnturk.com 

Yeni Zelandalıların geleneksel Haka dansı her yıl Çanakkale'de yapılan Anzak törenlerinin bu yılki programından son anda çıkarıldı. 
     Anzakların torunları Avustralyalılar ve Yeni Zelandalılar, her yıl Türkiye'ye gelerek Çanakkale Savaşı'nın yıldönümünde anma törenlerine katılıyorlar. 
     Törenlerin en renkli anlarından biri de Yeni Zelanda yerlileri Maorilerin geleneksel Haka’ yani savaş dansının sergilendiği bölüm. 
     
     'Müstehcen' bulundu 

     Ancak Haka dansı Başbakanlık'tan veto yiyerek, bu yılki programdan son anda çıkarıldı. Gerekçe ise Yeni Zelandalıların milli dansının 'müstehcen' bulunması. 
     Bu yılki törenlerin koordinasyonunu yürüten Başbakanlık, 'Haka dansının halkın duygularını incittiği' gerekçesiyle programdan çıkarılmasını istedi. 
     Geçtiğimiz yılki törenlerde resmi heyetin önünde yapılan Haka dansının basın tarafından ön plana çıkarılmasının da devlet erkanını rahatsız ettiği anlaşılıyor. 
     Çanakkale'de 2004'te yapılan törenler, Yeni Zelandalı subayların Conkbayırı'nda yaptıkları Haka dansı ile son bulmuştu. 
     
     25 bin kişi bekleniyor 

     Bu arada Çanakkale'de Anzak çıkarmasının 90'ıncı yıldönümü törenleri için hazırlıklar tüm hızıyla sürüyor. 
     25 nisanda Anzak Koyu ile Lone Pine anıtında gerçekleşecek törene 25 bin kişinin katılması bekleniyor. 
     Her yıl olduğu gibi bu yıl da Avustralyalı ve Yeni Zelandalı askerlerin torunları, Çanakkale savaşı sırasında ölen atalarını Anzak Koyu'nda düzenlenecek törenlerle anacak. 
     
</TEXT>
</DOC>
