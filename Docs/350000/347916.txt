<DOC>
<DOCNO> 347916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo25.html </URL>
<DATE> 2005/06/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Şahin Fatih Tekke, Şampiyonlar Ligi ön eleme maçında yer almayacak 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Fatih Tekke'nin sakatlığının bulunduğunu ve ameliyat olması gerektiğini ifade ederek, ''Kaptanımız milli maçlarda oynayacağı için Avrupa Şampiyonlar Ligi ilk ön eleme maçımızda yer alamayacak'' dedi. 
     Işık Sigorta'nın düzenlediği ''11 Altın Adam'' yarışması jüri toplantısına konuk olarak katılan İbrahim Şahin, Gürcistan milli maçı sonrasında Trabzon insanının milli duygularının sorgulandığını ifade ederek, şunları söyledi 
     ''Biz o maçta kulüp olarak her türlü yardımı yapmamıza rağmen, yeni federasyonun acemiliğine bağlanan eksiklikler vardı. Bugüne gelindiğinde ise Fatih Tekke'ye, ligin son haftalarına giderken karın adelesi fıtığı teşhisi konuldu. Sakatlığı nedeniyle hemen ameliyat olabilirdi ya da dinlenerek sezon sonunu da beklenebilirdi. Ancak tam kapasite veremez. Fatih, son haftalarda hem Türkiye ligi mücadelesi hem de gol krallığı yarışında önde gitmesi ve milli takımı düşünürek devam edeceğini söylemişti. Fatih'in durumunu milli takım doktoruna rapor olarak sunduk. Kulüp takımlarında böyle bir kişiyi kontenjandan oynatabilirsiniz, ama ulusal takımda tam randımanlı oyuncular oynamasını gerekir diye düşünüyoruz. Milli takım, bu maçlarda Fatih'in oynamasını istedi, kendisi de bu özveriyi yapacağını söyledi. Böylece Avrupa Şampiyonlar Ligi ilk ön elemesinde kaptanımızdan faydalanamayacağız. Trabzonspor hep böyle yapmıştır, önce ülke futbolu gelir. Yunanistan'ı geçelim, ikinci ön elemeye Fatih'i yetiştireceğiz.'' 
     
     ''BURUK MUTLULUK YAŞIYORUZ'' 
     Şahin, geçen sezon şampiyonluğu kıl payı kaçırdıklarını, bu sezon da buruk bir mutluluk yaşadıklarını kaydetti. 
     Bu sezon şampiyon olacaklarına inandıklarını anlatan Şahin, ''Şampiyonluk hasretimiz 20 yılın üzerine çıktı. Yaklaşır gibi olurken 2. olduk, ancak yarış sonunda rakibimizi kutladık'' dedi. 
     Şahin, Trabzonspor'un, olanakları kendilerinden çok daha fazla olan kulüplerle mücadele ettiğini belirterek, ''Fenerbahçe'ye ilk maçta evimizde yenildik. İkinci maçta ise yenilgiyi hakettiğimizi düşünmüyoruz. Hakettiğiniz yere gelemiyorsanız, yarışmanın ne anlamı var. Bu yarışmayı kıt imkanlarla yapıyorsanız, oyuncularınızı bu kıt imkanlarla elinizde tutuyorsanız, mavi bayrak alıyorsanız, sonuçta hedefe bu şekilde ulaşamıyorsanız, hevesiniz kayboluyor. Yarışma ruhunuzu elinizden alırlarksa da böyle tepki oluyor'' diye konuştu. 
     Yaşananları Futbol Federasyonu'na bir yazıyla sorduklarını ifade eden Şahin, gelen yanıttan tatmin olmadıklarını, uygulamaları görmelerinin gerektiğini kaydetti. 
     Şahin, gelecek sezondan çok umutlu olduklarını da kaydederek, ''Yarışmanın ve sahanın içinde oynananacağın belirtileri son 4 haftada görüldü. Umarım gelecek sezon da böyle devam eder'' ifadesini kullandı. 
     
     ''TÜRKİYE'YE BORÇLUYUZ'' 
     Şahin, geride kalan sezon başında Avrupa Şampiyonlar Ligi'ne kalamayarak, Türkiye'ye borçlu olduklarını söyledi. 
     Bu sezon dar bir kadroları bulunduğunu ve şanssız bir maç yitirerek Avrupa Şampiyonlar Ligi'ne kalamadıklarını anlatan Şahin, ''Türkiye'ye karşı borçluyuz. Ama bu sezon ödevimizi iyi yapacağız. Kadroya çok iyi takviyeler yapamaya çalışacağız. Bizim çok lüksümüz yok. Çok az yanlış yapmalıyız. Gruplardan çıkacağız, ileriye gideceğiz, kimseden eksiğimiz yok, kendimize ve futbolcu kardeşlerimize güveniyoruz. Gereğini yapacağız, bu sözü veriyorum'' diye konuştu. 
     
     YILDIRIM ''MERTÇE OYNADIK, DÜŞTÜK'' 
     Birinci Süper Lig'e veda eden Sakaryaspor'un teknik sorumlusu Şaban Yıldırım ise bu sezon dürüstçe ve mertçe oynadıklarını belirterek, ''Bu ligde söyleyecek bir sözümüz vardı, bunu söylediğimize inanıyorum'' dedi. 
     Yıldırım, ligde kalmak için İstanbulspor ve Kayserispor'u yenmek zorunda olduklarını, ancak bunu başaramadıklarını vurgulayarak, koşulların zorluğundan yakındı. 
     İstanbulspor maçı öncesinde çok zor koşullarda bulunduklarını dile getiren Yıldırım, ''Hata yapmaya lüksümüz yoktu. İstanbulspor maçında iyi oynamadık, ip üstünde cambazlık yapar gibiydik, yönetim de çok zor durumdaydı. Esen bir şidetli rüzgar bizi ipten devirebilirdi, zor duruma girdik. Son haftaya girilirken bir avantaj yakaladık ama bunu da değerlendiremedik'' diye konuştu. 
     Yıldırım, Sakaryaspor ile sözleşmesinin sona erdiğini ve bugün kulüp başkanıyla görüştükten sonra devam edip etmeyeceğinin belli olacağını sözlerine ekledi. 
     
     ERDEMİR ''HAKEM CAMİASINDA DEĞİŞİKLİĞE İHTİYAÇ VARDI'' 
     Toplantıya katılan deneyimli hakem Orhan Erdemir, Merkez Hakem Kurulu'nda yaşanan değişikliklerini yorumlayarak, ''Hakem camiasında böyle bir değişikliğe ihtiyaç vardı'' dedi. 
     Bu görevlerde misyonun hep aynı olduğunu, ancak bir vizyon değişikliğine gidildiğini belirten Erdemir, ''Hakem camiasında böyle bir değişikliğe ihtiyaç vardı. Televizyonda bazı korakor savaşlar verildi. Böyle bir değişiklik bekleniyordu, son haftalarda fazla hatalar olmadı, bu da bizim camiamızı çok mutlu etti. Yeni sezonda Türk ve dünya futboluna hizmet etmeyi sürdüreceğiz'' diye konuştu. 
     
     VELİ SEZGİN 
     Akçaabat Sebatspor Kulübü Başkanı Veli Sezgin de kalecileri Hakan'ın yapılmayan bir ilki gösterdiğini ve bunları federasyona bildirdiklerini ifade ederek, ''Ama kulübümüze bir açıklama yapılmadı, bu bizi üzdü. Suçlu varsa bunun bir an önce açıklanması gerekir'' dedi. 
     İkinci Lig A Kategorisi'ne düştüklerini, bir an önce Birinci Süper Lig'e dönmek ve Türk futboluna yeni yetenekler yetiştirmek istediklerini belirten Sezgin, kulüp başkanı olarak bu düşüşte kendisini hatalı gördüğünü kaydetti. 
     
     ATASÜ ''HALİL'E İNANIYORUM'' 
     Toplantıda jüri üyesi olarak bulunan Futbol Federasyonu Dopingle Mücadele Kurulu Başkanı Prof.Dr.Turgay Atasü'ye, milli halterci Halil Mutlu'nun durumu sorulurken Atasü, milli sporcunun içten konuştuğunu düşündüğünü söyledi. 
     Atasü, Mutlu'nun akıllı bir insan olduğunu vurgulayarak, ''Böyle birşeyi yapması mantıklı gözükmüyor. Bu çok üzücü bir olay. Günlerdir ben de düşünüyorum. Son zamanlarda sporcular performans artırıcı ilaçları kullanıyorlar. Bu onlara empoze ediliyor. Bilimselmiş gibi gösteriliyor. Bunların içinde yüzde 15 doping maddesi belirlenmiş durumunda. Sporcularımız farkında olmadan bunları kullanırlarsa kendilerini dopingli hale getirmiş olabilirler. Bunlar, önce test ettirilip sonra sporculara verilmeli'' diye konuştu. 
     
</TEXT>
</DOC>
