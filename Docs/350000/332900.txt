<DOC>
<DOCNO> 332900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun53.html </URL>
<DATE> 2005/04/13/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Kadının cesedini çalıp ailesinden fidye istediler 
</HEADLINE>
<TEXT>

     Gürcistan'da mezarından cesedi çalınan kadının ailesinden fidye istendi. 
     Kadının oğlu Robinson Nemsitsveradze, Rustavi-2 televizyonuna yaptığı açıklamada, Kutaisi kentinde şubat ayı sonunda 85 yaşında ölen annesinin cenaze töreninden sonra, kimliği belirsiz kişilerin kendisini telefonla aradığını ve cesedi çaldıklarını söylediğini bildirdi. 
     Bu kişilerin, küçük erkek kardeşinin kendilerine yüklü miktarda borcu olduğunu öne sürerek, cesedi aileye vermek için 150 bin dolar fidye istediklerini ifade eden Nemsitsveradze, bunun üzerine gittiği mezarlıkta önce anormal bir şey bulamadığını, ancak bu kişilerce üst üste aranınca mezarı 3 Nisan'da açtırdığını kaydetti. 
     Mezarda gömülü olan annesinin tabutunun çalındığını gören Nemsitsveradze, bu tarihten sonra tekrar aranmadığını ve parayı ödemeyi kabul etmeyeceğini belirtti. 
     Polisin, konuyla ilgili olarak soruşturma başlattığı bildirildi. 
     
</TEXT>
</DOC>
