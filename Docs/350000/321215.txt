<DOC>
<DOCNO> 321215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun03.html </URL>
<DATE> 2005/03/06/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Powell İran'a karşı askeri güç kullanmaya gerek yok... 
</HEADLINE>
<TEXT>

     ABD'nin eski dışişleri bakanı Colin Powell, İran'a karşı askeri güç kullanmaya gerek olmadığı görüşünde olduğunu söyledi. 
     Powell, Japon televizyon kanalı Fuji'de bir programda konuya ilişkin görüşlerini açıklarken, ABD Başkanı George Bush'un diplomatik çözümden yana olduğunu açıkça ortaya koyduğunu belirtti. Powell, askeri güç kullanmanın bir olasılık olduğunu, ancak böyle bir olasılığın mevcut olmasının bu yola şimdi başvurulmasını gerektirmediğini kaydetti. 
     Powell, uluslararası toplumun bir araya gelerek İran'a nükleer silahlar geliştirmemesi gerektiğini bildirdiklerini, ABD'nin AB ile birlikte çaba gösterdiğini, ayrıca Uluslararası Atom Enerjisi Ajansı UAEA ile çalışmalarda bulunduğunu söyledi. 
     Irak'taki durumun, Saddam Hüseyin'in ''BM kararlarını sürekli ihlal etmesi'' sonucu ortaya çıkan ve ''devam eden sıcak bir ihtilaf olması'' nedeniyle Kuzey Kore ve İran'daki durumlardan farklı olduğunu savunan Powell, ''Alınan BM kararlarını birbiri ardına ihlal ediyorlardı ve Irak'ta bir şey yapma zamanı gelmişti. Ancak İran ve Kuzey Kore'de demokratik çabaların bir sonuç ortaya çıkarmasını beklemeye zamanımız var'' diye konuştu. 
     ABD Savunma Bakanı Donald Rumsfeld de dahil olmak üzere bazı Amerikalı yetkililerle arasında, ABD'nin savaş ilan etmeden önce BM'ye ihtilafı çözmek için tanıması gereken zaman konusunda farklılıklar bulunduğunu itiraf eden Powell, yine de Washington'un tercihinin ''her zaman soruna barışçı bir çözüm bulmaya çalışmak ve savaşa girmek için fırsat aramamaktan yana olduğunu'' söyledi. 
     
</TEXT>
</DOC>
