<DOC>
<DOCNO> 304515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas24.html </URL>
<DATE> 2005/01/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'Sanat aşığı hırsız'a 3 yıl hapis cezası istendi... 
</HEADLINE>
<TEXT>

     Fransa'da müzelerden tablo çalan ''sanat aşığı hırsız'' hakkında üç yıl hapis cezası istendi. 
     Savcı, 33 yaşındaki Stephane Breitweser'in üç yıl, suç ortakları oldukları gerekçesiyle annesinin iki yıl ve sevgilisinin bir yıl hapisle cezalandırılmalarını talep etti. 
     Tablo hırsızı, dün akşam kendini asarak intihara teşebbüs etmiş, hücrede bulunan diğer mahkumun gardiyanları uyarmasıyla son anda kurtarılmıştı. 
     Fransa basını tarafından ''sanat aşığı hırsız'' olarak nitelenen Breitweser'in, çaldığı tablo ve değerli eserleri satarak zengin olmak yerine, koleksiyonda tutmayı tercih ettiği belirtiliyor. 
     Söz konusu kişinin 1995-2001 yılları arasında, Fransız müzelerinde 23, Danimarka'da 2 ve Avusturya'da bir soygun yaptığı öne sürülüyor. 
     İsviçre'de bir müzeden tablo çalarken 2001'de yakalanan ve dört yıl hapis cezasına çarptırılan hırsız, 2004 Temmuz ayında iade talebi kabul edilerek yeniden yargılanmak üzere Fransa'ya teslim edilmişti. 
     
</TEXT>
</DOC>
