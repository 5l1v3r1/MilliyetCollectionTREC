<DOC>
<DOCNO> 319713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur06.html </URL>
<DATE> 2005/03/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Tespih çekme' diyen öğretmenine makas sapladı 
</HEADLINE>
<TEXT>

     Hasan KIRMIZITAŞ DHA 

      GAZİANTEP'te, lise son sınıf öğrencisi 19 yaşındaki Cuma Kaya, tespih salladığı için kendisini müdür yardımcısının odasına götüren tarih öğretmeni 28 yaşındaki Mehmet Sarıkaya'yı eline geçirdiği makasla karnından yaraladı. Bu sırada Kaya'ya engel olmak isteyen Müdür Yardımcısı Aytaç Ortaer de elinden yaralandı. 
     Şehit Şahin Lisesi'nde nöbetçi olan tarih öğretmeni Mehmet Sarıkaya, teneffüste koridorda elinde tespih sallayan lise son sınıf öğrencisi Cuma Kaya'yı yanına çağırarak uyardı. Ancak, Kaya öğretmeninin uyarısına rağmen tespih sallayarak koridorda dolaşmaya devam etti. Bunun üzerine öğretmen Sarıkaya, öğrenci Kaya'yı Müdür Yardımcısı Aytaç Ortaer'ın odasına götürdü. Müdür Yardımcısı Ortaer'in odasında öğrenci ile öğretmen arasında tartışma çıktı. Tartışma sırasında sinirlenen Cuma Kaya, masada bulunan makası eline geçirip öğretmeni Sarıkaya'nın karnına sapladı. Bu sırada Kaya'ya engel olmak isteyen Aytaç Ortaer ise elinden yaralandı. 
     Okuldaki diğer öğretmenler, olayların ardından önce 112 Hızır Acil Servisi, daha sonra da polisi aradı. Acı içinde kıvranan Mehmet Sarıkaya ile eli kesilen Aytaç Ortaer, 112 Acil Servis ambulansıyla Gaziantep Üniversitesi Tıp Fakültesi Hastanesi'nde tedavi altına alındı. Ortaer ayakta tedavi edilirken, hayati tehlikesinin bulunmadığı açıklanan öğretmen Sarıkaya'nın tedavisi ise sürüyor. Cuma Kaya ise polis tarafından gözaltına alındı. 
     
</TEXT>
</DOC>
