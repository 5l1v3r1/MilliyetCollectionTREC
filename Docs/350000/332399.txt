<DOC>
<DOCNO> 332399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo04.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
40 yıllık Karadenizli 
</HEADLINE>
<TEXT>



Trabzonspor'un ara transferde Polonya'nın Wisla Krakow takımından transfer ettiği Szymkowiak, Galatasaray galibiyetinin mimarı oldu. Bonservisine 800 bin Euro ödenen Bordo - Mavili futbolcu, aldığı övgülerin kendini motive ettiğini söyledi. Teknik Direktör Şenol Güneş ise, "Szymkowiak, Anelka'dan daha ucuz ama şu andaki formuyla ve takıma katkısıyla çok daha yararlı" ifadesini kullandı. 
Trabzonsporlu yönetici Murat Bozoğlu da Szmykowiak'ı almakla isabetli bir transfer gerçekleştirdiklerini söyledi. Polonyalı futbolcunun Karadeniz insanının mücadelesi ve hırslı karakteristik özelliğini taşıdığını söyleyen Bozoğlu, "Sanki 40 yıllık Karadenizli, hırsından çimleri yiyecek gibi" diye konuştu. 

Trabzon'a Uruguaylı 

UMUT EKEN 

Petkoviç'in bu yıl ortaya koyduğu performanstan memnun olmayan Trabzonspor, Uruguaylı milli kaleci Sebastian Viera ile anlaştı. Bordo - Mavililer menajerlerin tavsiyesi ile takibe aldığı 21 yaşındaki kaleci ile Galatasaray maçından sonra bir araya gelerek ön protokol imzaladı. Ülkesinde Nacional takımında forma giyen genç kalecinin sezon sonunda ailesiyle birlikte Trabzon'a gelip şehri gezeceği, beğenmesi durumunda ise resmi sözleşmenin yapılacağı belirtildi. 

Erdinç'e 10 milyar ceza 

Erdinç'in gereksiz yere kırmızı kart görmesi, Trabzonspor teknik heyetini kızdırdı. Onu affetmeyeceğini söyleyen Güneş, "Hiç bir oyuncunun gereksiz kart görme lüksü yok" ifadesini kullandı. Bordo - Mavili futbolcuya 10 bin YTL 10 milyar lira ceza verilebileceği bildirildi. Öte yandan diğer oyunculara da 12 bin YTL 12 milyar lira prim verilecek. 

'Şampiyon görmeyin' 

Trabzonspor Teknik Direktörü Şenol Güneş, Galatasaray galibiyetinin ardından giden puanlara üzülüyor. Üç puanla zirve yarışında iddialı duruma geçtiklerini söyleyen Güneş, "Şimdi son 4 maçta kaybedilen 8 puana yanıyorum. En azından 6 puanı alabilir ve iddiamız bir kat daha artardı" diye konuştu. Kimsenin Fenerbahçe'yi şampiyon olarak görmemesi gerektiğini söyleyen Şenol hoca, "Beşiktaş, Galatasaray ve bizimle de maçları var. Onların işi de kolay değil" dedi. 


</TEXT>
</DOC>
