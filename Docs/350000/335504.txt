<DOC>
<DOCNO> 335504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko07.html </URL>
<DATE> 2005/04/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye dış borçta da zirvede 
</HEADLINE>
<TEXT>

     1990'lı yıllara yaşadıkları ekonomik krizlerle damgasını vuran Türkiye, Brezilya, Arjantin, Rusya, Meksika Endonezya, Malezya gibi ülkeler borç dağları biriktirirlerken, Türkiye'de borç miktarı açısından düşük ve orta gelirli ülkeler grubunda beşinci sırada, dış borcun milli gelire oranı açısından ise borç büyüklüğü açısından ilk 15 içerisinde dördüncü sırada yer aldı. 
     Dünya Bankası'nın verilerine göre düşük ve orta gelir grubundaki 114 ülkenin 2003 yılı sonundaki toplam dış borçları 2 trilyon 554 milyon dolar düzeyinde bulunuyor. Söz konusu 114 ülkenin toplam borç stokunda 1990-2003 yılları arasında 1 trilyon 217 milyar dolarlık bir büyüme yaşandı. 
     Bu grupta en yüksek dış borca 235.4 milyar dolarla Brezilya sahip bulunuyor. İkinci sırada ise 193 milyar dolarla Çin geliyor. Çin'i 175.2 milyar dolarla Rusya, 166.2 milyar dolarla da Arjantin izliyor. 
     Türkiye ise 2003 sonundaki 145.6 milyar dolarlık dış boruyla beşinci en yüksek borclu ülke konumunu sürdürüyor. Meksika 140 milyar, Endonezya 134 milyar, Hindistan, 113.5 milyar dolarla Türkiye'yi izliyor. Polonda 95.2 milyar dolarla dokuzuncu, Filipinler ise 62.6 milyar dolarla onuncu sırada yer alıyor. Borcu en fazla ilk 14 ülke arasında 51.7 milyar dolarla Tayland, 49 milyar dolarla Malezya, 45.8 milyar dolarla Macaristan, 43.2 milyar dolarla Şili, ve 36 milyar dolarla Pakistan geliyor. Türkiye'nin dış borç stokunun toplam düşük ve orta gelir grubundaki ülkelerin toplam dış borç stoku içerisinde 1990 yılında yüzde 3.7 olan Türkiye'nin payı, 2003 yılında yüzde 5.7'ye çıktı. Türkiye'nin dış borç stoku 1990 yılında 49.4 milyar dolar düzeylinde bulunuyordu. 
     Türkiye 1990 yılından bu yana Çin ve Malezya'dan sonra dış borç stoku en hızlı büyüyen ülke oldu. Türkiye çok sayıda finansal kriz yaşadığı 1990'dan 2003 yılına kadar olan dönemde dış borcunu 96.2 milyar dolar büyüttü. Çin'in dış borç stoku 1990-2003 yılları arasında yüzde 250 oranında büyüdü. Malezya'nın borcundaki büyüme ise yüzde 220 olarak gerçekleşti. 
     Türkiye'nin dış borç stokundaki büyüme ise yüzde 194.7 olarak gerçekleşti. En yüksek dış borç stokuna sahip ülke olan Brezilya'nın bu dönemde borcunda yaşanan artış ise yüzde 92.6 olarak gerçekleşti. 1990'lık yıllarda krizlerden kurtulamayan Arjantin'in borç stokundaki artış ise yüzde 167.1 olarak gerçekleşti. Macaristan ve Şili de bu dönemde borcunu sırasıyla yüzde 115 ve yüzde 124.9'la en hızlı artıran ülkeler oldular. 
     Bu dönemde Brezilya'nın borcunda 115.5 milyar, Çin'in borcunda ise 138.3 milyar dolarlık artış kaydedildi. Arjantin ise borcunu 103 milyar dolar artırdı. Borç büyüklüğünde üçüncü sırada yer alan Rusya'nın 1990 yılına ilişkin verileri bulunmadığı için benzeri bir karşılaştırma yapılamadı. 
     
     BORÇLULUK ORANI 

     Dış borç stokunun ülkenin gayri safi milli gelirine oranını gösteren borçluluk oranı açısından ise Türkiye yüzde 60.1'le dördüncü oldu. Bu alanda ilk sırada milli gelirinin yüzde 167.1'ine ulaşan borcuyla Arjantin geldi. 
     Arjantin'i yüzde 80.2'yle Filipinler, yüzde 61.4'le de Nijerya izledi. Beşinci sıradaki Türkiye'den sonra en yüksek borçluluk oranına ise yüzde 60'la Şili sahip bulunuyor. 
     Şili'yi yüzde 56.3'le Endonezya, yüzde 55.3'le Macaristan, yüzde 47.3'le Malezya izledi. Borç büyüklüğü açısından ilk sırada yer alan Brezilya ise borçluluk oranında 10'unculuğa kadar iniyor. Borç stoku en büyük üçüncü ülke olan Rusya yüzde 40.8'e kadar gerileyen borçluluk oranıyla 12'nci sırada yer aldı. 
     1.4 trilyon dolarlık bir milli geliri bulunan Çin ise yüzde 13.9 olan dış borcunun milli gelirine oranıyla ilk 15 ülke içerisinde en sonda yer aldı. Aynı şekilde Hindistan yüzde 19.7, Meksika yüzde 21.9, Tayland ise yüzde 36.2'yle alt sıralarda yer aldılar. 
     Uluslararası karşılaştırmalarda GSYİH'sinin yüzde 50'sinden fazla dış borca sahip ülkeler çok borçlu olarak değerlendiriliyor. 
     
</TEXT>
</DOC>
