<DOC>
<DOCNO> 317288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo18.html </URL>
<DATE> 2005/02/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İspanya ve Almanya'da liderler değişmedi, Milan liderlik koltuğuna oturdu 
</HEADLINE>
<TEXT>

     Avrupa futbolunun önde gelen liglerinden İspanya ve Almanya'da liderler yerlerini korurken, İtalya'da AC Milan, aylar sonra yeniden liderlik koltuğuna oturmayı başardı. 
     İspanya'da Barcelona, Almanya'da Bayern Münih haftayı kayıpsız kaparken, İtalya'da geçen haftanın lideri Juventus, Messina ile golsüz berabere kalarak 2 puan kaybetti. İngiltere Premier Ligi'nde maçlar Federasyon Kupası karşılaşmaları nedeniyle yapılmadı. 
     İspanya Birinci Futbol Ligi'nde La Liga Barcelona, sahasında Real Mallorca'yı ağırladı ve karşılaşmadan 2-0'lık galibiyetle ayrılmayı başardı. Ligin ikinci yarısına iyi başlamayan ve en yakın rakibi ile arasındaki puan farkını koruyamayan Barcelona, son 2 maçı kazanarak yeniden farkı açmaya başladı. 
     Sezon ortasında teknik direktör değişikliğine giden Real Madrid, yeni teknik direktörüyle çıktığı 7 maçı kazanmasına rağmen 8. maçında yenildi. Sahasında Athletic Bilbao ile karşılaşan Real Madrid, 2-0 yenilerek, liderlik yarışında 7 puan geriye düştü. 
     Deportivo Coruna'yı kendi sahasında yenen Real Betis, 3. sıraya çıkarken, deplasmanda Real Sociedad'a yenilen Sevilla, dördüncülüğe geriledi. 
     Nihat Kahveci, takımının Sevilla'yı 1-0 yendiği maçta ilk yarı sahada kaldı. Geçirdiği sakatlık nedeniyle ikinci yarı oynayamayan milli futbolcunun sakatlığının ciddi olduğu ve sezonu kapatabileceği bildirildi. 
     
     İTALYA 

     İtalya Serie A'da 25. hafta maçları tamamlanırken, geçen haftanın lideri Juventus, koltuğunu AC Milan'a kaptırdı. 
     Deplasmanda Messina ile 0-0 berabere kalan Juventus, 2 puan kaybettiği haftanın ardından ligde 2. sıraya düştü. 
     Aylar sonra liderliği devralmak için maça çıkan AC Milan, sahasında Cagliari'yi 1-0'la geçmeyi başardı ve bu yıl şampiyonluk için en güçlü aday olduğunu gösterdi. 
     Emre Belözoğlu'nun takımı Inter deplasmanda Udinese ile berabere kalarak, ligde çıktığı 25 maçtan 16. beraberliğini aldı. 
     
     ALMANYA 

     Almanya Birinci Futbol Ligi'nde Bundesliga lider Bayern Münih, geçen hafta içinde ekonomik sıkıntılar nedeniyle iflasını açıklayabileceğini bildiren Borussia Dortmund'u 5-0 gibi farklı bir skorla yenerek, ligin zirvesininde averajla yer almayı sürdürdü. 
     Geçen hafta Bayern Münih'in puan kaybetmesiyle aynı puana yükselen Schalke 04, bu hafta da deplasmanda Borussia Moenchengladbach'ı 3-1 yenerek, lideri yakın takibini sürdürdü. 
     Ümit Davala'nın takımı Werder Bremen, deplasmanda Hanover 96'yı 4-1 ile geçmeyi başardı ve şampiyonluk yarışındaki iddiasını sürdürdü. 
     Yıldıray Baştürk'ün forma giydiği Hertha Berlin, deplasmanda ligin güçlü ekiplerinden VfB Stuttgart'a 1-0 yenildi. 
     
     İNGİLTERE 

     İngiltere Premier Ligi'nde hafta sonu yapılan Federasyon Kupası maçları nedeniyle karşılaşma yapılmadı. 
     
</TEXT>
</DOC>
