<DOC>
<DOCNO> 342635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/aeko.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaya 'siyaset' karıştı 
</HEADLINE>
<TEXT>


Önce Hollanda ve Almanya'nın, ardından da Fransa ve İsviçre'nin Onur Air uçaklarına iniş izni vermemesi, kararın siyasi olabileceğini gündeme getirdi. Ulaştırma Bakanı, "Uçuş emniyeti, siyasi beklenti ve ticari kaygılara kurban edilmemeli" dedi 

YILDIZ YAZICIOĞLU Ankara 

Hollanda'nın, bir uçağı arızalandığı gerekçesiyle Onur Air için getirdiği havaalanlarına iniş yasağına, Almanya'nın ardından Fransa ve İsviçre'nin katılmasının, konunun uçuş güvenliği kaynaklı değil, "siyasi" ve "ticari" boyutlu olduğunu gösterdiği belirtildi. Sivil Havacılık Genel Müdürü Topa Bilgettin Toker, "Türk taşıyıcılar, Avrupa'daki pazar payını yüzde 57'ye çıkardı. Hollanda'nın bizimle görüşmeden bu kararı alması ve diğer ülkelerden arka arkaya olumsuz kararlar gelmesinde, siyasi faktörü de düşünmeye başladım" dedi. Ulaştırma Bakanı Binali Yıldırım ise "Uçuş emniyeti, siyasi beklenti ve ticari kaygılara kurban edilmemeli. Siyasi karar demek için erken, umarım değildir" dedi. 
Hollanda'nın, 12 Mayıs'ta Onur Air'e bir ay boyunca hava sahasını kapatmasıyla başlayan uluslararası gerilim tırmandı. Almanya da uçuş güvenliği kaygılarıyla Onur Air'e hava sahasını kapattı. Ancak Türkiye'nin girişimleri sonucu hava sahasını açmayı kabul eden Almanya, süresiz iniş yasağının ise devamına karar verdi. 

Düğüm Hollanda'da çözülecek 
Onur Air'in İngiltere'ye seferlerini devam ettirmesi açısından geçiş rotasındaki Alman hava sahası açılırken önceki gece Fransa'dan da hava sahasını kapatma kararı geldi. Fransa'yı dün sabah İsviçre izlerken Belçika'nın Brüksel Havaalanı'na getirdiği yasaklama kararını birkaç saat içinde geri alması sağlandı. Dün öğlen hava sahasını açmayı kabul eden Fransa, Onur Air'e ait uçaklara havaalanlarına iniş izni vermeyeceğini bildirdi. İngiltere ve İtalya ise bu yasaklamalara katılmıyor. 
Türkiye, Amsterdam'da yarın Toker ve Onur Air Yönetim Kurulu Başkanı Cankut Bagana'nın katılımıyla Hollanda ve Almanya sivil havacılık yetkilileriyle yapılacak toplantının sonucuna göre hareket edecek. 
"Almanya, Fransa ve İsviçre, kendilerince bir şikayet olmadığı halde Hollanda'nın kararı katılıyor" diyen Toker, bu durumda ister istemez ticari ve siyasi kaygıları düşünmeye başladıklarını vurguladı. 
Yıldırım da zamanlamayı can sıkıcı bulduğunu belirterek, "Pazartesi son durumu öğrenebileceğiz. O ülkelerden binlerce kişi, Türkiye'de tatil planı yapmışken alınan bu karar olumsuz. Sanıyorum ki çözüm bulunacaktır" dedi. 
Alman basını da Onur Air uçuşlarının Avrupa ülkelerine yasaklanması konusuna geniş yer ayırdı. Ülkenin en yüksek tirajlı gazetesi Bild, birinci sayfadan "Türkiye'den, Alman uçaklarının inişine izin yok" başlığı ile verdiği haberinde, binlerce Alman turistin Türkiye'de mahsur kaldığını belirtti. 

Onur Air Olay kasıtlı, birlikte hareket etmeliyiz DİLEK TAŞ 
Onur Air Genel Müdürü Şahabettin Bolukçu, Almanya ve Hollanda tarafından kendilerine getirilen uçuş sınırlamasının ticari olarak kasıtlı bir davranış olduğunu belirtti. Bolukçu, "Bu ülkelerin sivil havacılık kurumları tarafından yapılan kasıtlı bir davranıştır. Ulaştırma Bakanlığı, Turizm Bakanlığı ve diğer yetkililerle bir araya gelerek bunun halledilmesi gerekir. Aksi taktirde olay diğer havayollarını ve tüm Türkiye'yi etkileyecektir" dedi. 
Hollandalı Transavia ve Martin Air'in geçen haftalarda, "Onur Air'in taşımadığı yolcuları taşıyacağız" şeklindeki satış kampanyası ve Alman Bild gazetesinin Türk Hava Yolları'nı dünyanın en kötü havayolları arasında seçmesinin de tesadüf olmadığını belirten Bolukçu, "Onur Air'in 1992'den beri Hollanda ve Almanya'dan Türkiye'ye en fazla turist taşıyan havayolu olması, bu kararda etkili olabilir. Her yıl Hollanda'dan gelen 1 milyon 200 bin turistin 500 binini Onur Air taşıyor" dedi. 
Bolukçu, uçuş izni iptalinin Hollanda'dan kalkan uçağın kalkış sırasında arıza yapması ve bunun üzerine Fransa'dan getirilen yeni bir motorla uçuşa devam etmesi nedeni gösterilerek yapıldığını belirterek şöyle konuştu 
"Bir uçağın uçabilmesi için öncelikle uçuş emniyeti olması gerekir. Biz uçaklarımızın bakımını THY'ye yaptırırıyoruz. Havada motorun arızalanma riski her zaman var. Böyle bir gerekçe gösteremediklerinden gerekçesiz olarak bizim uçuşlarımızı perşembe günü 12'den sonra bir ay süre ile durduracaklarını söylediler. Bir uçağın uçuşu iptal edilebilir ama bir havayolunun tüm uçuşları iptal edilemez. Bu hava sahasının kapatılması demektir" 

Çelişki var 
Bolukçu, Almanya ve Hollanda'nın bir yandan Onur Air'in uçuş iznini kaldırırken bir yandan da bu ülkelerin içinde olduğu Airbus'ın kendilerine on yıldır Airbus uçaklarını kullanan en iyi şirket ödülü verdiğini hatırlatarak, "Burada bir çelişki var" dedi. Bolukçu ayrıca "Eğer uçuşlarımız gerçekten güvensizse insanların perşembe günü 12'ye kadar bizimle uçmasına neden izin veriyorlar " şeklinde konuştu. 

Misilleme kısa sürdü Türkiye de "karşılılık" ilkesi gereğince yasak kararı alan Avrupa ülkelerine ait charter uçaklarına Türk havaalanlarına iniş yasağı getirdi. Ancak bunun Türkiye'ye gelecekleri mağdur edeceği göz önüne alınarak, havaalanları yine açıldı. 
Turizm Bakanı Atilla Koç da Türkiye'nin bu ülkelerden önemli turist beklentisi içinde olduğunu anımsatarak, "Ben ilgili kesimlere hassasiyetimi ilettim. Şirket ve devlet elbirliğiyle bunu çözmeye çalışıyoruz" dedi. 

25 uçaklık filosu var Onur Air'in filosunda 25 uçak bulunuyor. 6 bin koltuk kapasitesine sahip olan şirketin cirosu 500 milyon dolar. 300'ü teknik ekip, 250'si pilot olmak üzere toplam 1450 personele sahip. Onur Air'in haftada gerçekleştirdiği 300 seferin 75'i Türkiye - Hollanda arasında yapılıyor. Özel havayolları içerisinde taşınan yolcuların yüzde 25'ini Onur Air taşıyor. Pilot ve teknisyenlerini kendisi yetiştiriyor. Uçaklarının bakımını THY'ye yaptırıyor. 


</TEXT>
</DOC>
