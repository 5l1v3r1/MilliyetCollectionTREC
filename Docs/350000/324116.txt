<DOC>
<DOCNO> 324116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo42.html </URL>
<DATE> 2005/03/16/ </DATE>
<TIME> 22.31 </TIME>
<AUTHOR>  </AUTHOR>
<HEADLINE>
ULEB Avrupa Kupası... Prokom Trefl 70 - Efes Pilsen 89 
</HEADLINE>
<TEXT>

     Basketbol ULEB Erkekler Avrupa Ligi G Grubu'nda mücadele eden Efes Pilsen, deplasmanda Polonya'nın Prokom Trefl takımını 89-70 yendi. 
     Karşılaşmaya hızlı başlayan Efes Pilsen, Domercant ve Alper'in basketleriyle henüz 2. dakikada rakibine 10-2 üstünlük sağladı. Deplasmanda oynamasına rağmen seyirci baskısından etkilenmeyen Efes Pilsen, Kaya ve Solomon'un iyi oyunuyla 5. dakikayı da 13-9 önde geçti. İyi basketbolunu periyot boyunca sürdüren Efes Pilsen, bu bölümü 27-17 önde tamamladı. 
     İkinci periyodun başında da oyunu kontrolünde tutan Efes Pilsen, dakikalar ilerledikçe savunmada zorluklar yaşamaya başladı. Özellikle Farmer ve Wojcik'i durdurmakta zorlanan Efes Pilsen, her şeye rağmen 15. dakikayı 34-28 üstün geçmeyi bildi. Alan savunmasına karşı dış şutlarda da başarı yüzdesi düşen Efes Pilsen, devrenin bitmesine 1 dakika 43 saniye kala Prokom Trefl'in 41-40'lık skorla öne geçmesine engel olamadı. Bu dakikadan sonra maçta büyük çekişme yaşanırken, Efes Pilsen son saniyeleri iyi değerlendirerek Nikoliç ile bulduğu basketlerle devreyi 46-44 önde bitirdi. 
     3. çeyreğe iyi başlayan Efes Pilsen, Domercant, Nikoliç ve Prkaçin ile bulduğu basketlerle yeniden rakibine üstünlük kurmaya başladı. Prokom Trefl'in isabetsiz atışlarını iyi değerlendiren Efes Pilsen, 26. dakika dolmadan maçta yeniden 11 sayı farkla öne geçti 61-50. İyi oyununu sürdüren Efes Pilsen, bu periyodu da 67-55 önde geçti. 
     Son periyotta savunmada ve hücumda iyi organize olan Efes Pilsen, uzun oyuncuları Kaya ve Prkaçin'i pota altında iyi kullandı. Türk temsilcisi, 33. dakikada farkı 16 sayıya 74-58 çıkarırken, Prokom Trefl'da ise Farmer dış atışlardan bulduğu basketlerle farkı kapatmaya çalıştı. Son dakikalarda zaman zaman bocalayan ve top kayıpları yapan Efes Pilsen, hücumda da başarılı olamayınca farkın biraz olsun kapanmasına engel olamadı. 37. dakikada aradaki fark 8'e düşerken 76-68 , yeniden toparlanan lacivert-beyazlılar iyi savunma yapıp, rakibinin hücumlardan boş dönmesini sağladı. Lacivert-beyazlılar Prkaçin, Solomon ve Domercant ile üst üste sayılar üretip maçtan 89-70 galip ayrılmasını bildi. 
     Efes Pilsen, bu sezon Prokom Trefl takımıyla oynadığı 4 maçın tamamından galibiyetle ayrıldı ve rövanşı rakibine vermedi. 
     Öte yandan, skorborddaki kronometre arızalanınca karşılaşma yaklaşık 6 dakika durdu. Arızanın düzeltilmesinin ardından maça devam edildi. 
     KÜNYE 
     
     
PROKOM TREFL 70 - EFES PİLSEN 89 Salon Olivia Sport Hakemler Armand de Keyser xxx Belçika , Jose Ramon Garcia Ortiz xxx İspanya , Andrej Lovsin xxx Slovenya Prokom Trefl Pacesas xx 7, Maskoliunas x, Masiulis xx 9, Jagodnik x 4, Radojovic x 3, Farmer xxx 18, Wojcik xxx 15, Nemeth xx 10, Mariusz x 4 Efes Pilsen Solomon xxx 19, Alper xxx 6, Domercant xxx 21, Nikoliç xxx 17, Prkaçin xxx 10, Ermal xx 5, Kaya xx 8, Kecman x 3, Ender xx, Mustafa x 1. Periyot 17-27 Devre 46-44 Efes Pilsen lehine 3. Periyot 55-67 Beş Faulle Çıkan 32.57 Radoseviç Prokom Trefl 
     
</TEXT>
</DOC>
