<DOC>
<DOCNO> 304845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun12.html </URL>
<DATE> 2005/01/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Posterlerde Filistin seçimleri 
</HEADLINE>
<TEXT>

     Burçun IMİR RAMALLAH, DHA 

FİLİSTİN seçimlerinde başkanlık yarışına katılan 7 aday oylarını istediği seçmenlerin önüne farklı kampanyalarla çıktı. En güçlü ve kazanması muhtemel aday olan Mahmut Abbas Ebu Mazen , yıllardır yanında olduğu Filistin liderini kampanyasında ön plana oturttu. Abbas genelde Yaser Arafat'la birlikte çekilmiş fotoğraflarının yer aldığı posterleri tercih ederken, Arafat'sız posterlerde ise Kudüs'ün Filistin'in vazgeçilmez başkenti olduğunu belirterek seçmenlerden oy istedi. 
     Abbas'tan sonra yer alan, ancak oy potansiyeli Abbas'ın çok gerisinde olması beklenen 2'nci en güçlü aday, hapisteki Mervan Barguti'nin kuzeni olan Mustafa Barguti... Mustafa Barguti ise kampanyasında sık sık İsrailliler tarafından göz altına alınmasını kullanmayı tercih etti. Barguti'nin posterlerinde "Bu İsrailliler ne yapmaya çalışıyor Biz Filistin'de kalıcıyız" ifadesi yer aldı. 
     
     EL AŞKAR ABD KARŞITLIĞINA OYNADI 

     Kampanyasında halkın Amerikan karşıtlığını kullanmak isteyen Abdülhalim El Aşkar ise posterlerinde Hamas'a maddi destek verdiği için ABD'de elektronik pranga ile ev hapsinde tutulduğunu fotoğrafladı. Ayrıca Aşkar, hüküm giydiği dönemde Amerikan hapishanesinde yaptığı açlık grevinin de altını çizdi. 
     Komünist Parti kökenli Bassam Saalhi ise siyah beyaz fotoğraflarla Filistinli mültecilerin posterlerini taşıyarak, "Mültecilerin geri dönme hakkından asla vazgeçmeyeceğiz" sloganının kullandı. 
     
     FAKİR AMA PAHALI İSRAİL MALZEMESİ KULLANAN ADAY 

     Bağımsız ve maddi imkanları en düşük aday olan Taysir Halid ise pahalı malzemelerle İsrail'de yaptırdığı seçim malzemelerinde "Kudüs'ün anahtarı bende" diye seslendi. 
     Posterlerin yanı sıra adayların seçim kültürü çok fazla olmayan Filistinlilere oy kullanma işlemini anlatabilmek için karikatürlerü afişleri kullandı Bu afişlerde ayrıca "Geleceğin tohumlarını birlikte atalım" denildi. 
     Filistin sokaklarında en çok Mustafa Barguti'nin posterlerine rastlansa da seçimin galibi şimdiden belli. 
     
</TEXT>
</DOC>
