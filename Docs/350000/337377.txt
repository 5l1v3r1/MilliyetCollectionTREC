<DOC>
<DOCNO> 337377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko39.html </URL>
<DATE> 2005/04/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Electrolux, AEG markasını yeniden yapılandırdı... 
</HEADLINE>
<TEXT>

     2004 yılında AEG markasının tüm haklarını satın alarak, markaya 70 milyon Euro’dan fazla yatırım yapan Electrolux Grubu, dünya pazarında AEG-Electrolux logosu ile başladığı çift markalama sürecine Türkiye’de de devam ediyor. 
     Türk tüketicisinin 40 yıldır yakından tanıdığı AEG markasının tüm haklarını satın almanın markaya uzun dönemde stratejik olarak yatırım yapılmasını sağladığını belirten Electrolux Türkiye Genel Direktörü Nevio Pollesel "Biz bu markayı dünyanın en büyük beyaz eşya üreticisi ile birleştirerek daha da güçlendirdik ve onu AEG-Electrolux yaptık. AEG ismine Electrolux’ü eklemek, markayı global bir grubun bir parçası yapacak ve tüketici güvenini artıracak. AEG-Electrolux marka kimliğini özenle yarattık ve önümüzdeki yıllarda yeni yatırımlarla daha da güçlendireceğiz" dedi. 
     Daha önce Daimler Chrysler Grubu’na ait olan AEG markasının özel iletişim faaliyetlerini ve marka için geliştirilen ürün tasarımını koruyacaklarını da belirten Pollesel, "Mayıs ayında Türkiye’de satışa sunulmaya başlanacak olan çift markalı ürünler, yurt çapındaki 1000’e yakın AEG bayisinde tüketicilerimizle buluşacak. Reklam kampanyalarıyla da AEG-Electrolux markasını destekleyeceğiz" dedi Dünyada, marka yönetimi konusunda farklı teoriler üretildiğini sözlerine ekleyen Pollesel, Grup dahilinde çift markalama uygulamasına başlayan ülkelerin sayısının hızla çoğaldığını ve bu uygulamanın, satışların artmasında etkisi olduğunu gözlemlediklerini söyledi. Pollesel, örnek olarak Arthur Martin-Electrolux ve Rex-Electrolux gibi çift markalama yaptıkları diğer yerel markaları gösterdi. Nevio Pollesel "Çift markalama, Grubumuzun global marka stratejisinin bir parçası. Dünyanın bir numaralı tercihi Electrolux ile büyük değere sahip markaların stratejik varlığını birleştirerek, onlara güç veriyoruz" dedi. 
     
     ELEKTROLUX 

     Electrolux Grubu, yaklaşık 72 bin çalışanı ve 16,4 milyar dolar cirosuyla dünyanın bir numaralı beyaz eşya ve profesyonel ekipmanlar üreticisi. Her yıl dünya çapında 150’den fazla ülkede, 55 milyon adedi aşkın Electrolux Grubu ürünü satılıyor. Electrolux Grubu çatısı altında, AEG, Electrolux, Zanussi, Frigidaire, Eureka ve Husqvarna gibi ünlü markalar bulunuyor. 
     
</TEXT>
</DOC>
