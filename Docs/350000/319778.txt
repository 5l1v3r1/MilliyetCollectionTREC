<DOC>
<DOCNO> 319778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas14.html </URL>
<DATE> 2005/03/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Halle Berry'ye 3 yıl yaklaşmayacak .. 
</HEADLINE>
<TEXT>

     Hollywood'un ünlü oyuncusu Halle Berry'nin evine mektuplar göndererek rahatsız eden bir kişiye, Berry'den 3 yıl uzak durma cezası verildi. 
     ABD temyiz mahkemesinde görülen davada, yargıç Linda K. Lefkowitz, sanık Robert Sawyer'ın Berry'den 90 metre uzak durmasına karar verdi. Yargıç, sanık Sawyer'ın aynı zamanda ünlü oyuncunun evinden, işinden ve aracından da aynı mesafede uzak durmasını kararlaştırdı. 
     2008 yılına kadar geçerli olacak kararda, Sawyer'ın Berry'yi telefon, posta veya e-postayla rahatsız etmesi de yasaklanıyor. 
     Berry'nin avukatının açtığı davada, Sawyer'ın aktrisle romantik ilişkiye girme hayalleri kurduğunu belirten mektuplar gönderdiği, kasım ayında Berry'nin özel güvenliğinin ''oyuncuya yaklaşmama'' uyarısına rağmen Sawyer'ın mektup göndermeye devam ettiği iddia edilmişti. Mektuplardan birinde Sawyer'ın Berry'i Sevgililer Günü'nde ziyaret edeceğini belirttiği kaydedildi. 
     Halle Berry'i rahatsız eden Greg Broussard adlı kişiye de haziran ayında oyuncudan uzak durması emri verilmişti. Broussard'ın Berry ile nişanlandıklarını, Berry'nin menajeri ve halkla ilişkiler sözcüsünün ilişkilerini engellediğini hayal ettiği belirtilmişti. 
     
</TEXT>
</DOC>
