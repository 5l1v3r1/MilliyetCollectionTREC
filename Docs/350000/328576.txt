<DOC>
<DOCNO> 328576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy33.html </URL>
<DATE> 2005/03/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tan Kırgızistan'da durum istikrara kavuşuyor... 
</HEADLINE>
<TEXT>

     Dışişleri Bakanlığı Sözcüsü Namık Tan, Kırgızistan'daki gelişmeler üzerine bu ülkede temaslarda bulunan Dışişleri heyetinin, ülkede durumun giderek istikrara kavuştuğunu gözlemlediğini söyledi. 
     Tan, haftalık basın bilgilendirme toplantısında yaptığı açıklamada, Büyükelçi Metin Toker başkanlığındaki heyetin, Kırgızistan temasları hakkında bu sabah Dışişleri Bakanı ve Başbakan Vekili Abdullah Gül'e bilgi verdiğini belirtti. 
     Heyetin, ülkede durumu yerinde görme olanağı bulduğunu, orada şu anda yönetimde bulunan yetkililerle Türk vatandaşları, işadamları ve öğrencilerle görüşerek, onların ihtiyaçlarını dinlediklerini kaydeden Tan, ''Heyetimiz ülkede durumun giderek istikrara kavuştuğunu gözlemlemiştir'' diye konuştu. 
     Heyetin ayrıca, Türk vatandaşlarının mal ve can güvenliklerine yönelik bir tehdit bulunmadığı tespitinde de bulunduğunu ifade eden Tan, ''Heyetimiz sırf Türk işadamlarına yönelik bir hareket mevcut olmadığını da tespit etmiştir'' dedi. 
     Kendi talepleri üzerine öğrencileri tahliye edilen Celalabad kentindeki Türk Dünyası İşletme Fakültesi dışındaki tüm eğitim kurumlarının faaliyetlerine devam ettiğini söyleyen Tan, önemli olan noktanın Kırgızistan'daki huzur, istikrar ve kamu düzeninin devam etmesi olduğunu kaydetti. 
     Tan, Kırgızistan'dan Türkiye'ye insani yardım talebi olmadığını da belirterek, böyle bir talebin olması durumunda Bakanlığın bu talebi değerlendireceğini söyledi. Tan, Avrupa Güvenlik ve İşbirliği Teşkilatı'nın AGİT ülkedeki çabalarını desteklediklerini de belirtti. 
     
</TEXT>
</DOC>
