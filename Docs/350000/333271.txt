<DOC>
<DOCNO> 333271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun30.html </URL>
<DATE> 2005/04/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bulgaristan 25 Haziran'da sandık başında... 
</HEADLINE>
<TEXT>

     Bulgaristan'da parlamento seçimlerinin kesin tarihi belirlendi. 
     Cumhurbaşkanı Georgi Pırvanov, bugün bir kararname yayımlayarak, daha önceden planlandığı gibi parlamento seçimlerinin 25 Haziran 2005 tarihinde yapılacağını açıkladı. 
     Genel seçim için milletvekili adayları seçim kampanyasına 25 Mayıs'ta başlayacak. Bulgaristan parlamentosu da aynı tarihte son toplantısını yaparak kendini fesh edecek. 
     Seçim yasasına göre siyasi partilerin ve bağımsız adayların, parlamentoda temsil hakkı elde edebilmek için yüzde 4'lük barajı aşması gerekiyor. 
     Bulgaristan'da yapılan son kamuoyu araştırmaları, 25 Haziran'da yapılacak seçimlerde, ana muhalefet partisi olan Bulgaristan Sosyalist Partisi'nin BSP en fazla oyu alacağını ortaya koyuyor. 
     Kamuoyu araştırmalarına göre, iktidar partisi ''2. Simeon Ulusal Hareketi'' NDSV ise önemli ölçüde oy kaybına uğrayacak. 
     Üyelerinin çoğunluğunu Türklerin oluşturduğu Hak ve Özgürlükler Hareketi'nin DPS 240 sandalyeli parlamentoda yine 20 civarında milletvekiliyle temsil edileceği tahmin ediliyor. 
     
</TEXT>
</DOC>
