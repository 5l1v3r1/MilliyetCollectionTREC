<DOC>
<DOCNO> 314694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonsiy05.html </URL>
<DATE> 2005/02/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan Güven ve istikrar olmazsa, bu yatırımlar Türkiye'de yapılamaz 
</HEADLINE>
<TEXT>

     Başbakan Recep Tayyip Erdoğan, Türkiye'nin geçen yıl yerli ve yabancı yatırımda çok ciddi bir patlama gerçekleştirdiğini vurgulayarak, ''Bu, güven ve istikrardandır. Güven ve istikrar olmazsa, bu yatırımlar Türkiye'de yapılamaz, yapılmaz'' dedi. 
     CarrefourSA Maltepe Park Hipermarket ve Ticaret Merkezi'nin resmi açılış töreninde konuşan Başbakan Erdoğan, Sakıp Sabancı ile en son Bayrampaşa CarrefourSA'yı açtıklarını hatırlatarak, şimdi ise başbakan olarak buranın açılışını gerçekleştirdiklerini söyledi. 
     Erdoğan, alışveriş merkezinin CarrefourSA ailesine hayırlı olmasını dileyerek, ''Türkiye, artık karanlık tünelleri aşıyor. Tünelin aydınlık ucu görünmüştür. Bu yolda emin adımlarla yürüyoruz. Fakat her şey bitmiş değil. Atmamız gereken çok adım var. Bunu bütün müteşebbisimizle birlikte atacağız'' dedi. 
     Samsun Organize Sanayi Bölgesi'nde dün 5 dev tesisin temelini attıklarını, 5 tesisin de hizmete açıldığını anlatan Erdoğan, ''Müteşebbisimiz artık güvenli, müteşebbisimiz istikrarlı yarınları görüyor'' diye konuştu. 
     Başbakan Erdoğan, Sabancı Holding Yönetim Kurulu Başkanı Güler Sabancı'nın kendisine ''3 tane daha alışveriş merkezi açacaklarını'' söylediğini ve şirketin 300 milyon Avro'luk yeni yatırım planlaması bulunduğunu ifade ederek, ''bu konuda ellerinden gelen bütün desteği vermeye hazır olduklarını'' kaydetti. 
     
     ''ENGELLEMEK ADETA İHANETTİR'' 

     Recep Tayyip Erdoğan, ''kendisinin bir derdi olduğunu'' dile getirerek, konuşmasını şöyle sürdürdü 
     ''Ülkemde taş üstüne taş koyanın önüne engel koyana biz engel koyarız. Çünkü bu eserler yükseldiği sürece işsiz insana iş kapısı açılacak. Şu anda bu tesislerde yaklaşık 1400 eleman istihdam ediliyor. Böyle bir şeyi engellemek adeta ihanettir. Buna müsaade etmemiz mümkün değil. Dünya, bu tür eserleri ülkesinde yaptırabilmek için adeta kovalama oynuyor. Kalkınmış olan ülkelerin stratejisi budur. Biz de bunu yapmak durumundayız.'' ''Fransız dostlarını Avrupa Birliği AB ailesi içinde böyle yatırımlarda yalnız koymayacaklarını, ellerinden geleni yapacaklarını'' ifade eden Erdoğan, ekonomide yaşanan bazı gelişmeleri anlattı. 
     
     ''30 MİLYAR DOLARLIK YATIRIM GERÇEKLEŞTİ'' 

     Başbakan Erdoğan, şunları kaydetti 
     ''2004 yılı sonu itibariyle Türkiye, yerli ve yabancı yatırımda çok ciddi bir patlamayı gerçekleştirdi. 30 milyar dolarlık bir yatırım, bu ülkede gerçekleşti. Bu yatırım, gerek inşaat, gerekse makine araç gereciyle toplam olan yatırımdır. Bu, güvendendir, istikrardandır. Güven ve istikrar olmazsa, bu yatırımlar Türkiye'de yapılamaz, yapılmaz. Bu yıl bunu aşmak durumundayız. Bunu aştığımız anda da, 2006 ve 2007 çok farklı olacak. Önümüzde ciddi ve yorucu bir süreç var. Bunun farkındayız. Bütün bunlara rağmen dinamizmimizi bu yolda büyük bir gayretle kullanıyoruz.'' ''Türkiye'nin ciddi bir makas açığını kapattığını, onun için de geceli gündüzlü koşup çalışacaklarını'' anlatan Erdoğan, enflasyonun yüzde 33'ten yüzde 9'a düştüğünü, bu yılın ocak ayı itibariyle de yüzde 8.1'lik enflasyonun yıl sonu hedeflerine yakın olduğunu bildirdi. 
     
     ''TÜRKİYE, İHRACATTA DA CİDDİ SIÇRAMA GERÇEKLEŞTİRDİ'' 

     Erdoğan, ''faiz oranlarının 25 ayda yüzde 70'lerden 17'ye gerilediğini, artık parayı ucuza satın alan ve iyi yöneten bir anlayışın iş başında olduğunu'' belirterek, şöyle dedi 
     ''Türkiye, ihracatında da ciddi bir sıçrama gerçekleştirdi. Türkiye, 64 milyar doları aştı. Bu, dünya ile bütünleşmedir. İthalatta 90 milyar dolar. Buradaki açığın da biz farkındayız, ama bu kontrolümüz altındadır. Lüks tüketim araçlarının her geçen gün azalmaya başlaması, inanıyorum ki bu yıl, önümüzdeki yıl, daha sonraki yıl bizim işimizi kolaylaştıracaktır. Çünkü ara mal ithalatı artıyor. Bunlar bizim ihracatımızı teşvik eden unsurlardır.'' Başbakan Erdoğan, bu tür yatırımlarla farklı bir bakış açısı yakaladığını, onun da büyük düşünme anlayışı olduğunu anlatarak, ''artık Türkiye'nin büyük düşünüp, büyük açılı adımlar attığını'' söyledi. 
     ''Bu tür büyük alışveriş merkezi yapılması nedeniyle küçük esnafın zarar gördüğü'' yönünde eleştiriler olduğunu ve bunların doğru olduğunu kaydeden Erdoğan, ''küçük esnafın da biraraya getirilerek, güçlerinin birleştirilebileceğini'' sözlerine ekledi. 
     Konuşmasının ardından Başbakan Recep Tayyip Erdoğan'a, Sabancı Holding Yönetim Kurulu Başkanı Güler Sabancı tarafından bir plaket verildi. 
     Daha sonra Erdoğan, Güler Sabancı ve Carrefour Grubu CEO'su Jose Luis Duran ile CarrefourSA Maltepe Park Hipermarket ve Ticaret Merkezi'nin açılışını yaptı. 
     
     "BU ÜLKENİN GÜCÜNE VE POTANSİYELİNE İNANIYORUZ'' 

     Carrefour Grubu CEO'su Jose Luis Duran, ''Türkiye'ye, gücüne ve potansiyeline inandıkları için ülkemize bu kadar çok yatırım yaptıklarını'' bildirdi. 
     CarrefourSA'nın 12. hipermarketi olan CarrefourSA Maltepe Park Hipermarket ve Ticaret Merkezi, Başbakan Recep Tayyip Erdoğan'ın da katıldığı törenle Maltepe'de açıldı. 
     Törende konuşan Duran, Sabancı Grubu ile 1996 yılında kurdukları ortaklığın bir arkadaşlığa dönüştüğünü anlatarak, bugün CarrefourSA'nın Türkiye'de 12 hipermarket, 7 Champion süpermarket ve 200'ü aşkın diğer marketlerinden oluştuğunu, bu mağazaların da yılda yaklaşık 1 milyar dolar ciro elde ettiğini söyledi. 
     Duran, Türkiye'deki başarılarının çok yatırım yapmalarından kaynaklandığını, kriz dönemlerinde ve ülkenin geçmişe dayalı tereddütlerine karşın 800 milyon doları aşkın yatırım yaptıklarını kaydetti. 
     Jose Luis Duran, ''Bu kadar çok yatırım yapmamızın basit bir sebebi var Bu ülkeye, bu ülkenin gücüne ve potansiyeline inanıyoruz. Bizim için Türkiye, çoktan Avrupa'nın bir parçası olmuştur'' dedi. 
     Şu anda 4 bin kişiye iş imkanı sağladıklarını ve hedeflerine ulaşıp yeni mağazalar açmaları halinde 2007 yılında bu rakama ilave olarak 5 bin kişiye daha iş imkanı sağlamayı umut ettiklerini belirten Duran, enflasyonla mücadele, vergi ödemelerinin takibi, savunmanın güçlendirilmesi ve yabancı yatırımları destekleme konusunda Hükümet'in politikasına güvendiklerini vurguladı. 
     
     ''SAYIN BAŞBAKAN'IN DESTEKLERİYLE BAŞARILI OLACAĞIZ'' 

     Carrefour Grubu CEO'su Duran, şunları kaydetti 
     ''2005 itibariyle hızlandıracağımız bu süreçte, Sayın Başbakan'ın da destekleriyle başarılı olacağız. 
     Çin, sahip olduğu büyüme hızı ve potansiyel ile dünyanın gündeminde yer almaktadır. Bir de Türkiye'ye bakalım... Avrupa'nın kalbinde, inanılmaz bir genç nüfusa sahibiz. Sayın Başbakan, sizin yönetiminizdeki hükümet tarafından yürütülen politika sayesinde katedilen müthiş bir büyüme hızı. CarrefourSA'nın geleceğine olduğu kadar Türkiye'nin de geleceğine inanıyoruz. Her yıl bir mağaza açmak yerine 5 tane açıyor olmalıydık. Ben bunu gerçekleştirebileceğimize inanıyorum ve yardım edeceğinizi de biliyorum.'' Mağazalarının 2004 yılında toplam 60 milyon kişi tarafından ziyaret edildiğini de anlatan Duran, ''Müşterilerimiz bize inanıyorlar. Biz de, Türkiye'nin gücüne inanıyoruz. Bu sebeple 2007 yılına kadar yatırımlarımızı 2 katına çıkararak, İstanbul, Ankara ve İzmir'de çalışmalarımızı artıracağız'' dedi. 
     Duran, Türkiye'nin 2007 yılında Merter'deki projeleriyle Avrupa'nın en büyük alışveriş merkezine sahip olacağına işaret ederek, Konya, Kayseri ve Eskişehir gibi nüfusu 500 bin ile 1 milyon arasında değişen illerde de hipermarket projeleri bulunduğunu sözlerine ekledi. 
     
     GÜLER SABANCI'DAN BAŞBAKAN ERDOĞAN'A ÖVGÜ... 

     Sabancı Holding Yönetim Kurulu Başkanı Güler Sabancı da, konuşmasının başında, ''Ankara'da Sayın Başbakan'a 'Bir temel atmaya gelir misiniz ' diye sordum. O da bana 'açılış getir' demişti. Biz size daha çok açılışlar getireceğiz'' dedi. 
     Güler Sabancı, yine Başbakan Erdoğan'a hitaben, ''Sizin liderliğinizde, ülkemiz büyük bir fırsat yakaladı. Tek parti hükümeti ve siyasal istikrar ile beraberinde gelen mali disiplin ve ekonomik istikrar... Türkiye, bütün belirsizlikleri ve istikrarsızlıkları geride bıraktı'' diye konuştu. 
     Sabancı, sözlerini şöyle tamamladı 
     ''Sabancı Grubu olarak, başta CarrefourSA ortaklığımız olmak üzere, bütün diğer işlerimiz ile koşarak ve coşarak büyümek ve yatırımlar yapmak istiyoruz. Bu istikrarlı büyüme döneminde biz de Sabancı olarak, içinde bulunduğumuz 2005 yılında sadece mevcut işlerimize 550 milyon doların üzerinde yatırım planladık. Sabancı Grubu olarak, sürekli yatırım yapmayı ve büyümeyi hedefliyoruz. Moralliyiz. Sanayiciler ve işadamları olarak ilk defa önümüzü görüyoruz. İlk defa önümüzü gördüğümüz bir dönemde, daha büyük işlere Sayın Başbakanımız'la imza atmak istiyoruz.'' 
     
     BAŞBAKAN ERDOĞAN'A, FENERBAHÇE FORMASI HEDİYE EDİLDİ 

     Bu arada Başbakan Recep Tayyip Erdoğan, açılışı yaptıktan sonra, Jose Luis Duran, Güler Sabancı ve diğer davetlilerle bazı mağazaları gezdi. 
     Erdoğan'a, Fenerium mağazasında, arkasında ''R. Tayyip Erdoğan'' yazılı bir Fenerbahçe forması hediye edildi. 
     Başbakan Erdoğan, ayrıca Carrefour hipermarketini de gezdi ve burada Sabancı Grubu'nun beyaz et sektöründeki markası olan Ömür pilicinden tattı. 
     Açılış törenine, Enerji ve Tabii Kaynaklar Bakanı Hilmi Güler, Ulaştırma Bakanı Binali Yıldırım, İstanbul Valisi Muammer Güler, İstanbul Büyükşehir Belediye Başkanı Kadir Topbaş, Sabancı Holding CEO'su Celal Metin'in de aralarında bulunduğu çok sayıda davetli katıldı. 
     
     50 MİLYON AVRO'LUK YATIRIM... 

     Verilen bilgiye göre, toplam 50 milyon Avro'luk yatırım sonucu faaliyete geçen CarrefourSA Maltepe Park Hipermarket ve Ticaret Merkezi, 71 bin metrekare alan üzerine kurulu ve 10 bin 500 metrekarelik hipermarket satış alanına sahip. 
     CarrefourSA Maltepe'de 2 bin 500 araçlık otopark ve 102 mağaza yer alıyor. CarrefourSA hipermarketi de, 500 personel ve 50 kasa ile hizmet verecek. 
     
</TEXT>
</DOC>
