<DOC>
<DOCNO> 329406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo52.html </URL>
<DATE> 2005/04/01/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Öner "Suskunluğumuz efendiliğimizden, kimse acizlik içinde değil" 
</HEADLINE>
<TEXT>

     Beşiktaş Kulübü Genel Sekreteri Kenan Öner, Fenerbahçe'nin internet sitesinde yapılan açıklamalarıyla ilgili, ''Suskunluğumuz efendiliğimizden, kimse acizlik içinde değil'' yorumunda bulundu. 
     Beşiktaş Kulübü Başkanı Yıldırım Demirören ve Genel Sekreter Kenan Öner, yarın Mersin'de yapılacak mağaza açılışı törenine katılmak üzere Adana'ya geldi. 
     Başkan Yıldırım Demirören ve beraberindekiler, Adana Havalimanı'nda, Adana, Mersin, Antakya, İskenderun ve Osmaniye Beşiktaşlılar Derneği başkanları ile bir grup taraftarca çiçeklerle karşılandı. 
     Genel sekreter Kenan Öner, burada yaptığı açıklamada, mağaza açılışı yapacak olmalarının mutluluğunu yaşadıklarını, aynı zamanda dernek yöneticileriyle kendi meselelerini konuşacaklarını ifade etti. 
     Öner, gazetecilerin, Fenerbahçe'nin internet sitesinde yapılan açıklamayı hatırlatması üzerine şunları söyledi 
     ''Fenerbahçe'nin hep yaptığı bir şey bu. Gereken şeyleri dün başkanımız söyledi. Fenerbahçe başka şeylerle uğraşacağına kendi işine baksın. Başkanımız açık ve net konuştu. Herkes kendi evinin önünü süpürsün, kendi meseleleriyle uğraşsın. Kimse meseleleri spor sahasının dışına çekmesin. 
     Biz, Beşiktaş olarak, sporu fair-play koşulları içinde yapmaya çalışıyoruz ve bunun için de mücadele veriyoruz. Herkes de buna dikkat etsin. Ama şunu herkes bilsin ki suskunluğumuz efendiliğimizden, kimse acizlik içinde değil. Biz bir yerde, Barboros'un torunlarıyız. Herkes bunu bilsin.'' Öner, Beşiktaş futbol takımının iyiye gittiğini, gelecek sezon şampiyonluk için mücadele edeceklerini kaydetti. 
     Beşiktaş Kulübü yöneticileri ve dernek başkanları daha sonra karayoluyla Mersin'e hareket ettiler. 
     
</TEXT>
</DOC>
