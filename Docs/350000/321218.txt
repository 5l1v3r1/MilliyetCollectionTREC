<DOC>
<DOCNO> 321218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun06.html </URL>
<DATE> 2005/03/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çin AB'den silah almaya ihtiyacımız da, paramız da yok 
</HEADLINE>
<TEXT>

     Çin Dışişleri Bakanı Li Caoşing Li Zhaoxing , AB'nin 1989'daki Tiananmen olaylarından bu yana Çin'e uyguladığı silah ambargosunun zamanının geçmiş, yararsız ve zarar verici olduğunu ileri sürdü. 
     Bakan Li, Pekin'de devam eden Çin Ulusal Halk Meclisi'nin yıllık toplantısı kapsamında düzenlenen basın toplantısında yerli ve yabancı gazetecilerin sorularını yanıtlarken, söz konusu ambargoyu Çin-Amerikan ilişkilerindeki bir ''çatlak'' olarak niteledi. 
     Li, Çin'in büyük silah alımı yapmak amacıyla ambargonun kaldırılması için çalıştığı şeklindeki iddialara, ''AB'den silah almaya ihtiyacımız da, paramız da yok'' diye yanıt verdi. Li, ''Biz gelişmekte olan bir ülkeyiz, böyle pahalı ve yararsız silahlara para harcayamayız. Ancak siyasi ayrımcılığa karşıyız'' diye konuştu. Li, ambargonun kaldırılmasının ilişkilerin geliştirilmesinde sembolik bir anlam taşıyacağını ifade etti. 
     
     ''TAYVANLI AYRILIKÇILARLA MÜCADELE YASASI'' 
     Li, bir gazetecinin meclis toplantısında görüşülmekte olan ''Devleti Bölme Girişimleriyle Mücadele Yasası''nın ambargonun süresine etki yapıp yapmayacağını sorması üzerine, bunun ''temelsiz bir endişe olduğunu'' söyledi. Li, bu yasanın Tayvan'ın bağımsızlığı yönündeki girişimleri engellemeye çalıştığını ve Asya-Pasifik Bölgesi'nde barış ve istikrara hizmet edeceğini savunarak, yasanın zamanla bölgede ve uluslararası toplumda daha iyi anlaşılacağı ve destekleneceği görüşünü dile getirdi. 
     Bakan, Tayvan'daki ayrılıkçıların Tayvan'ın bağımsızlığını sağlamak için ''dolar'' ve ''rüşvet'' diplomasileri de dahil her yolu denediklerini ifade etti. 
     
     ABD'NİN ENDİŞESİ 
     Amerikan yönetimi, Çin'in AB'den savunma teknolojisi transfer ederek Tayvan'a ve Asya'daki ABD güçlerine karşı kullanılacağı endişesiyle AB'ye ambargonun sürdürülmesi için baskı yapıyor. 
     Çin'in herhangi bir ülke için tehdit oluşturmadığını söyleyen Li, Çin ve ABD'nin iki önemli ülke olarak yapıcı işbirliği ilişkileri kurmak için çaba harcamaları gerektiğini belirtti. 
     ABD'de bir grup insanın halen Soğuk Savaş dönemi zihniyetini sürdüklerini ifade eden Li, Çin Tehdidi Teorisi'nin asılsız olduğunu ve bilimsel olmadığını ileri sürdü. 
     Batı basınına göre ABD'nin savunma giderlerinin 2004'te 455.9 milyara ulaşarak, milli gelirinin yüzde 3.9'unu oluşturduğunu hatırlatan Li, aynı dönemde Çin'in savunma giderinin 211.7 milyar yuan 25.5 milyar dolar ile milli gelirinin yüzde 1.6'sını oluşturduğunu kaydetti. 
     
     ABD VE JAPONYA'YA UYARI 
     Bakan Li, ABD ve Japonya'yı askeri ittifaklarına Tayvan'ı da katmamaları yönünde uyardı. 
     Li, ABD-Japonya güvenlik işbirliğindeki herhangi bir eylemin doğrudan veya dolaylı olarak Tayvan'ı etkilemesi durumunda, bunun Çin'in egemenliğine ve içişlerine müdahale anlamına geleceğini kaydetti. 
     ''Çin halkı buna kesinlikle karşı çıkmaktadır'' diyen Li, iki ülkenin bölgede ortaya çıkabilecek sorunlar konusunda dikkatli olmasını istedi. 
     
     6'LI GÖRÜŞMELERİN YENİDEN BAŞLATILMASI ÇAĞRISI 
     Li, Kore yarımadasındaki nükleer sorunla ilgili olarak, 6'lı görüşme mekanizmasının bu sorunu diyalog yoluyla çözecek en gerçekçi ve her tarafa yararlı yol olduğu görüşünü ifade etti. 
     Kore yarımadasının nükleer silahlardan arındırılmasını istediklerini söyleyen Li, barış sürecindeki zorluklara rağmen tarafları esneklik, içtenlik ve sabır göstererek görüşme masasına beklediklerini belirtti. Li, ABD ve Kuzey Kore'nin karşılıklı anlayış ve güveni artırmaları gerektiğine de işaret etti. 
     
</TEXT>
</DOC>
