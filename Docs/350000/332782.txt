<DOC>
<DOCNO> 332782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/gun08.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rekabet'te 69 yıl istemi 
</HEADLINE>
<TEXT>


ANKARA Milliyet 

Rekabet Kurumu'ndan bilgi sızdırılmasıyla ilgili soruşturma sonucu, Rekabet Hukukçuları Derneği Genel Başkanı Prof. Dr. Arif Esin'in de aralarında bulunduğu 6 kişi hakkında çete kurmak, rüşvet almak - vermek, görevi kötüye kullanmak ve adam yaralamaya eksik teşebbüse azmettirme suçlarından dava açıldı. 
Ankara Savcısı Mustafa Kelkit'in hazırladığı iddianamede, Esin hakkında 24 ila 63 yıl, avukat Ulya Selçuk, Rekabet Kurumu Başkan Danışmanı Tunay Köksal, Rekabet Kurumu Özel Büro Müdürü Alparslan Berk, memur Hasan Beşler ve müteahhit Alaattin Kaya hakkında da 9 aydan 69 yıla kadar hapis istendi. 
Esin'in haklarında soruşturma açılacağını öğrendiği şirketlere savunma hazırlamak için danışmanlık sözleşmesi yaptığı ve böylece haksız çıkar elde ettiği öne sürüldü. Üzerlerine atılı suçun niteliği ve delil durumuna göre, Köksal, Esin, Kaya ve Selçuk'un tutuklanmaları da talep edildi. Ankara 11. Ağır Ceza Mahkemesi'nin, bu hafta tutuklama kararı çıkarması bekleniyor. 



</TEXT>
</DOC>
