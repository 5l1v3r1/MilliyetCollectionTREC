<DOC>
<DOCNO> 308475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonspo21.html </URL>
<DATE> 2005/01/22/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
Beşiktaş'ta sakatlık şoku... 
</HEADLINE>
<TEXT>

     Türkiye Kupası 3. kademesinde yarın Konyaspor ile oynayacağı maçın hazırlıklarını basına kapalı yapılan çalışmayla tamamlayan Beşiktaş'ta, iki futbolcunun antrenmanda sakatlanması üzüntü yarattı. 
     Teknik direktör Vicente Del Bosque yönetiminde, Ümraniye Nevzat Demir Tesisleri'ndeki antrenmanda, Tümer ve İbrahim Akın sakatlandı. Acilen Memorial Hastanesi'ne götürülen iki futbolcunun burada filmleri çekildi. 
     Kulüp doktoru Ayhan Optur, Tümer'in omzundan, İbrahim Akın'ın da ayak tarak kemiğinden sakatlandığını söyledi. Bu futbolcuların yapılacak diğer tetkiklerden sonra durumlarının netleşeceğini ifade eden Optur, ''İkisi de yarın oynamayacak'' dedi. 
     Antrenmana boğaz enfeksiyonu geçiren Ali Güneş'in yanı sıra sakatlıkları süren Emre ile Ahmed Hassan katılmadığı bildirilirken, Sergen'inse kondisyoner yönetiminde çalışmalarını sürdürdüğü ifade edildi. 
     
</TEXT>
</DOC>
