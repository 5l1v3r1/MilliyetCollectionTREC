<DOC>
<DOCNO> 307746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun07.html </URL>
<DATE> 2005/01/19/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Almanya'da yakalanan PKK'lı Hollanda tarafından istenecek 
</HEADLINE>
<TEXT>

     Almanya'nın Hannover kentinde yakalanan terör örgütü PKK KADEK üyesi sanığın, yargılanmak üzere Hollanda'ya iadesinin isteneceği bildirildi. 
     Rotterdam Savcılığı'ndan yapılan açıklamada, 40 yaşındaki terör örgütü üyesi sanığın, Hollanda'da adam öldürmeye teşebbüs, zorla adam kaçırma, şantaj ve suç örgütü üyesi olmak suçlarından arandığı belirtildi. 
     Sanığın, PKK'nın Hollanda'da suç oluşturan faaliyetlerinin araştırılması kapsamında bu suçları işlediğinin belirlendiği ifade edilen açıklamada, geçen yıl Kasım ayında örgüte yönelik düzenlenen operasyonlar sırasında ortaya çıkarılan terör eğitim kampı çalışmalarıyla da ilgisinin bulunduğu kaydedildi. 
     Hollanda güvenlik birimleri tarafından geçen Kasım ayında terör örgütüne karşı düzenlenen operasyonlar sırasında, Eindhoven kenti yakınlarındaki Liempde köyünde Türkiye'de terör faaliyetlerine hazırlık amacıyla bir eğitim kampı ortaya çıkarılmış ve aralarında kamp sahibinin de bulunduğu 31 kişi gözaltına alınmıştı. Halen bu kişilerden 20'si yargılanmak üzere tutuklu bulunuyor. 
     Kampta yapılan araştırma sırasında, gece görüş olanağı sağlayan dürbünler, eğitim malzemeleri ve bir ateşli silah ele geçirilmişti. 
     
</TEXT>
</DOC>
