<DOC>
<DOCNO> 341139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun05.html </URL>
<DATE> 2005/05/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD'nin bozulan imajı milyarlarca dolar turizm kaybına neden oldu .. 
</HEADLINE>
<TEXT>

     ABD, bozulan imajı, giderek artan Amerikan karşıtlığı ve bürokratik vize siyaseti nedeniyle milyarlarca dolar turizm kaybına uğruyor. 
     New York’ta her yıl düzenlenen turizm konferansına katılan Amerikan turizm şirketlerinin yöneticileri, ABD’nin giderek büyüyen dünya turizm pastasındaki payını arttırmanın gereğine işaret ettiler. 
     Amerikan Turizm Şirketleri Derneği TIA Başkanı Roger Dow, bu sorunu çözmenin ekonomik bir zorunluluk olduğunu vurgulayarak, turizm alanındaki bu sorunun çözülmemesi durumunda uzun dönemde, Coca-Cola, General Motors, McDonald’s gibi Amerikan markalarının çok zarar göreceğini söyledi. 
     Bürokratik vize işlemleri ve 11 Eylül terörist saldırılarından sonra artırılan güvenlik önlemlerinin iş dünyası ve yabancı öğrencilerin ABD’ye seyahatlerini engellediğini belirten Amerikalı turizmciler, zayıf dolar kuruna rağmen yabancı turist sayısının istendiği oranda artmadığına işaret ettiler. 
     Amerikalı tur operatörleri, aslında zayıf dolar kurunun bazı sorunları maskelediği ve doların da sürekli zayıf kalmayacağı uyarısında bulundular. 
     TIA Başkanı Dow, Amerikan karşıtlığının ABD’nin "misafirsevmez" ve ziyareti zor bir ülke hissi yarattığını belirterek, "Aslında bundan daha kötüsü bir Amerika Kalesi görüşü bulunmakta" diye konuştu. 
     Dow, ABD’nin kaçırdığı yabancı turistlerin, Avustralya, Güney Afrika, İspanya ve Asya gibi başka destinasyonlara kaydığını belirterek, Amerikan makamlarını çeşitli güvenlik önlemlerini kolaylaştırmaya ve özellikle yakında başlayacak bazı ülkelerin vatandaşları için istenen "biyometrik yüz tanıma teknolojili" pasaport uygulamasının ertelenmesi çağrısı yaptı. 
     ABD’ye gelen turist sayısında artış görülmesine karşın, bu ülkenin uluslararası turizm pastasından aldığı pay 1992’den bu yana sürekli düşüyor. 
     
</TEXT>
</DOC>
