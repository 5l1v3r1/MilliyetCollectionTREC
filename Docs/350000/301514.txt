<DOC>
<DOCNO> 301514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun06.html </URL>
<DATE> 2004/12/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD askerleri, Türkmen karargahını bastı 
</HEADLINE>
<TEXT>

     İhsan DÖRTKARDEŞ DHA 

      TÜRKMENLER'in yoğun olarak yaşadığı Kerkük'e bağlı Yayçı Kasabası'ndaki Irak Türkmen Cephesi karargahına ABD askerleri önceki akşam baskın düzenleyerek, buradaki eşyaları tahrip etti. 
     Bölgeden yayın yapan Türkmeneli Televizyonu, baskından sonra çekilen görüntüleri yayınlarken, tüm eşyaların devrilerek tahrip edildiği, Türkmen bayrakları, belgelerin yırtılarak yere atıldığı görüldü. Irak Türkmen Cephesi, bu saldırıyı protesto ederken, kendilerinden özür dilenmesini, zararlarının karşılanmasını istedi. 
     
     TÜRKMENLER'E BİRLİK ÇAĞRISI 
     Türkmenler'e ait 'Türkmeneli TV' ekrandan Türkmenler'e sürekli birlik çağrıları yaparken, 'Ey Türkmen Milleti, davamız uğruna verilen mücadeleden geri dönmeyin. Türkmen milletinden olduğunuzu sakın unutmayın. Kendini bilen bir millet, yaşam yolunu bulmalıdır' denildi. 
     Bu arada Türkmen Televizyonu, Kerkük ve çevresindeki Araplaştırma ve Kürtleştirme politikaları üzerine ekrandan Türkçe kampanyası başlatırken, okuma-yazma kursları başlattı. 30 Ocak'ta yapılacak seçimler için 'Türkmen Seçim Marşı' bestelenirken, Türkmen askerlerin eğitimi, çocukların Türkmen bayrakları ile yaptıkları gösteriler eşliğinde sık sık ekranlara getirilmeye başlandı. 
     
</TEXT>
</DOC>
