<DOC>
<DOCNO> 345690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy24.html </URL>
<DATE> 2005/05/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
YÖK'ten "Ermeni Konferansı" eleştirisi Yükseköğretim adına talihsizlik 
</HEADLINE>
<TEXT>

     Yükseköğretim Kurulu Başkanlığı’nın YÖK , ertelenen "İmparatorluğun Çöküş Döneminde Osmanlı Ermenileri 
     Bilimsel Sorumluluk ve Demokrasi Sorunları" konulu toplantıyla ilgili açıklamasında, "Böylesi oluşumların üniversite ortamlarında yer bulması Türk yükseköğretimi adına bir talihsizlik olarak değerlendirilmiştir" denildi. 
     YÖK’ten yapılan yazılı açıklamada, üniversitelerin temel işlevlerinden birinin, araştırmalar sonunda elde edilen bilgilerin yaygınlaştırılması olduğu ifade edildi. 
     Yaygınlaştırma işleminin her türlü bilimsel yayın, konferans ve toplantı gibi etkinliklerle gerçekleştirilebileceğine değinilen açıklamada, bilimin gereği olarak bu süreçte her türlü düşünce ve görüşün yer bulmuş olmasının beklendiği kaydedildi. Açıklamada şu ifadelere yer verildi 
     "Oysa, 25-27 Mayıs 2005 günlerinde Boğaziçi, Sabancı ve Bilgi üniversiteleri öğretim üyelerinin ortak girişimiyle Boğaziçi Üniversitesi’nde düzenlenmiş olan ’İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferansın Hazırlık Komitesi’nce yapılan 17 Mayıs 2005 tarihli basın açıklamasında konferansın amacı, ’...Türkiye’nin kendi bilim ve düşünce insanlarının, resmi tezlerden farklı seslerini topluca yükseltmeleri, katkılarını ortaya koymaları zamanı gelmiş bulunuyor’ şeklinde ifade edilmiştir. Bu ifadeler ve bu ifadeleri destekleyen Hazırlık Komitesi’nin bazı üyelerinin açıklamaları, bu toplantıda konu ile ilgili başka görüş ve düşüncelere yer verilmediğini göstermektedir. 
     Söz konusu toplantının, yukarıda nitelikleri tanımlanan bilimsel toplantılardan birisi olamayacağı kanısına ulaşılmıştır. Böylesi oluşumların üniversite ortamlarında yer bulması Türk yükseköğretimi adına bir talihsizlik olarak değerlendirilmiştir." 
     
</TEXT>
</DOC>
