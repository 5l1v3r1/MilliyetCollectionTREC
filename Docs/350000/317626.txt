<DOC>
<DOCNO> 317626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur10.html </URL>
<DATE> 2005/02/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Nema kredisini 'Bul karayı al parayı' oyununda kaybetti ve... 
</HEADLINE>
<TEXT>

     Bülent CİVANOĞLU BURSA, DHA 

      BURSA'da bankadan aldığı 400 YTL 400 milyon lira nema kredisini Bul karayı al parayı' olarak adlandırılan kumar oyununda kaybeden 46 yaşındaki Süleyman Durmuş polisi arayıp, ''soyuldum'' diye ihbarda bulundu. Çelişkili ifade veren Durmuş, parayı kumarda kaybettiği ortaya çıkınca yalan ihbarda bulunmaktan' sanık durumuna düştü. 
     Merkez Osmangazi ilçesinde oturan ve bir okulda hizmetli olarak çalışan 5 çocuk babası Süleyman Durmuş, Ziraat Bankası'ndan çektiği 400 YTL nema kredisi ile evine gitmek için yola çıktı. Merinos Kavşağı'na gelen Durmuş, burada Bul karayı al parayı' olarak tabir edilen kağıt oyununu oynayanları bir süre izledikten sonra kendisi de oynadı. Cebindeki paranın tamamını kaybeden hizmetli, kimliği belirsiz üç kişiden parasını geri istedi. Bu kişilerin beyaz renk bir otomobile binip uzaklaşmaları üzerine, cep telefonundan 155 Polis İmdat'ı arayan Durmuş, tanımadığı üç kişinin cebindeki 400 YTL'yi alarak, plakasını öğrenemediği bir otomobille kaçtıklarını söyledi. İfade vermek ve sabıkalıların fotoğraflarına bakmak için emniyet müdürlüğüne getirilen Durmuş, çelişkili ifade verince gerçeği anlatmak zorunda kaldı Şikayetci olarak geldiği emniyet müdürlüğünde sanık durumuna düşen Durmuş, yalan ihbarda bulunduğu' iddiasıyla adliyeye sevkedilecek. 
     
</TEXT>
</DOC>
