<DOC>
<DOCNO> 334311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/guncel/gun07.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminali açtı, kalkış izni verdi 
</HEADLINE>
<TEXT>


ANTALYA DHA 

Başbakan Recep Tayyip Erdoğan, Antalya'da Türkiye'nin 2. büyük dış hatlar terminali "AYT2"nin ve yeni turizm sezonunun açılışını yaptı. Hükümet olarak Antalya'ya büyük önem verdiklerini ve dünyanın dikkatini bu kente çektiklerini kaydeden Erdoğan, turistik kentin ülkenin de fotoğrafını yansıttığını söyledi. Türkiye'yi deniz, kum ve güneş üçgeninden kurtaracaklarını belirten Erdoğan, "Bizim dağlarımız, yaylalarımız, termal tesislerimiz ve kışımız var. Türkiye, fuar ve kongre merkezleriyle cazibe merkezi olmalıdır. Yeter ki kendini dünyaya iyi tanıtabilsin" dedi. Pist başında bekleyen bir uçağa törenle 'kalkış' izni veren Erdoğan, daha sonra terminal binasını gezdi ve yetkililerden bilgi aldı. 


</TEXT>
</DOC>
