<DOC>
<DOCNO> 301606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy03.html </URL>
<DATE> 2004/12/28/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Soykırım iddialarını birlikte araştıralım, sonucuna katlanalım 
</HEADLINE>
<TEXT>

     Özlem DOĞAN KONYA, DHA 

      TÜRK Tarih Kurumu TTK Başkanı Prof.Dr. Yusuf Halaçoğlu, tarihte Ermeniler'in Türkler tarafından soykırıma uğradığını iddia eden tüm ülkelerin bilim adamlarıyla Türk bilimadamlarının birlikte araştırma yapmasını önerdi. Halaçoğlu, "Gelin birlikte araştıralım. Sonuçlarına da herkes katlansın'' dedi. 
     Selçuk Üniversitesi Süleymen Demirel Kültür Merkezi'nde Ermeni Tehciri ve Gerçekler' konulu konferans veren Prof.Dr. Yusuf Halaçoğlu, Ermeni soykırımı iddialarının tüm bilim adamlarınca ortak bir çalışma grubu kurularak çözümlenebileceğini söyledi. İddiaların tüm dünyanın siyasi sorunu haline geldiğini bunun için de bir an önce çözümlenmesi gerektiğini belirten Prof.Dr. Halaçoğlu, "Hangi ülke soykırım olduğunu iddia ediyorsa bunu kanıtlasın. Kanıtlayamıyorlarsa soykırım olduğunu iddia eden ülkelerin bilim adamları ile toplanıp ortak bir çalışma grubu kuralım. Taşnak ve Hınçak arşivleri de dahil tüm arşivler açılsın. Gerçek soykırımı kimin yaptığı ortaya çıksın. Sonucuna da bütün ülkeler katlansın'' dedi. 
     Yaklaşık bin 500 öğrenci ve öğretim görevlisinin katıldığı konferansta bütün ülkelerin tarihle yüzleşmesi gerektiğinin altını çizen Prof.Dr. Halaçoğlu, "Açık ve net konuşuyorum. İngiltere, Fransa, Rusya, Ermenistan ve Osmanlı Devleti tarihte ne yaptıysa ortaya çıksın. Zannediyorum ki bu çağrıma karşılık veremeyeceklerdir. Çünkü Ermeni sorunu artık siyasi bir sorun haline geldi'' diye konuştu. Prof.Dr. Halaçoğlu, şunları söyledi 
     "Türkler'in tarihine baktığımızda soykırım gibi olayların asla yaşanmadığını görüyoruz. Ama İngiltere, Fransa ve ABD'de bu tür olayların yaşandığını söyleyebilirim. Objektif olarak yapılan araştırmalar sonunda soykırım olduğunu idda edenler hüsrana uğrayacaklardır. Şunu da belirtmeliyim ki 1'inci Dünya Savaşı'nda Ermeniler Kafkasya'ya göçerken salgın hastalıklar yüzünden ölmüştür. Tahmin ediyorum ölenlerin sayısı da 80 bin civarındadır.'' 
     
</TEXT>
</DOC>
