<DOC>
<DOCNO> 302063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/axspo02.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sorgu odasına 
</HEADLINE>
<TEXT>


Fenerbahçe Yönetimi, Alman teknik adama sözleşmesini uzatıp uzatmayacağını ve istediği transferleri soracak. Sarı-Lacivertliler, Christoph Daum'dan gelecek yanıta göre ikinci yarının rotasını belirleyecek 

YUSUF KOBAL 


Yabancı araştırması 
FENERBAHÇE Yönetimi, Teknik Direktör Daum'dan iki kritik sorunun yanıtını isteyecek. 6 Ocak'ta İstanbul'a gelmesi beklenen Alman hocayla masaya oturmaya hazırlanan Sarı - Lacivertliler, Antalya kampı öncesinde ilk olarak sözleşmeyi görüşecek. Yıl sonunda bitecek mukaveleyi uzatmayı planlayan Fenerbahçe, bunun ardından Daum'a ara transferde alınmasını istediği iki yabancı konusundaki kararını soracak. 

Krizden kaçınılacak 
SARI - Lacivertliler, Daum'un bu iki soruya vereceği yanıta göre ikinci yarı için kolları sıvayacak. Sezon başındakine benzer bir kriz çıkmaması ve yönetimle anlaşmazlığa düşmemek için temkinli davranacak olan Teknik Direktör Daum, bu kritik soruları değerlendirip, gelecek ile ilgili düşüncelerini açacak. Yönetim bir an önce sorunlardan arınıp, ikinci yarıya problemsiz başlamak istiyor. 

Yıldırım salon açtı 

KADIKÖY Belediyesi'nin personeli için yaptırdığı spor salonu dün hizmete girdi. Belediyenin beşinci katındaki salonun açılışını, Fenerbahçe Başkanı Aziz Yıldırım, Kadıköy Belediye Başkanı Selami Öztürk ve manken Tülin Şahin yaptı. Belediye çalışanlarının mesai saatleri dışında eğitmenler gözetiminde sağlıklı spor yapabilmeleri amacıyla faaliyete geçen salonda yürüme bantları, bisikletler ve çeşitli spor aletleri bulunuyor. 

Başkan konuşuyor 

AZİZ Yıldırım, bugün saat 13.00'te FBTV'de canlı yayına çıkarak, gündemdeki konuları masaya yatıracak. Yıldırım, programda gazeteciler ve taraftarların sorularına yanıt verecek. Başta Daum olmak üzere, transferler, ilk yarı değerlendirmesi, 2005'te Fenerbahçe'nin hedefleri canlı yayında ele alınacak. 

Kemal tamam 

İÇ transfer görüşmelerine gizliden gizliye başlayan Fenerbahçe, Kemal'i ikna etti. Teknik Direktör Christoph Daum'un bu konudaki görüşlerini alan Başkan Aziz Yıldırım'ın, transfer komitesinde yer alan Mahmut Uslu, Ali Yıldırım, Murat Özaydınlı ve İlhan Ekşioğlu'nu harekete geçirmesi sonrası ilk olarak genç oyuncu ile masaya oturuldu. 
YAKLAŞIK bir yıldır sakatlığı nedeniyle forma giyemeyen bu oyuncu ile yapılan görüşmelerde "Camiamıza yakışan, gelecekte de aramızda görmek istediğimiz birisin. Sakatlığın hiç önemli değil" mesajı iletildi. Kemal'in menajeriyle yapılan pazarlıkların da olumlu geçtiği, Sarı - Lacivertli oyuncunun birkaç gün içinde 3 yıllık sözleşme imzalayacağı öğrenildi. 

Söz kesildi 

SARI - Lacivertliler'in iki sambacısı Alex ve Aurelio, Brezilya formasını birlikte giymek için geri sayıma geçti. Teknik Direktör Parreira, Noel tatili nedeniyle ülkelerinde bulunan ikiliye kendilerini milli takıma davet edeceği müjdesini verdi. İki yıldız oyuncunun, şubat ayında kampa çağrılacağı öğrenildi. 

Aurelio zirvede 

FENERBAHÇELİ taraftarlar, ilk yarıda takımın en iyi oyuncusu olarak Aurelio'yu gösterdi. "www.fenerhaber.net" adlı sitede süren "İlk yarının en iyi futbolcusu kim " anketine katılan 6 bin 620 taraftardan 2 bin 417'si yüzde 36.51 Aurelio için oy kullandı. Alex 1521 oyla yüzde 22.98 ikinci, Nobre de 752 oyla yüzde 11.36 üçüncü oldu. 

Volkan Rüştü tercihi doğru 

YUSUF DURSUN 

'Şikayetçi değilim' 
RÜŞTÜ'NÜN transferiyle yedek kulübesine demir atan Volkan Demirel, kale konusunda Daum'un tercihini haklı bulduğunu söyledi. Fenerbahçe'nin genç kalecisi, "Yedek kalınca hiçbir zaman gocunmadım. Tabii ki bir burukluk oluştu. Ancak bu durumdan çabuk kurtuldum. Daum'un Rüştü ağabeyimi tercih etmesi gayet doğal. Kimse bu durumdan şikayetçi değil" dedi. 

İddialı sözler 
İKİNCİ yarıda üç cephede birden savaş vereceklerinin altını çizen milli kaleci, "Ant içtik, önce Türkiye Kupası'nı kazanıp, başkanımıza armağan edeceğiz. Ardından ligde 16. şampiyonluğumuza ulaşacağız. En önemlisi de UEFA'da büyük sürpriz yapıp, final oynamak istiyoruz" diye konuştu. Genç eldiven, Fenerbahçe'de bu potansiyelin bulunduğunu da sözlerine ekledi. 

Önder sabırsız 

FENERBAHÇE'DE formanın gedikli isimleri arasına giren Önder Turacı, bu sezon çifte sevinç yaşamak istediğini söyledi. Şimdiye kadar hiç kupa kaldırmadığını kaydeden gurbetçi oyuncu, "Hem lig, hem de Türkiye Kupası'nda mutlu sona ulaşıp, bu özlemimi gidermeyi hedefliyorum" dedi. Önder, Belçika'da ailesinin yanında tatil yapıyor. 

Pierre kızgın 

İKİNCİ yarı ile birlikte yeniden sahalara dönmeyi arzu eden Pierre van Hooijdonk, hakkında çıkan yazılar nedeniyle sıkıntılı günler geçiriyor. Kendisine ait internet sitesinde içini döken Hollandalı yıldız, "Benim için, 'sarhoş' diyenler, mahkemede bunun hesabını tek tek verecekler. Burdayım, hiçbir yere de gitmiyorum" dedi. 


</TEXT>
</DOC>
