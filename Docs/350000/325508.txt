<DOC>
<DOCNO> 325508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun44.html </URL>
<DATE> 2005/03/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Kırgızistan'da eylemciler yönünü Bişkek'e çevirdi... 
</HEADLINE>
<TEXT>

     Kırgızistan Devlet Başkanı Askar Akayev, ülkenin çeşitli bölgelerindeki eylemler karşısında, sadece seçim sonuçlarıyla ilgili açılan davaların hızla sonuçlandırılmasını istedi. 
     Devlet Başkanlığı Basın Sözcülüğü'nden yapılan açıklamaya göre, Akayev bugün Yüksek Mahkeme Başkanı Kurmanbek Osmonov ve Merkez Seçim Komisyonu Başkanı MSK Sulayman İmanbayev'i kabul etti. 
     Akayev, görüşmede gerek MSK'nın, gerekse Yüksek Mahkeme'nin, olayların çıkmasına neden olan tartışmalı bölgelerdeki seçim sonuçlarıyla ilgili şikayetler ve yapılan itirazları hızla sonuçlandırmasını istedi. 
     Devlet Sekreteri Osmonakun İbraimov ise devlet televizyonu KTR'de çıktığı canlı yayında, ülkenin ikinci başkentinde kontrolü elinde bulunduran göstericilerin, Bişkek'e doğru yola çıkmak için hazırlandığını söyledi. 
     Canlı yayında, ''İktidar olarak muhalefeti, halkı sokağa dökerseniz kontrol altına alamazsınız diyerek uyardık'' ifadesini kullanan İbraimov, olayların bu boyuta ulaşacağını kendilerinin dahi beklemediğini itiraf etti. 
     Oş ve Calalabad kentlerini diğer kentlerle bağlayan karayollarının göstericiler tarafından kapatıldığını belirten Osmonakun İbraimov, olayların çıktığı bölgelerde zarar gören halka yardım ulaştıramadıklarını söyledi. Halkı, göstericilere karşı iktidarın yanında olmaya çağıran Devlet Sekreteri, yarın başkent Bişkek'te büyük bir miting düzenleyeceklerini açıkladı. 
     Mitinge, başta Devlet Başkanı Askar Akayev olmak üzere iktidarın tüm üyeleri katılacak. 
     Devlet Sekreteri Osmonakun İbraimov, Oş'ta göstericilerin arasında bulunan muhalif liderlerden Roza Otunbayeva'yı da halka yanlış bilgi vermekle suçladı. Otunbayeva'nın, ''güvenlik güçlerinin düzenlediği operasyonlarda ölenler oldu'' açıklamasının doğru olmadığını söyleyen İbarimov, ''Eğer ölenler olsaydı, bunu söyleyenlerin hepsi şimdi Bişkek'te olurdu'' diye konuştu. 
     
</TEXT>
</DOC>
