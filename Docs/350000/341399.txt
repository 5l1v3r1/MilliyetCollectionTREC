<DOC>
<DOCNO> 341399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/axsiy01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu evden çıkıyor 
</HEADLINE>
<TEXT>


Erdoğan, 24 saatinin anlatıldığı CNN Türk'teki '5N 1K' programında, "İstanbul'daki evinin ruhsatsız olduğunu ve yeni yer alacağını" açıkladı. CHP de, 'evi' TBMM'ye taşıdı 

ANKARA Milliyet 


Başbakan Recep Tayyip Erdoğan, İstanbul'da oturduğu evin ruhsatsız olduğunu belirterek, "Yeni bir yer alacağız" dedi. 
CNN Türk'teki "5N 1K" programında Erdoğan'ın 24 saati anlatıldı. Mütevazı evlerde oturmasının reklam olup olmadığının sorulması üzerine Erdoğan, "Değil, ama İstanbul'daki bina ruhsatsız. Yeni bir yer alacağız" diye konuşan Erdoğan, "Yalı mı " sorusuna "Yok, bizim yalıda gözümüz yok. Bize uymaz zaten" yanıtını verdi. 
Zaman zaman televizyon izlediğini söyleyen Erdoğan, ne izlediğinin sorulması üzerine, "Benim için fark etmiyor. Fırsat bulursak ATV ve Kanal 7'de diziler var. Şimdi herkes Kurtlar Vadisi'ni eleştirir mesela" şeklinde konuştu. Erdoğan, "Siz seyrediyor musunuz " sorusuna da "Dizi halinde değil, ama seyrettiğim kısımlar oldu. Bana göre başarılı" yanıtını verdi. 

Denktaş anlattı 
Erdoğan, Kurtlar Vadisi dizisinin eski KKTC Cumhurbaşkanı Rauf Denktaş'ın oynadığı bölümünü izleyemediğini belirtirken, "Kendisi bana anlattı. Ondan dinledim" dedi. 
Erdoğan, karikatüristlere açtığı davalarla ilgili, "Edebe, ahlaka aykırı olduğunda, belden aşağı olduğunda 'Dava açın' derim. Eleştirilse 'Açmayın' derim" diye konuştu. Davaları geri alıp almayacağının sorulması üzerine, "Alırım. Ama adam kahvede veriyor, veriştiriyor. Sonra karşıma gelince reddediyor" şeklinde konuştu. 
Kendisi hakkında muhalif yazılar yazan yazarlar için de, "Her zaman okumuyorum. İftiralarla dolu şeyleri okumak zaman kaybı" dedi. 
"Kitap okuyor musunuz " sorusuna da Erdoğan'ın yanıtı şöyle "Vakit bulamıyorum. Arkadaşlarım kitap özeti getiriyor. Orhan Pamuk'u takip ediyorum." 

Günlük tutuyor 
Erdoğan'ın günlük tuttuğu, her akşam gün boyunca yaşanan olayları not aldığı da belirtildi. Erdoğan'ın danışmanı Yalçın Akdoğan'ın resmi olarak günlük tutacağı, bunların 6 ayda bir yayımlanacağı bilgisi de röportajda yer aldı. Erdoğan'ın makam aracında Kral FM dinlediği, sanatçılardan da Muazzez Ersoy ve Bülent Ersoy gibi isimleri tercih ettiği kaydedildi. 

Erdoğan'a 'ev' soruları 

CHP'li Emin Koç, Başbakan Erdoğan'ın "ruhsatsız bir binada ik met ettiği" yönündeki açıklamasını TBMM gündemine taşıdı. Erdoğan'ın yanıtlaması istemiyle verdiği önergede, "Eğer bu haberler doğru ise, ilgili belediye bu konuda herhangi bir girişimde bulunmuş mudur " diyen Koç, şu soruları yöneltti "Ruhsatsız bina ile ilgili alınmış bir yıkım kararı var mıdır Bugüne kadar herhangi bir yıkım işleminin yapılmaması, bina sahibinin başbakan olmasından mı kaynaklanmaktadır Başbakan, ruhsatsız bu evini satacağını söylemektedir. Ruhsatsız evin satılması hukuken mümkün müdür Ruhsatsız bir evde oturan başbakanın, belediye başkanlarına 'Kaçak yapılara acımayın, yıkın" talimatının ciddiye alınması mümkün mü " 

'Esnaf zorda çünkü...' 

ANKARA Milliyet 

Erdoğan, partisinin dünkü grup toplantısında, ekonomik gelişmelere değindi. 
ESNAFA YANIT Siirt'teydim. Esnaf, fiyatlarının düştüğünü söyledi, 'Piyasada hareket yok' dedi. Biz bunu da düşünüyoruz. Vatandaş kredi temin ediyor, ev alıyor, araba alıyor. İnsanlar acil tüketim ürünlerine yönelmiyor. Bu takdir vatandaşa aittir. Bunu değiştiremeyiz. 'PARA BASIN' DİYORLAR Bazıları, "Para basın" diyor. Bunu bizden önce birileri yapıyordu. Biz bu yanlışa düşemeyiz. ÖĞRENCİ MÜJDESİ MEB'in yurtdışına eğitim amacıyla gönderdiği ve mecburi hizmetlerini yerine getirmeyen öğrencilerin geri ödemeleriyle ilgili ödeme kolaylığı getirdik. Bu öğrenciler döviz cinsinden yapılan masrafı aynı döviz cinsinden ve kanunun yürürlük tarihine kadar faiz uygulanmaksızın ödeyebilecek. 

'Müzakereci' formülü 

ABDULLAH KARAKUŞ 

Başbakan Erdoğan'ın başkanlığında yapılan AKP MYK toplantısında 'başmüzakerecilik' konusu masaya yatırıldı. Erdoğan, üyelerin "Başmüzakereci ne zaman belli oluyor " sorusu üzerine, şunları kaydetti "Başmüzakerecilik konusu Türkiye'de yanlış anlaşılıyor. AB'de bu işi, devlet ve hükümet başkanları yapıyor. AB'de böyle bir makam yok. Hiçbir AB ülkesinden 'Niye başmüzakereciniz yok ' diye eleştiri almıyorum. Avrupalılar, 'Başmüzakerecilik diye bir şey olduğunu sizden öğrendik' diyor. Başmüzakereci aranıyorsa, o benim. AB ile ilişkileri yürütecek bir müzakere heyeti vardır. Bu heyetin başkanı da benim. Son sözü ben söyleyeceğim. Heyetin oluşumu için arkadaşlar çalışmalarını sürdürüyor." 
AKP kaynakları, "başmüzakereci" yerine "koordinatör bakan" formülü üzerinde durulduğunu dillendirmeye başladı. 


</TEXT>
</DOC>
