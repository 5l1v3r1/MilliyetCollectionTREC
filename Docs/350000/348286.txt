<DOC>
<DOCNO> 348286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo12.html </URL>
<DATE> 2005/06/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
NBA'de Spurs, Batı Konferansı şampiyonu oldu ve finale yükseldi 
</HEADLINE>
<TEXT>

     ABD Profesyonel Basketbol Ligi'nde NBA bu sabaha karşı yapılan maçla Batı Konferansı şampiyonu belli oldu. 
     Phoenix'in America West Arena Salonu'nda yapılan ve yaklaşık 18 bin 500 kişinin izlediği mücadelede final serisinin 5. maçı yapıldı. Ligin iki güçlü takımını karşı karşıya getiren maçta San Antonio Spurs, Phoenix Suns'ı 101-95 yenerek seride durumu 4-1'e taşıdı ve NBA'de finale yükselen ilk takım oldu. 
     Spurs'ta 2 kez ligin ''en değerli oyuncusu'' MVP seçilen Tim Duncan'ın, Suns'ta ise Amare Stoudemire'nin çok iyi performans sergilediği karşılaşmada Duncan, takım arkadaşlarından daha fazla destek alınca galibiyete gitti. 
     Tim Duncan'ın 31 sayı ve 15 ribauntla ''double double'' yaptığı karşılaşmada, Arjantinli yıldız Emanuel Ginobili 19 sayı, 8 ribaunt ve 6 asistle mücadeleyi tamamladı. 
     Fransız oyun kurucu Tony Parker, maçta 38 dakika forma giyerek 18 sayı üretmeyi başardı. 
     Suns'ta ise Amare Stoudemire, rakip potaya gönderdiği 42 sayı ve aldığı 16 ribauntla geceye damgasını vurmasına karşın yenilgiyi engelleyemedi. Bu yıl ''en değerli oyuncu'' klasmanında ilk sırayı alan Kanadalı oyun kurucu Steve Nash'in 21 sayı ve 10 asistlik performansı galibiyet için yeterli olmazken, Spurs potasına 14 sayı bırakan Joe Johnson, çift haneli rakama ulaşan bir diğer oyuncuydu. 
     Spurs, NBA Ligi'nin şampiyonunu belirleyecek final maçında, Miami Heat ve Detroit Pistons arasında yapılan ve 2-2 beraberlikle süren Doğu Konferansı final serisinin galibiyle karşılaşacak. 
     NBA Ligi final serisi maçları 10 Haziran Cuma günü sabaha karşı başlayacak. 
     
</TEXT>
</DOC>
