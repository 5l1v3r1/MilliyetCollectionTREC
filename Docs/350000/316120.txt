<DOC>
<DOCNO> 316120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy29.html </URL>
<DATE> 2005/02/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
CHP İzmir İl Örgütü Kurultay hesaplaşması CHP geleneğinde yoktur 
</HEADLINE>
<TEXT>

     Genel merkez tarafından görevden alınan CHP İzmir İl Yönetim Kurulu, görevden almanın sadece İzmir ile sınırlı kalmayacağını düşündüklerini belirterek, ''''CHP geleneğinde kurultay hesaplaşması olmadığını'' bildirdi. 
     CHP İzmir İl Yönetim Kurulu imzasıyla yapılan yazılı açıklamada, CHP'nin, ''yerel ve genel seçimlerde en başarılı illerinden biri olan İzmir'in il başkanı ve il yöneticilerinin tüzük ve yönetmeliklerde belirtilen tüm görevlerini yerine getirmelerine rağmen, gerekçesiz ve haksızca görevden alındığı'' belirtildi. 
     Antidemokratik uygulamanın yalnızca İzmir İl örgütüyle sınırlı kalmayacağının düşünüldüğü kaydedilen açıklamada, şu görüşlere yer verildi 
     ''Bugün İzmir İl örgütüne reva görülen bu davranış, korkarız ki demokratik hakkını kullanmak isteyen diğer örgütlerimize de uygulanacaktır. Eğer bu haksız uygulama kurultay sürecinin devamı ve hesaplaşmasıysa, belirtmek isteriz ki CHP geleneğinde kurultay hesaplaşması yoktur. Partimizin 2. Genel Başkanı İsmet İnönü, Bülent Ecevit'e karşı kaybettiği kurultayda ceketinin düğmesini ilikleyerek, yeni Genel Başkanı kutlamıştır. Partiyi geleneklerinden koparmaya kimsenin hakkı yoktur.'' Bu tür haksızlıklara uğrasalar da ''CHP'nin temel harcında kendilerinin bulunduğunu'' öne süren görevden alınan il yöneticileri, bundan sonra da ''partinin sahibi olmaya devam edeceklerini, parti içi demokrasi, barış ve dayanışmayı kararlılıkla savunacaklarını'' bildirdiler. 
     
</TEXT>
</DOC>
