<DOC>
<DOCNO> 343649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko23.html </URL>
<DATE> 2005/05/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Turkcell'den Alfa Group açıklaması... 
</HEADLINE>
<TEXT>

     Turkcell İletişim Hizmetleri A.Ş. veya Turkcell Holding A.Ş. hisse senetlerinin Alfa Group’a satışına yönelik girişimlerde bulunulduğu yönündeki haberlerin doğru olmadığı bildirildi. 
     Turkcell İletişim Hizmetleri A.Ş. ile ilgili olarak Çukurova Holding A.Ş.’den İMKB’ye gönderilen açıklamada, Sermaye Piyasası Kurulu’nun SPK yazısında, 14 ve 16 Mayıs tarihlerinde bazı gazetelerde yer alan haber ve yazıdan bahisle, Çukurova Grubu’nun mülkiyetindeki Turkcell İletişim Hizmetleri ve Turkcell Holding hisse senetlerinin Alfa Group’a satışına yönelik girişimlerde bulunulduğu yönündeki haberlerin doğruluğu hakkında açıklama yapılmasının istendiği ifade edildi. 
     Açıklamada, şu görüşlere yer verildi 
     "Bilindiği üzere, Çukurova Grubu’nun mülkiyetindeki Turkcell Holding A.Ş. hisselerinin satışına yönelik görüşmelerde bulunulması amacıyla Sonera Holding b.v. Sonera ile mutabakata varılmış ve keyfiyet 25 Mart 2005 tarihli özel durum açıklamamız ile kamuoyuna duyurulmuştur. Sonera ile bu çerçevede varılan mutabakat gereğince 23 Mayıs 2005 tarihine kadar ilgili konuda münhasıran Sonera ile görüşmelerde bulunacağımızı taahhüt etmiş olduğumuzdan anılan tarihe kadar ilgili konuda üçüncü şahıslara yönelik girişimlerde bulunmamız mümkün değildir." Açıklamada, gazete haber ve yazılarının kaynağının ne olduğu hakkında bilgi ve fikir sahibi olunmadığı gibi bu konuda doğrudan veya dolaylı olarak şirket tarafından yapılmış herhangi bir açıklama da bulunmadığı kaydedildi. 
     
</TEXT>
</DOC>
