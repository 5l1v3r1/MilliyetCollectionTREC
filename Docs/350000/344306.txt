<DOC>
<DOCNO> 344306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy30.html </URL>
<DATE> 2005/05/20/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Unakıtan Cep telefonuna çevre vergisi konusunda bilgimiz yok 
</HEADLINE>
<TEXT>

     Maliye Bakanı Kemal Unakıtan, Meclis’te görüşülmekte olan çevreyle ilgili bir yasada, çevreye yönelik bazı harcamaların finansmanı için bir vergi düşünüldüğünü, ancak bu çalışmadan Maliye Bakanlığı’nın bilgisinin olmadığını söyledi. 
     Bakan Unakıtan, Irak Maliye Bakanı Ali Allawi’yi makamında kabul etti. Unakıtan, cep telefonlarından çevre vergisi alınacağı yönündeki haberlerin anımsatılması üzerine, Çevre Bakanlığı tarafından hazırlanan ve Meclis’te görüşülmekte olan çevreyle ilgili yasaya, sırf çevreyle ilgili bazı masraflara harcanması için bir vergi düşünüldüğünü kaydetti. 
     Unakıtan, Çevre Bakanlığı’nca hazırlanan bu düzenlemenin içeriği hakkında Maliye Bakanlığı’nın bilgisi olmadığını belirterek, "O kanun nasıl çıkacak, hep beraber göreceğiz" dedi. 
     Bugün bazı gazetelerde "Maliye Bakanı GSM’cilerle pazarlık ediyor" yönündeki haberleri anımsatan Unakıtan "Böyle birşey söz konusu değildir. Bu tamamen yanlış bir haber" dedi. 
     Unakıtan, muhtarların maaş artışlarına ilişkin çalışmanın tamamlandığını, ancak şu anda bir açıklama yapılamayacağını söyleyerek, "Biz çalışmamızı hükümete sunacağız. Hükümet ne karar verirse o olacak. Bizim çalışmamız tamam" diye konuştu. 
     Unakıtan, özelleştirme mağdurlarını yeniden işe yerleştirmek amacıyla özel çıkarılan yasada bulunan 6 ay içinde işten çıkarılma koşulunun değiştirilip değiştirilmeyeceği yönündeki bir soru üzerine, bu konuda daha önce bir düzenleme yaptıklarını anımsatarak şöyle konuştu 
     "Orada bir tarih meselesi vardı. O tarihten daha geri bir tarihi kabul ettiğimiz takdirde bazı mağdurlar da bundan istifade eder dediler. Fakat o tarih nereye kadar ileriye gidecek. Ondan sonrakiler de tekrar isterlerse ne olacak. O bakımdan belli bir yerde o işi kapatmamız icap ediyordu. Bu da aşağı yukarı 7-8 bin kişiyi bulmuştu. 
     Dolayısıyla yeniden bir tarih biz bakanlık olarak düşünmüyoruz. Ama sonradan hükümet bir kara alır onu bilimem." Başbakan Recep Tayyip Erdoğan’ın Devlet Malzeme Ofisi’nin kapatılmasına ilişkin sözlerinin anımsatılması üzerine Unakıtan, "Sayın Başbakanımıza biz tekrar bir bilgi arz ederiz. Çünkü bununla ilgili kanun çalışmamız var. Şu anda Başbakanlıkta. Sonraki karar sayın Başbakanımız ve hükümetin olur" dedi. 
     Unakıtan, CHP’li Kemal Anadol’un kendisi hakkındaki açıklamalarının anımsatılması üzerine "ben söyleyeceğimi söyledim" demekle yetindi. 
     Bakan Unakıtan, Iraklı Bakanla yapacağı görüşmeden önce, kendisini dinleyeceğini ve karşılıklı müzakerelerde bulunacaklarını belirterek, bu müzakerelerin de devam edeceğini söyledi. 
     Unakıtan, "Irak’la ticaretimiz oldukça önemli yerlerde ve daha da artmasını bekliyoruz. Potansıyel öyle" diye konuştu. 

     
</TEXT>
</DOC>
