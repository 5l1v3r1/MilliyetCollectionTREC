<DOC>
<DOCNO> 337512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur39.html </URL>
<DATE> 2005/04/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kırıkkale'de yük treninin iki vagonu raydan çıktı 
</HEADLINE>
<TEXT>

     Kırıkkale'de yük treninin iki vagonu raydan çıktı. Kaza nedeniyle tren yolu ulaşıma kapandı. 
     Alınan bilgiye göre, Bilecik'ten Elazığ'a gitmekte olan makinistler Kemal Yalçın ve Haydar Taş idaresindeki 23782 sefer sayılı yük treninin, Kırıkkale'nin Kılıçlar Beldesi istasyonuna geldiği sırada son iki vagonu raydan çıktı. 
     Ankara-Kırıkkale ve Kırıkkale-Ankara istikametine giden ancak kaza bölgesinde rayların bozulması nedeniyle mahsur kalan trenlerin yolcuları otobüslerle taşınarak ulaşımları sağlandı. 
     AA muhabirinin sorularını yanıtlayan TCDD 2. Bölge Müdürü Mustafa Babal, bu tür kazaların olağan olduğunu söyledi. Babal, yük treninin son iki vagonunun raydan çıktığını belirterek, ''Kaza anından itibaren bölgede çalışma başlatıldı. Bozulan yolun tamiri sürüyor. Bu bölgede mahsur kalan yolcular ise otobüslerle ulaşımları sağlandı'' dedi. 
     Kaza ile ilgili soruşturmanın sürdürüldüğünü kaydeden Babal, tren yolunun 1 saat içinde ulaşıma açılacağını bildirdi. 
     
</TEXT>
</DOC>
