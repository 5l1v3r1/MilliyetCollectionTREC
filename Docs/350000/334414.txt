<DOC>
<DOCNO> 334414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun40.html </URL>
<DATE> 2005/04/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Talat'ın zaferinin Batı'da yankıları... 
</HEADLINE>
<TEXT>

     Avusturya Dışişleri Bakanı Ursula Plassnik, KKTC Cumhurbaşkanlığı seçimi sonucunu ''sevindirici bir gelişme'' olarak değerlendirdi ve ''Mehmet Ali Talat'ın seçilmesini selamladığını'' bildirdi. 
     Plassnik, yaptığı yazılı açıklamada, ''seçim sonucunun, Kuzey Kıbrıslı Türklerin Kıbrıs sorununun çözümünü ve Avrupa'ya katılmak istediklerini de kanıtladığını'' belirtti. 
     ''Kuzey Kıbrıslı Türklerin bu olumlu tutumlarını 24 Nisan 2004'te düzenlenen referandumda da gösterdiklerini'' kaydeden Plassnik, Cumhurbaşkanı seçilen Mehmet Ali Talat'ın, daha önceki görevi sırasında, ''BM Genel Sekreteri Kofi Annan'ın sunduğu barış planı temelinde barışcı çözüm ve Avrupa'dan yana olduğunu'' gösterdiğini ifade etti. 
     Plassnik, Kıbrıs'ta iki toplum arasındaki diyalogun yeniden başlayacağını umduğunu belirterek, ''İki toplum arasında, BM himayesinde barış sürecinin yeniden başlamasını diliyorum'' ifadesini kullandı. 
     Avusturya Dışişleri Bakanı, açıklamasında, ''adanın kuzeyinden bize ulaşan olumlu sinyallerin adadaki tüm sorumlular tarafından da dikkate alınacağını kuvvetle umduğunu'' kaydetti. 
     
     BİRLİK PARTİLERİ BÖLÜNMÜŞ ADADA YAKINLAŞMANIN İŞARETİ 

     Alman Birlik partilerinin CDU CSU federal meclis grubu dış politika sözcüsü Friedbert Pflüger, KKTC cumhurbaşkanlığı seçimini Mehmet Ali Talat'ın kazanmasının, Kıbrıs'ta iki halk arasındaki yakınlaşmaya katkı sağlayacağını bildirdi. 
     Pflüger, yazılı açıklamasında, ''Kuzey Kıbrıs'ta Talat'ın başkanlığa seçilmesi bölünmüş adada yakınlaşmanın işaretini veriyor. Başbakan olarak da Avrupa yanlısı bir politika izleyen Talat'ın, oyların yüzde 55'inden fazlasını alması, Kıbrıs'ın bölünmüşlüğünün giderilmesi konusunda verilen açık bir görevdir'' ifadesini kullandı. 
     KKTC Cumhurbaşkanı Rauf Denktaş'ın 30 yıl boyunca Kıbrıslı Türklerin kaderini belirlediğini, ancak hiçbir zaman müzakerelerdeki düğümü çözemediğini öne süren Pflüger, Talat'ın, Kıbrıs'ın yeniden birleşmesi için Rum kesimi ile müzakerelere başlanması konusunda her türlü çabayı harcayacağına inandıklarını kaydetti. 
     
     LÜKSEMBURG 

     AB dönem başkanı Lüksemburg'un Dışişleri Bakanı Jean Asselborn, KKTC Cumhurbaşkanlığı seçimi sonucunu, ''Kuzey Kıbrıs için yeni bir dönem açılıyor'' şeklinde değerlendirdi. 
     Asselborn, Lizbon'da Portekiz Dışişleri Bakanı Diogo Freitas do Amaral ile görüşmesinin ardından yaptığı açıklamada, ''Türk dostlarımız şimdi Gümrük Birliği Ek Protokolü'nü imzalamalarının önünde hiçbir engelin bulunmadığı bir konumdadırlar'' dedi. 
     ''Ek Protokol'ün imzalanması ve onaylanması gerektiğini'' söyleyen Asselborn, ''dönem başkanlıkları döneminde bu hususun somutlaştırılması için ellerinden geleni yapacaklarını'' belirtti. 
     
</TEXT>
</DOC>
