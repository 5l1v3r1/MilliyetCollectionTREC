<DOC>
<DOCNO> 317343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur32.html </URL>
<DATE> 2005/02/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Lisansüstü Eğitimi Giriş Sınavı 15 Mayıs 2005'te yapılacak 
</HEADLINE>
<TEXT>

     Lisansüstü Eğitimi Giriş Sınavı LES , 15 Mayıs 2005'te yapılacak. 
     Sınavı düzenleyen Öğrenci Seçme ve Yerleştirme Merkezi'nden ÖSYM yapılan açıklamaya göre, 2005-Mayıs dönemi LES'e başvurular 28 Şubat'ta başlayacak, 11 Mart'ta sona erecek. 
     LES'e, en az lisans diplomasına sahip olanlar ile sınavın yapıldığı tarihten itibaren bir yıl içinde bir lisans programından mezun olabilecek durumdakiler girebilecek. Yabancı uyruklu öğrenciler de bu sınava katılabilecek. 
     Başvuru evrakı, üniversite rektörlüklerinden alınabilecek. Sınava başvurmak isteyen adaylardan bir lisans programından mezun olabilecek durumdakiler kendi üniversitelerinden, mezun adaylar ise herhangi bir üniversiteden, 6 Yeni Türk Lirası karşılığında temin edebilecekler. Adaylar, ayrıca 55 Yeni Türk Lirası sınav ücreti yatıracaklar. Adaylar, kurallara uygun doldurdukları başvurma belgesi ile sınav ücretinin yatırıldığını gösterir belgeyi aldıkları yerlere teslim edecekler. 
     Sınav, 15 Mayıs Pazar günü, üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak'ta gerçekleştirilecek. 
     
     LES PUANLARI 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde LES sonuçlarını kullanacak. Adayların LES'ten başvurdukları lisansüstü programın puan türünde en az 45 lisans diplomasıyla doktora programına başvuracaklar için 55 puan almaları gerekiyor. Üniversiteler, lisansüstü programlarına öğrenci seçiminde LES puanının, yüzde 50'den az olmamak koşuluyla ne ağırlıkla değerlendirmeye alınacağını adaylara duyuracak. Üniversiteler seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Üniversitelerin öğretim elemanı ve kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde de LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar baz alınacak. 
     
</TEXT>
</DOC>
