<DOC>
<DOCNO> 332993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy38.html </URL>
<DATE> 2005/04/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sezer - Esar görüşmesinin perde arkası... 
</HEADLINE>
<TEXT>

     Cumhurbaşkanı Ahmet Necdet Sezer'in Suriye Cumhurbaşkanı Beşar Esad ile yaptığı görüşmelerde, bölgede, sosyal ve siyasi sistemlerde reform çabalarının hem o ülkelere hem de bölge ülkelerine katkı sağlayacağını ifade ettiği belirtildi. 
     Sezer'in ziyaretini Ocak ayında Esad'ın Türkiye'ye yaptığı ziyaret sırasındaki davetine icabeten gerçekleştirdiğini belirten kaynaklar, iki ülke arasındaki ilişkilerin şu sıralarda çok tatmin edici düzeyde bulunduğunu ifade ettiler. 
     Geçmişte yaşanan gergin ve üzücü dönemin sona erdiğini belirten kaynaklar, Adana Mutabakatı'ndan bu yana terör konusunda da memnuniyet verici bir işbirliğinin mevcut olduğunu kaydettiler. 
     Kaynaklar, bugünkü görüşmelerde bunun dile getirildiğini ifade ettiler. 
     Kaynakların verdiği bilgiye göre, görüşmelerde ikili ilişkiler ele alındı. Cumhurbaşkanı Sezer, Beşar Esad'ın ziyaretinden bu yana ilişkilerin seyri konusunda değerlendirme yaptı. Bu dönem içerisinde üst düzeyde yaklaşık 14 ziyaret olduğunu belirten Sezer, gelişmelerden duyduğu memnuniyeti dile getirdi. 
     Esad da Suriye'de ticaret konusunda Türk işadamlarının öncelikli bir konumunun bulunduğunu dile getirdi. 
     Sezer, Türk bankalarının Suriye'de şube açma girişimlerinin bulunduğunu anımsatarak, buna ilişkin işlemlerin hızlandırılmasını istedi. 
     Sezer, bölgede reform ihtiyacına da değindi. Türkiye'nin de son yıllarda reformlar yaptığını, adımlar attığını ve bir değişim geçirdiğini kaydeden Sezer, bunu başkaları istediği için değil, Türk halkına layık gelişmeler olduğu için yaptıklarını söyledi. Sezer'in Suriye Cumhurbaşkanı Beşar Esad ile yaptığı görüşmelerde, bölgede, sosyal ve siyasi sistemlerde reform çabalarının hem o ülkelere hem de bölge ülkelerine katkı sağlayacağını ifade ettiği belirtildi. 
     Alınan bilgiye göre, Esad da Sezer'in bu sözlerini onaylayarak mutabık olduğunu söyledi. 
     
     LÜBNAN KONUSU 

     Sezer, Lübnan konusuna da görüşmelerde değindi. 
     Cumhurbaşkanı Sezer, Suriye birliklerinin Lübnan'dan çekilmesine ilişkin BM Güvenlik Konseyi'nin 1559 Sayılı BM Güvenlik Konseyi kararını anımsattı. Esad da Suriye birliklerinin bu ay sonuna kadar Lübnan'dan çekilmiş olacağını dile getirdi. Sezer, uluslararası topluluk ve Türkiye'nin beklentisinin de bu olduğunu belirtti. 
     Bir soru üzerine kaynaklar, görüşmelerde Hatay konusunun dolaylı olarak dahi gündeme gelmediğini kaydettiler. 
     Kaynaklar, ''Görüşme sırasında Sezer'in ABD'nin tutumuna rağmen geziyi gerçekleştirmesinden duyulan memnuniyet dile getirildi mi '' şeklindeki soruya karşılık, Esat'ın Sezer'i Suriye'de görmekten memnuniyet duyduğunu söylediğini belirttiler. 
     ''Suriye tarafı ABD ile sorunlarının çözümü konusunda Türkiye'den destek istedi mi '' sorusunu karşılık da Sezer'in, Suriye'nin uluslararası camianın beklentilerini karşıladığı ölçüde Türkiye'nin de bunu Batılı dostlarına anlatmak için imkanlar bulacağını söylediği kaydedildi. 
     
</TEXT>
</DOC>
