<DOC>
<DOCNO> 347957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur15.html </URL>
<DATE> 2005/06/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dost hayatı yaşayan babaya kızı kurşun yağdırdı 
</HEADLINE>
<TEXT>

     Serkan AYDEMİR DHA 

      ZONGULDAK’ın Ereğli İlçesi’nde 33 yaşındaki Emine Sönmez, kiracısı Hanım Erdoğan’la dost hayatı yaşayan babası 52 yaşındaki Hüseyin Sönmez’i ruhsatsız tabancayla öldürdü. Katil zanlısı, polis tarafından gözaltına alındı. 
     Kepez Mahallesi İlyas Karaca Sokak Sönmez Apartmanı’nda bugün öğleden sonra evli ve 5 çocuk babası Hüseyin Sönmez, konuşmak için kızlarından Emine Sönmez ile bir araya geldi. Kısa bir süre önce Ereğli Demir ve Çelik Fabrikaları’ndan Erdemir emekli olan ve alt katta oturan kiracısı Hanım Erdoğan’la dost hayatı yaşadığı ileri sürülen baba Sönmez, bu ilişkisine karşı çıkan kızıyla tartışmaya başladı. Babasının dost hayatı yaşamasını istemeyen Emine Sönmez, tartışmanın büyümesi üzerine çantasında taşıdığı ruhsatsız 7.65 milimetre çapındaki tabancayı çıkararak babasına kurşun yağdırdı. Üç kurşun sırtına ikisi de göğsüne isabet eden Hüseyin Sönmez, olay yerinde can verdi. Kısa sürede olay yerine gelen polis, cinayeti işleyen Emine Sönmez’i gözaltına alırken, suç aleti ruhsatsız tabancaya el koydu. 
     İddiaya göre, kızının kurşunları ile can veren Hüseyin Sönmez, iki katlı evinin birinci katını dost hayatı yaşadığı Hanım Erdoğan’a bir yıl önce kiraya verdi. Sönmez’in kızlarının, bu yüzden babaları ile zaman zaman tartıştığı belirtildi Olay yerine Zonguldak Emniyet Müdürü Atilla Çınar da gelerek incelemelerde bulundu. Çınar, incelemenin ardından habercilere, soruşturmanın gizli yürütüldüğünü söyleyerek bilgi vermedi. Cumhuriyet savcısının yaptığı incelemede, Hüseyin Sönmez’in 5 kurşun yarası aldığı, olay yerinde toplam 7 boş kovan bulunduğu tespit edildi. 
     Polis, Hüseyin Sönmez’in dost hayatı yaşadığı iddia edilen Hanım Erdoğan ile ilçeye bağlı Alakese Köyü’nde yaşayan eşi Hacı Sönmez ve diğer çocuklarını, ifadelerini almak üzere İlçe Emniyet Müdürlüğü’ne götürdü. 
     Olayla ilgili soruşturma sürüyor. 
     
</TEXT>
</DOC>
