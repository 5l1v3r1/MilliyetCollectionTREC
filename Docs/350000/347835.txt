<DOC>
<DOCNO> 347835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko38.html </URL>
<DATE> 2005/06/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ciner grubu Havaş'ın TAV'a devri için işlemlere başlandı 
</HEADLINE>
<TEXT>

     Havaalanları Yer Hizmetleri A.Ş.'nin HAVAŞ yüzde 60 hissesinin Ciner Grubu tarafından TAV Yatırım İnşaat ve İşletme A.Ş.'ye devredilmesine ilişkin resmi prosedür işlemlerine başlandığı bildirildi. 
     Ciner Grubu ve TAV'dan yapılan ortak açıklamada, HAVAŞ'ın, istasyonlarından merkeze kadar çalışanları ve üst yönetimiyle, Türkiye ekonomi tarihine geçmiş bir marka olduğu ifade edildi. 
     HAVAŞ gibi bir markayla ilgili alınan kararın, Ciner Grubu açısından, bir yıl öncesinden hazırlıklarına başlanmış, stratejik planda gelinen yeni bir aşamayı simgelediği belirtilirken, Ciner Grubu'nun, kurumsal stratejileri çerçevesinde enerji, madencilik ve medya sektöründe odaklanma ve entegrasyon kararı aldığı, bunun dışındaki, kendi içinde son derece başarılı operasyonları, bu alanlara da uzmanlaşmış gruplara devretmeyi planladığı kaydedildi. 
     Açıklamada, durumun HAVAŞ'ta yüzde 40 hisseye sahip ortağı Swissport'la da uzun zamandır değerlendiren Ciner Grubu'nun, çok sayıda talip arasından en uygun teklifi veren, aynı zamanda HAVAŞ'a en üst düzeyde katma değer getireceğine inanılan TAV'ı tercih ettiği ifade edildi. 
     Açıklamada, şunlar kaydedildi 
     ''Ülkemizde ve yurtdışında havaalanı inşası ve işletmeciliği konusunda kendisini kanıtlamış olan TAV, iş planları içerisinde yer hizmetleri alanında yatırım yapma kararı almıştı. HAVAŞ projesi de bu plana en uygun yatırımlardan biri olarak görüldü. 
     Yetkilileri ve çalışanlarının büyük özveri ve başarıyla, bugüne getirdikleri ve Türkiye'nin en güçlü hizmet kuruluşlarından birine dönüştürdükleri HAVAŞ'ın, Tepe ve Akfen gruplarının ortaklığındaki TAV tarafından daha da başarılı noktaya taşıyacağından şüphemiz yoktur.'' 
     
</TEXT>
</DOC>
