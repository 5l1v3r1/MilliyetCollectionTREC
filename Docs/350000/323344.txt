<DOC>
<DOCNO> 323344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/spo06.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Frisk depremi 
</HEADLINE>
<TEXT>



Tehditler korkuttu 
UEFA'NIN gözde hakemleri arasında yer alan Anders Frisk beklenmedik bir şekilde görevden ayrılma kararı aldı. İsveçli hakem son zamanlarda kendisine ve ailesine yönelik yapılan ölüm tehditlerinin ardından hakemliği bırakmak istediğini söyledi. Kararını cuma günü UEFA'ya bildirdiğini ifade eden Frisk, özellikle Barcelona-Chelsea maçı sonrasında telefon ve e-mail yoluyla İngiliz ekibinin taraftarlarından çok sayıda tehdit aldığını açıkladı. 

'En kötü 16 günüm' 
İSVEÇLİ hakem, "Evden her ayrılışımda çocuklarımı merak edeceksem bu işi yapmamın anlamı yok. Kariyerimin en kötü 16 gününü yaşadım" diye konuştu. 2-1 Barcelona'nın üstünlüğüyle biten maç sonrası Chelsea Teknik Direktörü Jose Mourinho, devre arasında rakip çalıştırıcı Rijkaard'ın Frisk'in soyunma odasına girdiğini iddia etmişti. 42 yaşındaki deneyimli hakem uluslararası alanda 118 maç yönetirken, Euro 2000 Finali'ni idare ederek, kariyerinde doruk noktaya ulaşmıştı. 


</TEXT>
</DOC>
