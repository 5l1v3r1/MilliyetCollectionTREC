<DOC>
<DOCNO> 349029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/siyaset/siy08.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet YÖK'e savaş açtı 
</HEADLINE>
<TEXT>


BAHAR ATAKAN Ankara 


Başbakan Erdoğan'ın, "Bir üniversiteden 83 araştırma görevlisinin işine ideolojik nedenlerle son verildi. Meclis araştırması başlatacağız" sözleri, YÖK ile hükümet arasında yeni bir savaşın işaretini verdi. Erdoğan önceki gün, 15 yeni üniversite için yasa çıkaracaklarını belirterek, "Bizi ideolojik yaklaşımla suçlayanlar, asıl ideolojik yaklaşım içindeler. Öğretim üyesi olmak isteyip olamayan nice gençlerimiz var. Bunu engellemek isteyenler olursa, hesabını millet olarak siz soracaksınız" dedi. YÖK Başkanı Prof. Dr. Erdoğan Teziç, "Konuşunca siyasi yanıt vermiş oluyorum. Konuşmak istemiyorum" demekle yetindi. 19 Mayıs Üniversitesi Rektörü Prof. Dr. Ferit Bernay da, doktorasını tamamlayan araştırma görevlilerinin yeniden atanmamasını Maliye Bakanlığı'nın istediğini söyledi. 



</TEXT>
</DOC>
