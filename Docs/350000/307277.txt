<DOC>
<DOCNO> 307277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur40.html </URL>
<DATE> 2005/01/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ankara'da AB protestocusu gençler ile polis arasında arbede çıktı 
</HEADLINE>
<TEXT>

     Gençlik Federasyonu üyelerinin Kızılay'da gerçekleştirmek istediği "Ne ABD, Ne AB Tam Bağımsız Türkiye" eylemi, yaklaşık 196 gözaltıyla sona erdi. 
     Eylemcileri gözaltına alan polis, AB kriterlerine uygun plastik kelepçe kullandı. 
     İstanbul, İzmir, Malatya gibi kentlerden gelenlerin de aralarında bulunduğu 140 kişilik bir grup, sabah saatlerinde Ankara'ya gelerek, otobüsleriyle birlikte Kurtuluş Parkı'nda beklemeye başladı. Burada Ankara'daki Gençlik Federasyonu üyeleriyle buluşarak, Kızılay'a yürümeyi planlayan grup, parkta yaklaşık 2 saat bekledi. Eylemcilerin bekleyişi sırasında, Sıhhiye Çokkatlı Otopark'ta içinde molotof kokteyli olan bir poşet imha edildi. Polisin parka giriş çıkış yapanların üzerini araması zaman zaman gerginliklere neden oldu. 
     Sıhhiye'den taksiyle parka gelmek isteyen 3 kişi arabası durdurularak, arandı. Arama sırasında, araçta misket ve sapan bulunması üzerine polis araçtaki üç kişiyi ve taksi şoförünü gözaltına aldı. Kurtuluş Parkı girişinde de Ekrem Kaya adlı yurttaş gözaltına alındı. 
     Parkta arkadaşlarıyla buluşmak isteyen Nazlıgül Aktaş ve Grup Yorum korosundan Öznur Turan'ın üzerinin aranmak istenmesi arbede çıkmasına neden oldu. Turan'ın, "Bu kadar erkek içinde nasıl üzerimizi ararsınız " diyerek tepki göstermesi üzerine, üst araması için kadın polisler getirildi. 
     Polis, eylemcilerin taşıyacağı "Ne ABD Ne AB Tam Bağımsız Türkiye" flamaların ve pankartların taşındığı sopalara el koydu. 
     Eylemciler uzun süren bekleyişin ardından bir basın açıklaması yaptı. "Biz vatansever gençler olarak taleplerimizi iletmek üzere buradayız" diyen eylemciler, açıklamalarının engellendiğini dile getirdiler. 
     AB Komisyonu Temsilciliği'nden randevu aldıklarını da belirten eylemciler, "Başbakan'ın AB gösterisi için açılan Kızılay, demokratik hakkını kullanmak isteyen bizler için kapatılıyor" dediler. 
     Basın açıklamasının ardından, eylemcileri dağılması yönünde uyaran Emniyet yetkilileri, eylemcilere dağılmamaları halinde gözaltına alınacaklarını bildirdi. 
     Kızılay'a yürüme konusunda ısrar eden eylemcilerle, buna engel olan Emniyet görevlileri arasında arbede çıktı. 
     İlk gözaltına aldığı eylemcileri plastik kelepçeyle etkisiz hale getirerek, parkta çimenlerin üzerinde yüzükoyun yatıran polis, eylemcilerin karşı koymasının sürmesi üzerine göz yaşartıcı sprey kullandı. 
     Yaklaşık yarım saat içinde gözaltına alınanlarla üç minibüsün dolması üzerine polis, ek araç istedi. Eylemciler minibüslerden birinin camlarını kırarak "İnsanlık onuru işkenceyi yenecek" sloganları attılar. 
     Eylem süresince Kızılay'da 4, Kurtuluş Parkı'nda 196 gözaltı oldu. Ekmek ve Adalet Dergisi muhabiri Burcu Taner de gözaltına alınanlar arasında bulunuyor. 
     Eylemde biber gazından fenalaşan polisler ve gözaltına alınırken bayılan eylemciler ambulanslarla hastanelere götürüldü. 
     Avrupa Birliği'ni protesto için Türkiye'nin çeşitli illerinden geldikleri Ankara'da gözaltına alınan gösterici sayısının 196 olduğu bildirildi. 
     Göstericiler üzerinde yapılan aramalarda ele geçirilen 13 adet molotofkokteyli, 15 adet kırmızı renkli kar maskesi, 5 adet havai fişek, 8 adet çakmak, 2 adet megafon, 1 adet gaz maskesi, 2 adet sapan, 167 adet cam bilye, 93 adet DHKP-C terör örgütünü sembolize eden resimlerin bulunduğu, sopaya takılı flama, 170 adet terör örgütü DHKP-C'yi sembolize eden resimlerin bulunduğu şapka, çok sayıda taş ve tuğla parçası ile kırmızı flamalar da basına gösterildi. 
     

     
</TEXT>
</DOC>
