<DOC>
<DOCNO> 302413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/soneko01.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Atıl istihdamda hedef tutmadı 
</HEADLINE>
<TEXT>

     IMF'ye taahhüt edilen atıl istihdam rakamında hedef tutmadı. 15 Aralık itibariyle, atıl istihdam kapsamında 41 bin 70 kişi işten ayrılırken, yıl sonu için 45 bin 800 olan hedefin altında kalındı. 
     Toplam 41 kuruluşta atıl istihdam kapsamında tespit edilen personel sayısı 45 bin 792 olarak belirlenmişti. 
     Emekliliği özendirmek amacıyla Ek Bütçe Kanunu'na eklenen geçici bir madde ile kamu işçisine sağlanan yüzde 20'lik avantaja ilişkin sürenin dolmasına rağmen, atıl istihdam kapsamında işten ayrılanların sayısı 41 bin 70 kişide kaldı. Böylelikle hedefin 4 bin 730 kişi gerisinde kalındı. 
     
     EN BÜYÜK SAPMA ÇAYKUR'DA 
     Kuruluş bazında bakıldığında ise en büyük sapma Çaykur'da oldu. 4 bin 816 kişinin atıl istihdam olarak belirlendiği kuruluşta, 3 bin 722 kişi işten ayrılırken, hedefin bin 94 kişi gerisinde kalındı. 
     TCDD'de 3 bin 889 kişilik hedefe karşın 3 bin 32, Türkiye Demir Çelik İşletmeleri'nde Divhan dahil 931 kişilik hedefe karşılık 271 kişiye ulaşılabildi. Toplam 41 kuruluştan, 14'ünde hedeflenen rakama varılamadı. 
     
     BÜYÜK KURULUŞLARDA SORUN YOK 
     Bu arada, atıl istihdamın en fazla belirlendiği, TEKEL, Türkiye Taşkömürü Kurumu TTK , Sümer Holding, SEKA, Telekom ve Türkiye Kömür İşletmeleri'nde TKİ atıl istihdam kapsamında belirlenen personel emeklilik veya nakil yoluyla işten ayrıldı. 
     Bu kapsamda TEKEL'den 8 bin 500, TTK'dan 4 bin, Sümer Holding'ten 3 bin 420, Telekom'dan 3 bin 367 kişi, TKİ'den ise 2 bin 387 kişi işten ayrıldı. 
     
</TEXT>
</DOC>
