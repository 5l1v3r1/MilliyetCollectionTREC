<DOC>
<DOCNO> 300061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/ekonomi/aeko.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'30 yıl yüksek enflasyonla yaşamamızı birileri istedi' 
</HEADLINE>
<TEXT>


Merkez Bankası Başkanı Serdengeçti, "30 yıldır Türkiye'de yüksek enflasyon yaşandıysa, birileri bunu istediği için yaşanmıştır" dedi 

EKONOMİ SERVİSİ 

Türkiye'de kolay para kazanma döneminin bittiğini belirten Merkez Bankası Başkanı Süreyya Serdengeçti, "30 yıldır Türkiye'de yüksek enflasyon yaşandıysa birileri bunu istediği için yaşanmıştır" dedi. Döviz alım ihalelerine de "kur seviyesinden memnun olmayanları memnun etmek için" başlamadıklarını ifade eden Serdengeçti, "Alım ihalelerinin nedeni, yüksek kamu borcu var, döviz lazım" diye konuştu. 
CNBC - e televizyonunda soruları yanıtlayan Serdengeçti, döviz rezervlerinin yeterli olmadığını, şeffaf ihalelerle artırmak istediklerini, 'döviz satım' ihalesinin ise söz konusu olmadığını belirtti. Koşulların tersine dönmesi durumunda, çok olağanüstü koşullar olursa alım ihalelerine ara verebileceklerini belirten Serdengeçti, şöyle konuştu 
"Bunu kendimiz için yapıyoruz. Nedeni, özellikle önümüzdeki üç yılda yüksek kamu borcu var. Döviz lazım, bir de yavaş yavaş tasviye etmemiz gereken yüksek maliyetli döviz yükümlülüklerimiz var, bunun için yapıyoruz." 

Günde 1.5 milyar dolar da alırız 
Serdengeçti, döviz alım miktarlarının yeterli olup - olmadığı konusundaki eleştirilere de şu yanıtı verdi "Alımlar 15 milyon dolar en aşağı, en fazla 45 milyon dolar. 1 yılda en aşağı 3 milyar 750 milyon dolar ya da 11 milyar 250 milyon dolar ediyor. Bunun yeterli olup olmadığını tartışırken birileri, şunu da akıllarından çıkartmasınlar, ters para ikamesi, sermaye girişi ve kurda aşırı oynaklık görürse Merkez Bankası bir de o şekilde döviz alabilir. Bu geçmişte görülmüştür. Çok yüklü miktarlarda olabilir, bir günde 1 - 1.5 milyar dolar gibi... Bunu da pek hesaba katmıyorlar, oysa Merkez Bankası duyurusu açık açık anlatıyor. Bu bir opsiyondur bugün de olabilir, bir hafta sonra da üç ay sonra da olabilir. O piyasa koşullarına bağlı." 
Merkez Bankası'nın fazla likidite koşullarında ihraç ettiği likitide senetlerinin, diğer yatırım araçlarındaki muafiyetlerden yararlanmaması eşitsizliğinin, 2006'da uygulanacak 'bütün yatırım araçlarına tek vergi, tek oran' ile giderileceğini belirten Serdengeçti, "Bizim açımızdan da bir sorun kalmadı" dedi. 

'Enflasyon artarsa panik yapmayın' Türkiye'de 30 yıldır yaşanan yüksek enflasyonun, 'birileri istediği' için yaşandığını ifade eden Serdengeçti, şöyle konuştu "2004 yılı enflasyon tahminleri tuttu. Uygulanan politikalar bu amaca yönelik olunca, enflasyonla mücadelede de başarı kazanılacağı belli. Türkiye'de 30 yıldır yüksek enflasyon yaşandıysa birileri istediği için yaşandı. 28 yıllık bir mahcubiyetten sonra Merkez Bankası bu ülkede nihayet bağımsız oldu. Bağımsız Merkez Bankası her zaman risklere işaret edecektir. Ben gene yüzde 8'e doğru yürüyeceğiz diye düşünüyorum. 2004'ün ilk çeyreğinde enflasyonda rakamlar oldukça düşüktü. Bunun etkisi ile gelecek yıl ilk çeyrekte bir nebze tüketici fiyatları yukarı gidebilir, yüzde 10'un dahi üzerine çıkabilir ama sakın paniğe kapılmayalım. Biz yapmamız gerekenleri yaparsak, olumsuz bir şok olmazsa birinci çeyrekten sonra bu oranlar tekrar yüzde 10'un altına gelip yüzde 8'e doğru gidecektir." 


</TEXT>
</DOC>
