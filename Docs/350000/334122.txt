<DOC>
<DOCNO> 334122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/axspo04.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım rekora 
</HEADLINE>
<TEXT>


Trabzonspor'un yıldızı Fatih Tekke rekora koşuyor. Diyarbakır maçında ligdeki 24. golünü atan kaptan 2 kez daha ağları havalandırırsa Şota'yı geçerek, Bordo - Mavili takımın bir sezonda en fazla gol kaydeden ismi olacak 


Fatih Tekke'nin Trabzonspor tarihine geçmesi için sadece iki gol kaldı. Önceki akşam Diyarbakır'a attığı penaltı golüyle Şampiyonlar Ligi'ne katılma planları yapan Bordo - Mavili takımı galibiyete taşıyan yıldız futbolcu emin adımlarla rekora ilerliyor. 
Diyarbakır'da ligdeki 24. sayısını kaydeden Karadeniz ekibinin kaptanı geride kalan 6 haftada 2 gol daha atarsa, 25 golle Trabzonspor'un bir sezonda en çok gol atan futbolcusu unvanını elinde bulunduran Şota Arveladze'yi sollayacak. Şota 34 maçta 25 gol atarak 0.73 ortalama yakalamıştı. 28 haftada 24 gol atan Fatih ise 0.86 ortalamayla oynuyor. 
Şota'ya ait rekoru kırmasına kesin gözüyle bakılan Fatih, ligde gol kralı olması halinde ise Trabzonspor formasıyla 3. kez zirveye çıkan isim olarak bir başarıya daha imza atacak. 

Fatih'in karnesi Rakip Gol Kayserispor D 1 A. Sebat 1 Malatyaspor D 3 Denizlispor D 1 Sakaryaspor D 2 Ankaragücü D 1 Konyaspor D 1 Çaykur Rize 1 Samsunspor D 3 İstanbulspor 1 Malatyaspor 1 Gençlerbirliği D 1 Denizlispor 2 Gaziantepspor D 1 Sakaryaspor 2 Ankaraspor 1 Diyarbakır D 1 

İstanbul'da kamp 

Trabzonspor, Diyarbakır maçının hemen ardından Galatasaray'la hafta arası yapılacak Türkiye Kupası karşılaşması için özel bir uçakla İstanbul'a gitti. Silivri Classis Otel'de kampa giren Bordo - Mavili takım, maçın oynanacağı çarşamba gününe kadar hazırlıklarını burada sürdürecek. Teknik Direktör Şenol Güneş'in, cezalılar Erdinç ve Gökdeniz'in yokluğunda Adem Koçak ile İbrahim Yattara'ya ilk 11'de forma vereceği öğrenildi. Güneş'in, Adem ve Yattara'yı maça özel olarak hazırlayacağı vurgulandı. 

Korkunç misafir 

Galatasaray'dan sonra Diyarbakır'ı da deviren Bordo-Mavili takım, deplasmanlarda 32, Avni Aker'de ise 30 puan topladı 

Trabzonspor deplasman maçlarındaki başarılı grafiğini devam ettiriyor. Bordo - Mavili takım rakip saha maçlarında bulduğunu değil, umduğunu alıyor. Üst üste çıktığı iki rakip saha maçında önce Galatasaray'ı ardından Diyarbakır'ı dize getiren Karadeniz ekibi geride kalan 28 haftada deplasmanlarda daha çok puan kazandı. 
Bordo - Mavililer, 62 puanın 30'u kendi sahasında, 32'sini ise misafir olarak gittiği statlarda topladı. Bu sezon Avni Aker Stadı'nda oynadığı 14 maçta 9 galibiyet, 3 beraberlik, 2 yenilgi alan Trabzonspor, deplasmanlarda ise 10 kez galip geldi, 2 beraberlik elde etti, 2 defa da sahadan yenik ayrıldı. Ligin deplasmanda en fazla puan toplayan takımı olan Bordo - Mavililer bu karşılaşmalarda 27 kez rakip ağları sallarken, kalesinde 10 gol gördü. Karadeniz ekibi sahasında ise 28 gol atıp, 13 gol yedi. 

Gökdeniz'e 10 milyar fatura 

Trabzonspor'da, Gökdeniz'in Galatasaray'la hafta arası oynanacak Türkiye Kupası sınavında forma giyemeyecek olmasının üzüntüsü yaşanıyor. Milli yıldızın yardımcı hakeme karşı olan davranışı yüzünden oyundan atılması yönetimin tepkisi çekti. Yöneticiler, disiplin yönetmeliği gereğince başarılı oyuncuya 10 milyar para cezası verecek. 


</TEXT>
</DOC>
