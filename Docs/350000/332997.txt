<DOC>
<DOCNO> 332997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy42.html </URL>
<DATE> 2005/04/13/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Yunanistan Dışişleri Bakanı Bartholomeos'u ziyaret etti 
</HEADLINE>
<TEXT>

     Yunanistan Dışişleri Bakanı Petros Molivyatis, Fener Rum Patriği Bartholomeos'u ziyaret etti. 
     Balat'taki Patrikhane'ye gelen Molivyatis, Bartholomeos'la bir süre basına kapalı görüştü. 
     Basın mensuplarının görüşmeden sonra görüntü almasının ardından açıklama yapan konuk Dışişleri Bakanı Molivyatis, ''Patrik hazretlerinin duasını almak için geldik. Burada bulunmaktan büyük mutluluk duyuyorum'' diye konuştu. 
     Bartholomeos da Molivyatis'i ağırlamaktan duyduğu mutluluğu dile getirerek, ''Sayın Bakan ile uzun süreden beri, Yunanistan'ın Ankara Büyükelçiliği'ndeki görevinden beri tanışıyoruz'' dedi. 
     Molivyatis'in ziyaretinin amacının, iki ülke arasındaki ilişkilerin geliştirilmesi ve daha da ileriye götürülmesi olduğunu vurgulayan Bartholomeos, mevcut problemlerin bir an önce çözülmesi dileğinde bulundu. 
     Bartholomeos, Yunanistan Başbakanı Kostas Karamanlis'in de Türkiye'yi ziyaret etmesini beklediklerini ifade ederek, bu ziyaretlerin sorunların çözümünü kolaylaştıracağını söyledi. 
     Yunanistan'a, Türkiye'nin Avrupa Birliği üyeliğine ilişkin verdiği destekten dolayı teşekkürlerini ilettiğini belirten Bartholomeos, şunları kaydetti 
     ''Bu dostluğun daimi bir şekilde gelişerek daha da ileriye gitmesini temenni ediyoruz. Sayın Bakan ile Patrikhanemizi ve cemaatimizi ilgilendiren konuları görüştük tabii olarak. Bizi direkt olarak ilgilendiren problemlerin de çözülmesi için dua ediyoruz. Patrikhanemizin çok az sayıda kalan cemaatinin istikbale umutla bakabilmesi için engellerin bir an önce aşılmasını temenni ediyoruz.'' Bartholomeos, açıklamanın ardından Molivyatis'i Patrikhane'nin kapısına kadar uğurladı. 
     
</TEXT>
</DOC>
