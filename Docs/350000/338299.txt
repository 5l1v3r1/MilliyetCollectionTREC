<DOC>
<DOCNO> 338299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun06.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'lilerden ötanaziye ret 
</HEADLINE>
<TEXT>


Avrupa Konseyi'ndeki ötanazi oylamasında AKP'liler "ret", CHP'liler "evet" oyu verdi 

GÜVEN ÖZALP Brüksel 

Avrupa Konseyi Parlamenterler Meclisi'nde ötanazi konusunda yapılan bir oylamada Türk heyetinde yer alan AKP'li parlamenterler, Hıristiyan Demokrat parlamenterlerle birlikte hareket ederek "ret" oyu kullandı. CHP milletvekilleri de "evet" oyu verdi. 
Ötanazinin yasallaşmasını öneren ve İsviçreli liberal parlamenter Dick Marty'nin hazırladığı rapor, Vatikan önderliğindeki katolik lobisinin etkin girişimleriyle reddedildi. Rapor ve taslak karara Hıristiyan Demokratlar blok halinde karşı çıkarken, Sosyal Demokratlar, Liberaller ve Komünistler destek verdi. AKP'li parlamenterlerin de grup disiplinine uyarak Hıristiyan Demokrat grupla birlikte ret oyu kullanmaları ilginç bir tablonun oluşmasını sağladı. AKPM Türk heyetinin başkanı AKP Milletvekili Murat Mercan, partisinin "ret" oyu vermesini, "İnsan hayatını kim verdiyse ancak o alır. Bu nedenle ötanazi aleyhinde oy kullandık" şeklinde yorumlarken, CHP'li Abdülkadir Ateş "kabul" oyunu, "Nasıl ve ne zaman öleceğime birey olarak karar verebilmeliyim" sözleriyle açıkladı. 
Rapor, 1999'dan bu yana AKPM'nin gündeminde olmasına karşın yeterli desteği bir türlü bulamadı. Raporda çoğu Avrupa ülkesinde yasal düzenleme olmaksızın uygulanan ötanazinin yasal çerçeveye oturtulması öngörülüyordu. 




</TEXT>
</DOC>
