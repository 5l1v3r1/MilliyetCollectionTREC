<DOC>
<DOCNO> 317474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun06.html </URL>
<DATE> 2005/02/22/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Irak'ın başkenti Bağdat'ta bir Türk kaçırıldı 
</HEADLINE>
<TEXT>

     Polis, Irak vatandaşı olan Türk'ün, Irak'taki bir Türk şirketinde çalıştığını belirtti ancak kaçırılan kişinin adını, ne zaman ve nerede kaçırıldığını ise açıklamadı. 
     Ülkede saldırılar ve askeri operasyonlar da sürüyor. 
     Sünnilerin ağırlıkta olduğu Ramadi ve çevresinde, Irak güçlerinin de katıldığı operasyon dahilinde, sokağa çıkma yasağı ilan edildi. Bağdat'ta yol kenarına konulan bir bombanın patlaması sonucu üç ABD askeri öldü, sekizi de yaralandı. 
     Irak'ta toplam bin 500 askeri bulunan Hollanda birlikleri ise ülkeden ayrılmaya başladı. İlk etapta 150 asker Irak'ı terketti. 
     
     İtalya'dan vatandaşlarına 'Irak'a gitmeyin' uyarısı 
     Irak'taki İtalyan Büyükelçiliği yetkilileri ise ülkede görev yapan İtalyan gazetecilere ve yurttaşlarına, güvenlik nedeniyle ülkeyi terk etmeleri uyarısında bulundu. 
     Avrupa Birliği Dışişleri Bakanları da ülkedeki hakim ve savcıların eğitimi için bir büro açmaya karar verdi. 
     
     İki Endonezyalı serbest 
     Irak'ta geçtiğimiz salı günü kaçırılan iki Endonezyalı gazetecinin serbest bırakıldığını gösteren bir video kaset ortaya çıktı. Associated Press haber ajansına gönderilen video kasette, Endonezyalı gazetecileri şüphe üzerine kaçırıldıkları, iki İslam ülkesi arasındaki kardeşliğe duyulan saygı çerçevesinde, herhangi bir şart veya fidye talep edilmeksizin serbest bırakıldıkları belirtiliyor. 
     
     Musul'da bir Iraklı TV sunucusu kaçırıldı 
     Irak'ın Musul kentinde ise Iraklı bir kadın televizyon sunucusu kaçırıldı. Televizyon kanalından bir yetkili, Raida Muhammed Vageh Vazan'ın birkaç maskeli ve silahlı kişi tarafından dün gece Şahvan mahallesindeki evine dönerken kaçırıldığını söyledi. Olayla ilgili henüz ayrıntılı bilgi bulunmuyor. 
     
</TEXT>
</DOC>
