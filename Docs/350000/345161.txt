<DOC>
<DOCNO> 345161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas01.html </URL>
<DATE> 2005/05/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Mevlana’nın yaşamı film oluyor 
</HEADLINE>
<TEXT>

     Kerem PULGAT DHA 

      TÜRKİYE'de büyük ilgi gören televizyon dizileri Süper Baba, Deli Yürek, Kurtlar Vadisi ve Ekmek Teknesi'nin yönetmeni Osman Sınav bu kez Mevlana’nın yaşamını konu alan bir film çekmek için kolları sıvadı. Konya Büyükşehir Belediyesi’nin 2 trilyon lira bütçe ayırdığı filmde, Mevlana’yı canlandırması için dünyaca ünlü sinema sanatçılarına teklif götürülecek. 
     2006 yılı sonunda bitirilmesi, 2007 ocak ayında da vizyona girmesi hedeflenen film için daha önce Hint asıllı senarist ve yönetmen Muzaffer Ali ile anlaşma sağlanmıştı. 3 aylık çalışmanın ardından hazırlanan senaryo Konya Büyükşehir Belediyesi tarafından yeterli bulunmayınca yönetmen Osman Sınav’a teklif götürüldü. Sınav, belediyenin davetlisi olarak geldiği Konya’da Büyükşehir Belediye Başkanı Tahir Akyürek’le anlaşmanın detaylarını görüştü. 
     Sınav’la her konuda anlaştıklarını, film için gerekli hazırlıkların da birkaç ay içinde tamamlanarak çekimlere başlanacağını belirten Başkan Akyürek, şu bilgileri verdi 
     Proje için 2 trilyon liralık kaynak hazırladık. Gerekirse ek kaynak da yaratabiliriz. Bugüne kadar Mevlana’nın yaşamı film yapılmamıştı. Bir ilki gerçekleştirerek büyük mutasavvuf Mevlana'yı tüm dünyaya gerçek anlamda tanıtacak bir proje sunmayı hedefliyoruz. Filmde rol alacak sanatçıları Osman Sınav ile birlikte belirleyeceğiz. Özellikle Mevlana’yı canlandıracak oyuncuyu seçerken kılı kırk yarıyoruz. Tercihimiz Mevlana’yı bir dünya starının oynaması. Bu konuda Hollywood ile de görüşüyoruz.ö Konya Büyükşehir Belediyesi'nin düzenlediği Mevlana ve Sinema konulu konferansta konuşan Osman Sınav ise Mevlana filminin altyapı çalışmalarına başladıklarını söyledi. Sınav, Böyle bir film yapılmakta geç bile kalındı. Mevlana'nın yaşamını anlattığı Mesnevi gibi bir değer Walt Disney'in elinde olsaydı bugüne kadar yüzlerce 3 boyutlu animasyonları yapılmıştı. Ancak şunu belirtemiliyim ki film çekilmeden önce mutlaka bilim adamlarından oluşacak bir kurul toplanıp Mevlana'nın doğru ve ayrıntılı biyografisini ortaya çıkarmalıö dedi. 
     
</TEXT>
</DOC>
