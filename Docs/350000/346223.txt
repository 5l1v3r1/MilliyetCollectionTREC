<DOC>
<DOCNO> 346223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/siyaset/axsiy01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çifte standart yanlış' 
</HEADLINE>
<TEXT>


Çiçek'e Washington'dan tepki gösteren Arınç, "Meclis'te yaşanan olay, soykırımı ink rı suç sayan anlayışa benziyor. Farklı görüşler, ifade özgürlüğü içinde doğal karşılanmalıdır" dedi 

YASEMİN ÇONGAR Washington 


TBMM Başkanı Bülent Arınç, Boğaziçi Üniversitesi'nin son anda ertelediği Ermeni meselesi konulu toplantıyı düzenleyenleri ağır dille suçlayan Adalet Bakanı Cemil Çiçek'e tepki gösterdi. 
Washington'daki Stratejik ve Uluslararası Çalışmalar Merkezi'nde CSIS yaptığı konuşmanın ardından Çiçek'in açıklamalarıyla ilgili soruları yanıtlayan Arınç, Fransa ve İsviçre'de soykırımı iddiasını reddedenler hakkında yasal işlem yapılması girişimlerini anımsatarak, "Soykırımı inkar etmeyi suç sayan bir anlayış var Avrupa'da, bu yanlış. Meclis'te yaşanan olay buna benzemiyor mu Evet, biraz benziyor" dedi. 
AİHM'nin ifade özgürlüğü tanımını, "İfade özgürlüğü herkesin hoşuna gidecek, alkışladığı sözleri duymak değildir. İfade özgürlüğü bazen herkesi şok edecek sözlere de izin vermektir" diye özetleyen Arınç, yokluğunda TBMM'de yapılan konuşmalar için şunları kaydetti 

'Her şey söylenebilmeli' 
"Önce CHP'den Şükrü Elekdağ konuşmuş, ardından Adalet Bakanı Cemil Çiçek bu toplantının fevkalade yanlış olduğunu, hatta yapanların ihanet içinde olduklarını söylemiş. Doğrusu Boğaziçi Üniversitesi'nin ne planladığını, bunu ne amaçla yaptığını bilmiyorum, bilmem de çok önemli değil. Ama orada farklı görüşler savunulacaksa, bunlar ifade özgürlüğü içinde doğal karşılanmalıdır." 
Bu tavrı alma nedenini de "Kendimize olan saygımızı ve demokrasi ve özgürlükler hakkındaki kanaatlerimizi pekiştirmek, çifte standartların yanlış olduğunu belirtmek" diye açıklayan Arınç, "Çıplak olarak görünen şudur Bir üniversite farklı düşünenleri bir araya getirmiş. Bu, bir devletin veya benim hoşuma gitmese bile bunun engellenmemesi gerektiğini düşünüyorum. Bu benim şahsi kanaatimdir" diye konuştu. 

Perde arkası 
Talimat yok, inisiyatif var 

ELÇİN ERGÜN Ankara 

Adalet Bakanı Cemil Çiçek'in Boğaziçi Üniversitesi'nce organize edilen konferansın ertelenmesine neden olan sert konuşmasına inisiyatif kullanarak kendisinin karar verdiği, Başbakan Erdoğan'ın bu konuda bir talebinin olmadığı öğrenildi. 
Çiçek'in hafta başında TBMM'de CHP İstanbul Milletvekili Şükrü Elekdağ ve AKP Aksaray Milletvekili Ramazan Toprak'ın, konferansa ilişkin gündem dışı konuşmalarına verdiği yanıtın yankıları sürüyor. Konferansın iptal edilmesine yol açan konuşmayla ilgili kulislere yansıyan bilgilere göre, Çiçek'in konuşması bir "hükümet kararı" sonucu yapılmadı. 
Genel Kurul'da salı günü nöbetçi bakanlar Başbakan Yardımcısı Abdüllatif Şener, Enerji ve Tabii Kaynaklar Bakanı Hilmi Güler, Çalışma ve Sosyal Güvenlik Bakanı Murat Başesgioğlu ve Devlet Bakanı Ali Babacan görünüyordu. Adalet Komisyonu'nda bulunan Çiçek, Toprak ve Elekdağ'ın eleştirilerini dinledikten sonra, konuşma yapmaya karar verdi. 
Erdoğan'ın Çiçek'in böyle bir açıklama yapacağından haberdar olmadığı, herhangi bir talimat da vermediği ifade edildi. Çiçek'in gündem dışı konuşmalar üzerine "inisiyatif kullanarak" sert sözleri sarf ettiği kaydedildi. 


</TEXT>
</DOC>
