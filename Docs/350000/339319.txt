<DOC>
<DOCNO> 339319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur22.html </URL>
<DATE> 2005/05/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hakkında tutuklama kararı çıkan Başkan makamına gelmiyor .. 
</HEADLINE>
<TEXT>

     Bingöl Ağır Ceza Mahkemesi’nce "Adam öldürmeye azmettirmek" suçundan hakkında gıyabi tutuklama kararı bulunan Diyarbakır’ın Hani İlçesi Belediye Başkanı Celal Kayhan’ın 10 gündür makamına gelmediği bildirildi. 
     Alınan bilgiye göre, Bingöl Ağır Ceza Mahkemesi’nde 29 Nisan 2005 tarihinde Mehmet Akçin’in öldürülmesi olayıyla ilgili yapılan duruşmada, mahkeme heyeti AK Partili Belediye Başkanı Celal Kayhan, oğlu Fatih ve kardeşi Abdullah Kayhan hakkında gıyabi tutuklama kararı verdi. 
     Karar üzerine polis tarafından aranmaya başlanan Belediye Başkanı Kayhan’ın 25 Nisan 2005 tarihinde izne ayrıldığı, oğlu Fatih ve kardeşi Abdullah Kayhan’ın da aynı tarihte ilçe dışına çıktığı belirlendi. 
     İlçe Kaymakamı Osman Altın, Belediye Başkanı Kayhan ile ilgili gelişmeleri yakından takip ettiklerini belirterek, "Belediye Başkanı Kayhan, geçen hafta izne ayrıldı. Ankara’ya gittiğini biliyoruz. Şu ana kadar ilçeye geri dönmüş değil. Mahkemenin kararından sonra kendisine ulaşmaya çalışıyoruz" dedi. 
     Belediye Başkan Vekili Hikmet Topkaya ise Belediye Başkanı Kayhan’a ulaşılamadığını ifade ederek, "Gelişmeler hakkında bir bilgimiz yok. Belediye Başkanı Kayhan, vekaletnameyi bana bırakıp gitti. Şu anda kendisine ulaşamıyoruz. Ankara’da olduğunu sanıyorum. 
     Cep telefonu kapalı" dedi. 
     
     OLAYIN GEÇMİŞİ 
     Hani’nin Merkez Mahallesi’nde 20 Temmuz 2004 tarihinde Yusuf Akçin’e ait evin duvarı hakkında yıkım kararı alan belediye ekipleri ile Akçin ailesi arasında kavga çıkmış, kavgada Belediye Başkanı Kayhan’ın oğlu Ali Ekrem Kayhan hayatını kaybetmişti. 
     Bingöl’ün Solhan İlçesi’nde, 21 Aralık 2004 tarihinde Yusuf Akçin’in yakını Mehmet Akçin de uğradığı saldırı sonucu öldürülmüştü. 
     Olayla ilgili olarak tutuklu bulunan Mehmet Çakmak’ın Bingöl Ağır Ceza Mahkemesi’nde verdiği ifade doğrultusunda, mahkeme heyeti, Belediye Başkanı Kayhan, oğlu Fatih ve kardeşi Abdullah hakkında gıyabi tutuklama kararı vermişti. 
     
</TEXT>
</DOC>
