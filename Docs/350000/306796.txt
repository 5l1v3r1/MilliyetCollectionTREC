<DOC>
<DOCNO> 306796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur09.html </URL>
<DATE> 2005/01/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Okula gönderilmedikleri için karne sevincini yaşayamadılar... 
</HEADLINE>
<TEXT>

     Doğu'da zorunlu eğitim çağında olduğu halde ailesi tarafından okula gönderilmediği tespit edilen 19 bin 524 ilköğretim öğrencisi, karne sevincini yaşayamadı. 
     AA muhabirinin derlediği bilgiye göre, bölgede Erzurum'da 5 bin 163, Kars'ta 2 bin 130, Ardahan'da 123, Ağrı'da 10 bin 567, Iğdır'da 625 ve Erzincan'da ise 39 öğrenci, ailesi tarafından okula gönderilmediği için karne alamadı. 
     Karne alamayan kız öğrenci sayısı toplam 12 bin 365, erkek öğrenci sayısı da 7 bin 159 olarak belirlendi. 
     Erzurum Milli Eğitim Müdürü Ahmet Er, AA muhabirine yaptığı açıklamada, bölgede eğitim konusunda gereken duyarlılığın gösterilmediğini belirterek, ''Ailelerin duyarsızlığı yüzünden birçok öğrenci, karne sevincini yaşayamadı'' dedi. 
     Er, çocuğunu okula gönderme mazereti olarak hiçbir velilinin maddi imkansızlıklarını ileri süremeyeceğini belirterek, dar gelirli olduğu tespit edilen her aileye, çocuğunu okula göndermeleri için adeta açık çek verdiklerini ifade etti. 
     Sosyal devlet olma gereği öğrencilere kitaplarının Milli Eğitim Bakanlığı tarafından verildiğini anımsatan Er, ''Zorunlu eğitim çağında olduğu halde okula kaydı yaptırılmayan ya da kaydı yapılıp okula gönderilmeyen öğrencileri eğitime kazandırmak için devletin tüm organları seferber olmuş durumda'' dedi. 
     Öğrencilere kitap, kıyafet yardımının haricinde barınma gibi her türlü ihtiyaçlarının da karşılandığına işaret eden Er, ''Velilerin duyarsızlığı yüzünden bölgede birçok öğrencimiz karne alamadı. Dolayısıyla okula devam eden arkadaşlarının yaşadığı mutluluğu da yaşayamadılar. Okula gönderilmeyen erkek öğrencilerin çoğunluğu değişik işlerde çalıştırılmaktadır'' diye konuştu. 
     
     ''ÇOCUĞUNU OKULA GÖNDERMEYEN VELİLERE CEZA VERİLECEK'' 
     Ahmet Er, ilde zorunlu eğitim çağında olduğu halde okula gönderilmeyen öğrencilerin tamamının tespit edildiğini, bu öğrenci velilerine yazılı uyarıda bulunduklarını belirterek, uyarıyı dikkate almayan velilere, çocuğunu okula göndermediği her gün için mevzuat gereği 10 YTL ceza verileceğini dile getirdi. Amaçlarının velilere ceza vermek değil, öğrencileri okula kazandırmak olduğunu dile getiren Er, ayrıca ilçe kaymakamları, muhtarlar ve imamlarla işbirliği yaparak aileleri çocuklarını okula göndermeleri için ikna etmeye çalıştıklarını kaydetti. 
     
</TEXT>
</DOC>
