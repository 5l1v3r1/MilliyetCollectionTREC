<DOC>
<DOCNO> 343222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yazar/guclu.html </URL>
<DATE> 2005/05/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Taşın altına önce eğitimciler el koydu 
</HEADLINE>
<TEXT>


Milliyet'in başlattığı Baba Beni Okula Gönder kampanyasına eğitimcilerden yoğun destek geliyor. Önceki hafta Kars'ta gerçekleştirdiğimiz Genç Bakış'a telefonla katılan İSTEK Vakfı Kurucusu Bedrettin Dalan, Mef Eğitim Kurumları Kurucusu İbrahim Arıkan ve Bilfen İlköğretim Okulu Müdürü Nurşen Kayatürk'ten sonra geçen hafta da Uğur Koleji'nin kurucusu Kemal Koçak ile Yüzyıl Işıl Okulları'nın Kurucusu Lale Ünaldı, taşın altına elini koydu. 
Kemal Koçak, geçen yıl elim bir trafik kazasında ölen kızının anısına İstanbul'da bir ilköğretim okulunu sil baştan donatmak istiyor. "Gerekirse yıkıp yeniden yapar, en iyi kolejlerin sahip oldukları olanaklar çerçevesinde donatır, ömrüm boyunca gözetir, kollar, ölümümden sonra da ayakta kalması için de bir fon oluştururum" sözü verdi. 
İstanbul Milli Eğitim Müdürü Ömer Balıbey ile en kısa zamanda görüşüp, semt ve okul tespiti yapacağız. Kemal Bey'in bu anlamlı jesti, pırıl pırıl bir üniversite öğrencisi iken yaz tatilinde Bodrum'da yaşamını yitiren biricik kızı için en anlamlı armağan olacak. Hem ismi sonsuza dek yaşayacak hem de varoşlardaki binlerce kızımız, çok donanımlı bir okulda onun gibi üst düzey öğrenim olanağına kavuşacak... 
Yüzyıl Işıl Okulları'nın gerçekleştireceği Görsel ve İşitsel Araştırma Merkezi'nde ise bilimsel araştırmaya yönelik her türlü donanım yer alacak. Öğrencilerin hayallerindeki projeleri hayata geçirmelerine olanak sağlayacak araştırma merkezinde bilgisayardan videoya, projeksiyon makinesinden laboratuvar malzemelerine kadar her türlü gereksinim bulunacak. 
Yüzyıl Işıl Okulları'nın kendi okullarındaki araştırma merkezinin bir benzerini Doğu veya Güneydoğu'daki bir okulda gerçekleştirmek istemeleri, ulvi bir davranış. Bununla da yetinmeyip gelecek vaat eden öğrencilere kol kanat gerecekler. 
Baba Beni Okula Gönder kampanyasına Genç Bakış desteği devam edecek. Bakalım, bu hafta çarşamba yerine 19 Mayıs Perşembe günü gerçekleştireceğimiz programda kimler taşın altına elini koyacak Merakla bekliyoruz... 

Üstün yetenekli öğrenciler 
Geçen hafta, Akaretler'deki Beşiktaş Kültür Merkezi'nde TEVİTÖL öğrencilerinin sergilediği Oktay Arayıcı'nın Rumuz Goncagül'ünü izledik. Profesyonellere taş çıkarırcasına çok başarılı bir performans sergilediler. Bu başarı, şu varsayıma da gerçeklik kazandırıyor. Herhangi bir alanda çok başarılı olan öğrenciler, diğer alanlarda da çok başarılı olabiliyorlar. 
TEV İnanç Türkeş Lisesi TEVİTÖL , sadece 136 öğrencisi olan, çok özel bir lise. Üstün zek lı ve üstün yetenekli öğrencileri alıyor. Bu yıl mezun ettiği öğrencilerden tamamına yakını, başta Harvard olmak üzere ABD'nin en iyi üniversitelerini tam burslu olarak kazandılar. 
8'inci sınıfta çocuğunuz ya da bir yakınınız varsa ve 6, 7 ve 8'inci sınıftaki Türkçe, Fen Matematik dersleri, 4'ün üzerindeyse bu seçeneği de göz önünde bulundurun. 
Ayrıntılı bilgileri, tev.org.tr, tevitol.k12.tr ya da 0262. 759 11 95 ya da 96 telefondan öğrenebilirsiniz. Başvurular ay sonunda bitiyor, haberiniz olsun 

KKTC'de af gecikti 
Türkiye'deki üniversite öğrencilerine af çıktı. Ama hemen her konuda Türkiye ile birlikte ortak hareket eden KKTC üniversitelerinde böylesi bir af, h l gündeme gelmedi. Meclis ya da üniversitelerin bu konuda bir an önce karar almaları bekleniyor. Ama arkası gelmiyor. 
Cumhurbaşkanı Mehmet Ali Talat, Batılı ülkelere, hemen her konuda, kendilerine karşı oyalama taktiği izledikleri ya da geç kaldıkları için serzenişte bulunuyor. Gençler de aynı durumdan mustarip. Umarız bu konuda gençlerin yanında olur .. 



</TEXT>
</DOC>
