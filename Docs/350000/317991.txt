<DOC>
<DOCNO> 317991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur12.html </URL>
<DATE> 2005/02/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tecavüz ettiği akrabası hamile kalınca öldürmek istedi 
</HEADLINE>
<TEXT>

     Ali ÖZKAYA-Turaç TOP İZMİR DHA 

      İZMİR'in Menemen İlçesi Asarlık Beldesi'nde polise başvuran 35 yaşındaki N.Y., kendisine 4.5 ay önce tecavüz eden kayınbiraderinin oğlu Hayrettin Yolcu'dan hamile kaldığını söyledi. N.Y., bunu öğrenen Hayretin Yolcu'nun, kardeşi Muhlis Yolcu ile birlikte kendisini öldürmek istediklerini ileri sürdü. Polis olayla ilgili soruşturma başlattı. 
     İnşaatlarda çalışan eşinin 1.5 yıl önce kalp krizinden ölmesiyle dul kaldığını ve 8 çocuğuyla Asarlık Beldesi'ndeki evinde oturduğunu belirten N.Y., dün saat 03.30 sıralarında polise başvurarak şikayetçi oldu. Kayınbiraderinin oğlu Hayrettin Yolcu'nun, zaman zaman evlerine geldiğini belirten N.Y, şunları anlattı 
     ''Yaklaşık 4.5 ay önce Hayrettin Yolcu yine evimize geldi. Başımın ağrıdığını söylediğimde bana bir hap verdi. Hapın etkisiyle uyumuşum. Sabah uyandığımda benimle ilişkiye girdiğini anlatıp kimseye söylememem için tehdit etti. Eşimi kaybettikten sonra üzüntüden adet düzenim bozulmuştu. Üçüncü ay doktora gittim. Hamile olduğumu söylediler. Hayrettin'i arayıp gel yaptığını temizle' dedim. Kimseye duyurmadan kürtaj yaptırmak istedim ama süre geçtiği için doktorlar bebeği almadı.'' Dün gece evlerine gelen Hayrettin Yolcu ile kardeşi Muhlis Yolcu'nun, herkes uyuduktan sonra saat 03.15 sıralarında üzerine saldırarak kendisini boğmaya çalıştıklarını ileri süren N.Y. ''Çocuklarımın gürültüye uyanması üzerine ikisi de geldikleri otomobile binerek kaçtı. Yaptığından beni öldürerek kurtulmak istiyor'' dedi. 
     N.Y.'nin tekstil atölyesinde çalışan kızı 16 yaşındaki İ.Y. de, Hayrettin Yolcu'nun gece kendisini kapını önüne çağırarak, ''Annen bir erkekle ilişkiye girip hamile kalmış. Doktorlar kürtaj yapmıyor. Ben yarın eve doktor getireceğim. Olmazsa namusumuzu kurtarmak için onu öldüreceğiz. Yoksa başımız dik gezemeyiz'' dediğini anlattı. Annesinin hamile olduğunu, üzerinde ruhsatsız tabanca da bulunan kuzeninden öğrenince şaşkına döndüğünü anlatan İ.Y. ''Sonra biraz yumuşadı. Anneme bir şey yapmayacağına söz verdirdim. Sonra yeniden eve girdik. Birlikte çay içtik. Hayrettin Yolcu, sürücü belgesi bulunmadığından trafik polisine yakalanmamak için gece geç saatte otomobille gideceklerini söyledi. Onlar otururken hepimiz uyuduk. Sonra gürültüye uyandığımızda annemin boğazını sıkıyorlardı. Biz kalkınca kaçtılar'' dedi. 
     İddialar üzerine doktor kontrolünden geçirilen N.Y.'nin 4.5 aylık hamile olduğu belirlendi. Boğazı sıkılan ve vücudunun çeşitli yerlerine darbe alan N.Y.'ye 5 gün iş göremez raporu verildi. Polis, kaçan Hayrettin Yolcu ve kardeşi Muhlis Yolcu'yu yakalamak için çalışma başlattı. 
     
</TEXT>
</DOC>
