<DOC>
<DOCNO> 334042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur06.html </URL>
<DATE> 2005/04/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ermenilerin 24 Nisan anma törenleri gerçekdışı... 
</HEADLINE>
<TEXT>

     Ermenistan'da her yıl tehcirin yıldönümü adı altında 24 Nisan'da yapılan anma törenlerinin gerçekdışı olduğu bildirildi. 
     Atatürk Üniversitesi A.Ü Fen-Edebiyat Fakültesi Öğretim Üyesi ve Türk-Ermeni İlişkileri Araştırma Merkezi Müdürü Yrd. Doç. Dr. Erol Kürkçüoğlu, AA muhabirine yaptığı açıklamada, Ermenistan'da her yıl ''tehcirin yıldönümü'' adı altında yapılan anma törenlerinin Osmanlı Hükümeti'nin çıkardığı Tehcir Kanunu tarihiyle uyuşmadığını söyledi. 
     Kürkçüoğlu, 24 Nisan tarihinde Tehcir Kanunu'nun söz konusu olmadığını belirterek, kanunun Ermeni çetelerinin Doğu ve Güneydoğu Anadolu Bölgeleri'nde savunmasız Türkler'e yönelik saldırılarını sürdürmelerinin ardından 27 Mayıs 1915 tarihinde çıkarıldığını bildirdi. 
     Tehcir Kanunu'nun kesinlikle soykırım kanunu olmadığını bir göç kanunu olduğunun altını çizen Kürkçüoğlu, ''Tehcir Kanunu, Anadolu'da yaşayan tüm Ermeniler'e uygulanmamıştır. Müslüman Türk ahalisine yönelik katliam yapan çetecileri kapsamıştır'' dedi. 
     Kürkçüoğlu, 24 Nisan 1915 tarihinde Türkler'e yönelik saldırıda bulunan Ermeni Taşnak ve Hınçak cemiyetlerinin kapatılması kararının alındığını ve 2345 kişinin tutuklandığını anımsatarak, şunları kaydetti 
     ''24 Nisan Doğu ve Göneydoğu Anadolu'da Müslüman Türk kanının akıtıldığı gündür. Ermeniler her yıl 24 Nisan'da Türkler'i katleden Taşnak ve Hınçak cemiyetlerinin kapatılma tarihini anıyorlar. 1915 yılının Nisan ayı başlarında, Van başta olmak üzere bölgede 10 bin Müslüman Türk'ün katledilmesi üzerine Taşnak ve Hınçak Ermeni cemiyetlerinin kapatılmasına karar verilmiş ve söz konusu cemiyetlerin yönetiminde bulunan 2345 kişi tutuklanmıştır. 
     Söz konusu tarihte İstanbul'da 83 bine yakın bir Ermeni nüfusu yaşamaktaydı. Yani tutuklanan Ermeniler'in sayısı yüzde 3'lük dilimi kapsamaktadır. Ermeniler 24 Nisan tarihinde dünya kamuoyunu aldatarak, soykırım iddialarına yönlendirmeye çalışmaktadırlar.'' 
     
     BAŞBAKAN ERDOĞAN'IN İYİ NİYETİ... 
     Kürkçüoğlu, söz konusu Ermeni soykırımı iddialarında son olarak Başbakan Recep Tayyip Erdoğan'ın Ermenistan Devlet Başkanı Robert Koçaryan'a gönderdiği mektuba değinerek, ''Ermeniler'in konu hakkında bilimsel çözüme yanaşacaklarına ihtimal vermiyorum'' dedi. 
     Ermeniler'in ellerinde, Osmanlıyı soykırımla suçlayacak belge bulunmadığını anlatan Kürkçüoğlu, konunun her defasında siyasi boyuta taşındırıldığını ifade etti. 
     Kürkçüoğlu, Başbakan Erdoğan'ın iyi niyetinin dünya kamuoyu tarafından dikkatle ele alınması gerektiğine dikkat çekerek, şunları kaydetti 
     ''Ermeniler iki yüzlü bir politika izlemektedirler. Koçaryan sözde soykırım iddialarının tanınmasına karşılık toprak taleplerinin şimdilik olmayacağını belirtmekte. 1995 yılındaki Ermenistan Anayasası'nda Türkiye'nin doğu topraklarındaki Erzurum, Kars, Ardahan, Ağrı, Iğdır ve Van Batı Ermenistan olarak gösterilmektedir. Bu Ermeniler'in iki yüzlü politikasına örnektir. Ermeni hükümetinin Başbakanımızın iyi niyetine karşılıklarının aynı ölçüde olacağına ihtimal vermiyorum.'' 
     
     TÜRKLER'İN GREGORYAN ERMENİLER'İ KORUMASI... 
     Kürkçüoğlu ayrıca, ABD'de düzenlenen ''Türkiye'de dini özgürlükler'' konulu toplantıda konuşan Ermeni-Ortodoks kilisesi temsilcisi Vertans Kalayjian isimli papazın Atatürk'e ve Türkler'e hakaretini kınadıklarını da belirterek, ''Tarihte Türkler'in Gregoryan Ermeniler'i, Ortodoks Ermeniler'e karşı koruduğu unutulmamalıdır'' dedi. 
     Atatürk'ün Türkiye Cumhuriyeti'ni ''Yurtta Sulh Dünyada Sulh'' ilkesiyle kurduğunun altını çizen Kürkçüoğlu, şunları kaydetti 
     ''Şu bir gerçektir ki, 20. yüzyılın başlarında Anadolu'da Müslüman Türkler'e yönelik katliamları organize eden çete reisleri Ermeni din adamlarıydı. Tarihten derslerini almayan Ermeni din adamları bugün de ülkemize karşı aynı düşmanlığı sürdürmektedir. Kalayjian, büyük Atatürk'e dil uzatacağı yerde Ermeni dini tarihindeki Ortodoks Ermeniler'in, Gregoryan Ermeniler'e karşı uyguladıkları katliam ve vahşetleri anlatmalıdır.'' 
     
</TEXT>
</DOC>
