<DOC>
<DOCNO> 305099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko15.html </URL>
<DATE> 2005/01/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsada beklentiler ne yönde Haftaya bakış... 
</HEADLINE>
<TEXT>

     Orta vadede Avrupa Birliği AB sürecinin ana beklentiyi oluşturduğu Borsa'da, bu hafta alternatif ve yurtdışı piyasaların seyri belirleyici olacak. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçen hafta yüzde 1,35 oranında yükselerek 25,308.25 puandan kapandığı, ortalama günlük işlem hacminin 651 milyon dolar olduğu hatırlatıldı. 
     Geçen hafta piyasalardaki hareketlerde ağırlıklı olarak, Aralık ayı enflasyon rakamlarının, Amerikan Merkez Bankası'nın enflasyon ve faiz oranlarına yönelik açıklamalarının dünya piyasalarındaki yansımalarının ve haftanın son işlem gününde de Koç Finansal Hizmetler A.Ş.'nin Yapı ve Kredi Bankası hisseleriyle ilgilendiğinin açıklanmasının etkili olduğu ifade edilerek, ''Bu hafta da endeks hareketlerinde alternatif ve yurtdışı piyasalardaki seyirlerin belirleyici olmasını bekliyoruz'' denildi. 
     Orta vadede piyasalardaki ana beklentiyi AB sürecinin oluşturduğu belirtilen değerlendirmede, şu görüşlere yer verildi 
     ''Son dönemde daha çok Kıbrıs sorunu ekseninde algılanan AB sürecinde 17 Aralık Zirvesi sonrasındaki ilk temas ise Brüksel'e gidecek Dışişleri Bakanlığı'ndan bir heyetin, AB Komisyonu yetkilileri ile Türkiye'ye müzakere tarihi verilmesi sonrasındaki dönemi görüşmesiyle gerçekleşecek. Burada ön plana çıkması beklenen başlıklardan tarama süreci ve müzakerelere ilişkin çerçeve kağıdın ne zaman yayınlanacağı piyasalarda kısa vadeli etkilerde bulunabilir. 
     Piyasalardaki önemli bir diğer beklentiyi ise IMF İcra Direktörleri Kurulu'nun toplanması olarak görüyoruz.'' Piyasalara olan yabancı yatırımcı ilgisinin devamı açısından, yasaların Meclis'e sevki ve yasalaşması ile IMF'nin yakından takip edildiği bildirilen değerlendirmede, uluslararası kredi derecelendirme kuruluşlarından gelebilecek olası açıklamaların da piyasalarda yansıma bulacağı vurgulandı. 
     
</TEXT>
</DOC>
