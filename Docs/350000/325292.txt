<DOC>
<DOCNO> 325292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko07.html </URL>
<DATE> 2005/03/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Esnaf kredisinde gecikme faizi düşüyor... 
</HEADLINE>
<TEXT>

     Halk Bankası tarafından esnafa kullandırılan kredilerde uygulanan yüzde 64'lük gecikme ve temerrüt faizi, 1 Nisan'dan geçerli olmak üzere düşürülüyor. 
     A.A muhabirinin edindiği bilgiye göre, uygulama ile gecikme ve temerrüt faizi son ödeme tarihinden itibaren ilk 15 gün içinde yüzde 24'lük baz faizin yüzde 50 fazlası yani yüzde 36, bundan sonrasında ise baz faizin yüzde 100 fazlası yani yüzde 48 olarak uygulanacak. 
     Esnafa kullandırılan kredilerin baz faizinin inmesi durumunda gecikme ve temerrüt faizleri de gerilemiş olacak. 
     Konuya ilişkin bilgi veren Türkiye Esnaf Kefalet Kooperatifleri Merkez Birliği Başkanı Kadir Akgül, esnafın borcunun son ödeme tarihini geçirmesi durumunda yüzde 18 ile kullandığı kredide yüzde 64 gibi çok yüksek bir oranda gecikme faizi ödemek zorunda kaldığını kaydetti. 
     Akgül, gecikme ve temerrüt faizlerinin 1 Nisan'dan geçerli olarak indirilmesi ve kademelendirilmesinin de esnafa bir nebze de olsa nefes aldıracağını vurguladı. 
     
     SÜBVANSİYON İÇİN 20 TRİLYON DAHA YOLDA 
     Öte yandan, bu yıl için esnaf kredilerinin sübvansiyonunda kullandırılacak 64 trilyon liralık kaynağın üzerine, 20 trilyon liralık kaynağın daha aktarılması gündeme geldi. 
     Bu yıl başında 1.2 katrilyon lira olan esnaf kredilerinin bakiyesinin yıl sonunda 1.8 katrilyon liraya çıkarılması için başlangıçta 64 trilyon liralık sübvansiyon ayrılmış, yılın ortasında gerekli kaynağın aktarılacağı düşünülmüştü. 
     Ancak, esnaf kredilerinde talebin karşılanamaması üzerine yeni bir kaynak aktarımı gündeme geldi ve 10 trilyon liranın hemen, 10 trilyon liranın da Haziran, Temmuz aylarında olmak üzere toplam 20 trilyon liranın esnaf kredilerinin sübvansiyonunda kullanılmak üzere Hazine'ye aktarılması kararına varıldı. 
     
     ESNAF KREDİ FAİZ ORANINDA DURUM 
     Öte yandan, şu anda esnaf kredilerinde yüzde 18 olarak uygulanan kredi faiz oranı konusunda, esnafta, Merkez Bankası'nın faiz indiriminin ardından indirim beklentisi bulunurken, Halk Bankası yetkilileri henüz konu üçerinde çalışıldığını ifade ediyor. 
     Banka yetkilileri, faiz indiriminin kaynak maliyeti ile alakalı olduğuna işaret ederek, ileride diğer kredilerde yapılacak olası bir indirimin esnaf kredisine de yansıtılacağına işaret ediyor. 
     Esnaf kredilerinde Halk Bankası'nın kaynak kullanım maliyeti yüzde 24 olarak esas alınırken, bunun yüzde 75'lik bölümü esnaf tarafından yüzde 25'lik bölümü ise Hazine tarafından karşılanıyor. 
     Bir başka deyişle yüzde 24'lük baz faiz oranının 18 puanı esnaftan, 6 puanı da Hazine'den ödeniyor. Baz faiz oranının düşüşü, hem Hazine'nin, hem de esnafın ödeyeceği kredi faizinin azalmasına yol açıyor. 
     
</TEXT>
</DOC>
