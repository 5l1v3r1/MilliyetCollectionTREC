<DOC>
<DOCNO> 328644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur07.html </URL>
<DATE> 2005/03/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Devamsızlıktan sınıfta kalan liseli 4 kız kayıp 
</HEADLINE>
<TEXT>

     DHA 

      BURSA'da, lise 2'nci sınıfa giden ve 20 günlük devamsızlık süresini dolduran 4 kız, kayıplara karıştı. Aileleri polise başvurarak, kızlarının bulunmalarını istedi. 
     Merkez Osmangazi İlçesi'ndeki Mehmet Çelebi Lisesi 2'nci sınıfa giden 16 yaşındaki P.P., Ö.Ö., Ç.D. ve N.Z. dün öğle saatlerinde buluşup, Setbaşı'ndaki Yalçın Cafe'ye gitti. Burada akşam saatlerine kadar oturan kızlar, daha sonra evlerine dönmedi. Çocuklarının hayatlarından endişe eden aileler, polise başvurdu. Kızlardan, Ö.Ö., Ç.D., ve N.Z.'nin cep telefonlarına ulaşılamazken, P.P.'nin ise telefonuna yanıt vermediği belirlendi. Devamsızlıkları 20 günü geçtiği için sınıfta kalan kız öğrencilerin aranmasına başlandı. 
     N.Z.'nin babası Aytaç Z., kızının devamsızlıktan sınıfta kalma durumuna düştüğünü arkadaşlarıyla birlikte eve dönmeyince öğrendiğini söyledi. Kızı ve 3 arkadaşının gidebilecekleri her yeri aradıklarını söyleyen Aytaç Z., "Başlarına kötü bir şey gelmesinden korkuyoruz'' dedi. Polis, P.P.'nin, Murat adındaki erkek arkadaşının ifadesine başvurdu. Bu kişinin P.P.'nin nereye gittiğini söylediği belirtildi. 
     Evden kaçtıkları sanılan P.P., Ö.Ö., Ç.D. ve N.Z.'nin fotoğrafları, çevre illerin emniyet müdürlüklerine gönderildi. 
     Okul yöneticileri, her öğrencinin bir eğitim yılında mazeretsiz olarak en fazla 20 gün devamsızlık hakkı bulunduğunu, kayıplara karışan kızların ilk yarı yılda 14 gün devamsızlık yaptıklarını, karnelerinde oynama yaparak bunu 5 gün olarak değiştirdiklerinin belirlendiğini söyledi. Mart ayında birkaç gün okula gelen kız öğrencilerin 10 gün önce devamsızlık nedeniyle sınıfta kaldıkları için bir daha gelmediği saptandı. 
     
</TEXT>
</DOC>
