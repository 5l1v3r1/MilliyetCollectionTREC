<DOC>
<DOCNO> 301945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo26.html </URL>
<DATE> 2004/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gaziantepspor, Mısır'da turnuvaya katılacak... 
</HEADLINE>
<TEXT>

     Gaziantepspor Teknik Direktörü Nurullah Sağlam, 2-20 Ocak tarihleri arasında Mısır ve Antalya'da yapacakları kampları en iyi biçimde değerlendirmek istediklerini söyledi. 
     Nurullah Sağlam, A.A muhabirine yaptığı açıklamada, 8-11 Ocak tarihleri arasında Mısır'da yapılacak kamp sırasında, Danimarka Birinci Ligi takımlarından Mitijiland, Mısır Birinci Lig takımlarından Ahly ve Tunus Birinci Ligi takımlarından Tarajy'in yer aldığı futbol turnuvasına katılacaklarını bildirdi. 
     Turnuva dışında, kamp süresince hazırlık maçları da yapacaklarını ifade eden Sağlam, ''İkinci yarıya daha iyi hazırlanmak ve eksiklerimizi görebilmek için Mardinspor, Vestel Manisaspor ve Akçaabat Sebatspor ile hazırlık maçları yapacağız'' diye konuştu. 
     Gaziantepspor'un, 23 Ocak'ta Türkiye Kupası 3. kademe maçında Samsunspor ile karşılaşacağını hatırlatan Sağlam, şöyle konuştu 
     ''Türkiye Kupası'nda ilk rakibimiz Adıyamanspor'u elemeyi başardık. Bugün çekilen kuralar sonucunda, Türkiye Kupası'ndaki ikinci rakibimiz olan Samsunspor ile eşleştik. Kurada iyi bir rakip çıktı. Gaziantepspor için tek dezavantaj, Samsunspor ile deplasmanda karşılaşacak olmamız. 
     Takım olarak Türkiye Kupası'na büyük önem veriyoruz. Hedefimiz, UEFA Kupası'na katılabilmek için bu kupayı alabilmek. Samsunspor engelini de aşıp, hedefimize bir adım daha yaklaşmak istiyoruz.'' 
     
</TEXT>
</DOC>
