<DOC>
<DOCNO> 333095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur53.html </URL>
<DATE> 2005/04/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Tiyatrocunun katil zanlısının tahliyesine eşinden tepki .. 
</HEADLINE>
<TEXT>

     Gelibolu'da geçen yıl öldürülen tiyatro sanatçısı İsmail Hakkı Sunat'ın eşi oyuncu Deniz Sunat, 5 yıl 10 ay ağır hapis cezasına çarptırılan sanık İhsan Fuat Özgen'in tahliye edilmesine tepki gösterdi. 
     Taksim'deki Park Cafe'de basın toplantısı düzenleyen Sunat, Çanakkale Ağır Ceza Mahkemesi'nce 5 yıl 10 ay hapis cezasına çarptırılan sanığın 18 ay daha hapis yatması gerektiğini bildirdi. 
     Sunat, 9 aydır tutuklu olan sanık İhsan Fuat Özgen'in, avukatlarının Burhaniye Ağır Ceza Mahkemesi'ne yaptığı itiraz sonucu ''mağdur olmaması'' gerekçe gösterilerek tahliye edildiğini hatırlatarak, ''18 ay daha kesinleşmiş hapis cezası olan İhsan Fuat Özgen'in tahliye edilmesi tamamen hukuk dışıdır'' dedi. Sanığın babası Prof. Dr. Mahmut İhsan Özgen'in de eşi adına yaptığı çalışmaları engellediğini öne süren Sunat, şöyle konuştu 
     ''6 yaşındaki çocuğumun gencecik babası öldürüldü. Onun hatırası için yaptığım örnek girişimler engellendi. Şimdi de hükümlü serbest bırakıldı. Bir kadın, bir anne olarak Adalet Bakanım'dan rica ediyorum. Bana bu tahliye kararını izah etsin. Çünkü anlamıyorum. Tahliye kararını veren hakimler hakkında da soruşturma açılması için gerekli yerlere başvuracağım.'' Sunat, çevrede silah kullanan insanlar bulunması nedeniyle devletten koruma talep edeceğini sözlerine ekledi. 
     Bu arada, Devlet Tiyatroları tarafından sahnelenen ''Ayak Takımı Arasında'' adlı oyunun, 19 Nisan Salı günü Aziz Nesin Sahnesi'nde İsmail Hakkı Sunat'ın anısına sahneleneceği belirtildi. 
     
</TEXT>
</DOC>
