<DOC>
<DOCNO> 323841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas27.html </URL>
<DATE> 2005/03/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Kalp krizi geçirmek kader değil... 
</HEADLINE>
<TEXT>

     ABD Clevelend Kliniği Kardiyoloji Uzmanı Prof. Dr. Murat Tuzcu, kalp krizi geçirmenin ve kalp krizinden ölmenin kader olmadığını söyledi. 
     Tuzcu, Trabzon'da düzenlenen Kalp ve Damar Sağlığı Sempozyumu'nda yaptığı konuşmada, dünyada ölüm nedenleri arasında kalp ve damar hastalıklarının ilk sırada yer aldığını belirtti. 
     Kalp krizinin sigara kullanımı, kolesterol, yüksek tansiyon, şeker hastalığı, stres gibi risk faktörleri sonucunda meydana geldiğini ifade eden Tuzcu, şunları söyledi 
     ''Kalp krizi geçirenlerin yaşamlarını incelediğimizde yüzde 90'ında değiştirebilecekleri risk faktörlerinin etkin olduğunu görüyoruz. Bu risk faktörlerinin başında sigara gelmektedir. Sigara içenlerle içmeyenler arasında kalp krizi geçirme riski bakımından kat kat fark var. Risk yaş ve sigara kullanımına bağlı olarak artıyor. İkincisi sırada kolesterol dediğimiz kan yağı düzeyleri geliyor. Eğer iyi kolesterol dediğimiz LDL yüksek, kötü kolesterol dediğimiz HDL düşükse kalp krizi riski de yüksektir. Bunu değiştirmek için daha sağlıklı beslenme ve egzersiz yapmak, bunlar yeterli olmazsa doktor tavsiyesiyle ilaç kullanmak gerekir.'' Tansiyonun da Türkiye'de çok yaygın olduğunu, 50 yaşın üzerindeki erkeklerin yarısında, kadınların ise 3'te 2'sinde yüksek tansiyon olduğunu belirten Tuzcu, şöyle konuştu 
     ''Tansiyonu düşürmek için mutlaka ideal kiloya ulaşmak, egzersiz yapmak, az tuzlu yemek, bunlar olmadığı takdirde düzenli ilaç kullanmak lazım. Şeker hastalığı ve gizli şeker diyebileceğimiz şekerden önce var olan fakat tahribat yapan bir durum da kalp krizi için risk faktörleri arasında. Genellikle bu hafif göbekli, tansiyonu biraz yüksek, kan yağları anormal kişilerde görülen bir durum.'' Stresin de kalp krizi açısından önemli risk faktörleri arasında yer aldığını kaydeden Tuzcu, stresten tamamen kurtulmanın mümkün olmadığını, ancak baş etmenin mümkün olabileceğini belirtti. Tuzcu, ''Kalp krizini hazırlayan faktörler büyük oranda kontrol edilebilir. Kalp krizi geçirmek ve kalp krizinden ölmek kader değil'' diye konuştu. 
     Seminere katılan ABD'li doktorlar Marcio Garcia, Conrad Simpfendorfer, Valid Saliba ile Samir Kapadia da kalp-damar hastalıklarının nasıl oluştuğu, korunma yolları ve tedavideki son yenilikler konusunda Trabzon'da görevli doktorlara bilgi verdi. 
     Seminerin yarınki bölümünde, vatandaşlar, kalp ve damar hastalıkları konusunda bilgilendirilecek. 
     
</TEXT>
</DOC>
