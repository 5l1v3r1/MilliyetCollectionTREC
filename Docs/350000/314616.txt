<DOC>
<DOCNO> 314616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/spo02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurnaz Daum 
</HEADLINE>
<TEXT>


ERDOĞAN DERMANCI 


Taktiği gizleyecek 
İSTANBULSPOR ile yarın oynanacak karşılaşmanın hazırlıklarını sürdüren Fenerbahçe'nin, ligde farklı, UEFA Kupası'nda Zaragoza'ya karşı farklı bir 11 ile sahaya çıkacağı öğrenildi. İspanyol teknik adamların tribünde olacağını bilen Daum'un, yarınki maçta Sarı - Lacivertliler'i, değişik bir taktik anlayışla sahaya sürmesi bekleniyor. 

Kampa giriyorlar 
SAMANDIRA Tesisleri'nin karla kaplı olması nedeniyle dünkü çalışmasını da Dereağzı Tesisleri'nde, basına kapalı olarak sürdüren Fenerbahçe'de Hooijdonk dışında eksik bulunmadı. Bir gün önce bağırsak enfeksiyonu geçiren Mehmet'in de katıldığı antrenmanda futbolcular, taktik çalıştı. Sarı - Lacivertliler bugün 18.00'de kampa girecek. 

Anelka'ya gözaltı 

YUSUF KOBAL 

NİCHOLAS Anelka'nın Fenerbahçe'ye transferi, Fransız Milli Takımı teknik heyetinin ve basınının da ilgisini bu oyuncu üzerine çekti. İstanbulspor maçı için akredite olan Fransız gazetecilerin yanısıra, Fransız Milli Takımı yetkilileri de tribünlerdeki yerlerini alacak. Anelka'yı izlemeye gelecek olan Fransız konukların, bu oyuncu ve Fenerbahçe Teknik Direktörü Daum ile randevu talepleri de bitmek bilmiyor. 

Ünlülere oy hakkı 

SARI - Lacivertliler'de 2004 yılında üye olan 566 kişi, iki yıllık bekleme süresini doldurdu, oy kullanma hakkını elde etti. Bunların içinde, Halil Mutlu, Mert Çiller ve Özer Çiller gibi isimler bulunuyor. 5'er milyar lira ödeyerek üye olan 566 kişinin yanında, sporculuktan gelme 37 kişi ise 500'er milyon lira yatırıp kulüp üyeliğine kavuştu. 

Devleti de solladılar 

Yüzmeye büyük yatırım 
FUTBOLDA liderliği kaptırmayan, basketbolda zirveye göz diken, voleybolda gün geçtikçe güçlenen, kürekte geçilmez bir takım olma yolunda ilerleyen Fenerbahçe, diğer amatör branşlarda da iddiasını bir kez daha gösterdi. Sarı - Lacivertliler, yüzmede de "en iyi" olabilmek için kolları sıvadı. 

Bütçe, 200 milyar fazla 
GENÇLİK ve Spor Genel Müdürlüğü'nün açıkladığı 2005 yılı bütçe planlamasında, yüzmeye 1 trilyon 200 milyar lira ayrılırken, Fenerbahçe ise bu yıl için hazırladığı bütçe taslağında yüzme için 1 trilyon 400 milyar lira belirledi. Yani Sarı - Lacivertliler, havuza devletten daha fazla para yatıracak. 

Hani rekabet 

FENERİUM, Anelka'nın gelişiyle birlikte rekora koşarken, Beşiktaş Store ise satışlarını artırmanın çarelerini arıyor. İki kulüp de Sevgililer Günü nedeniyle fanatikleri için özel indirime giderken, Sarı - Lacivertliler ürün yetiştirmekte zorlanıyor. Beşiktaş'ın ise son dört aydır Puma'ya sipariş bile vermedikleri öğrenildi. İstanbul Capitol alışveriş merkezindeki iki kulübün satış mağazasının durumu da, bunun açık bir göstergesi oldu. 


</TEXT>
</DOC>
