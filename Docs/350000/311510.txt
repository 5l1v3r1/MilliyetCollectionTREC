<DOC>
<DOCNO> 311510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/ekonomi/aeko.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'e 3 ay inceleme diğer şirketler tamam 
</HEADLINE>
<TEXT>


Koç Grubu'ndaki üst düzey kaynaklar grubun henüz Turkcell'e ortak olmadığını, 3 ay sürecek bir inceleme başlattıklarını belirttiler. Fiyata Yapı Kredi Sigorta, Yapı Kredi Yatırım gibi iştiraklerin de dahil olduğunu bildirdiler 

Kadife Şahin 

Yapı Kredi Bankası'nın mülkiyetinde bulunan Turkcell hisselerine ilişkin dün ilgili taraflardan gelen birbiriyle çelişen açıklamaları değerlendiren Koç Grubu'ndan üst düzey kaynaklar grubun henüz Turkcell'e ortak olmadığını belirttiler. 
Yapı Kredi'nin Koç Finansal Hizmetler'e KFS devir sözleşmesinin tüm ayrıntılarıyla açıklanmaması nedeniyle bir muamma haline gelen banka mülkiyetindeki Turkcell hisseleri hakkındaki en doğru açıklamanın, Koç Holding tarafından İMKB'ye yapıldığını ifade eden kaynaklar, hisselerin alınıp alınmayacağının 2 - 3 ay sürecek inceleme sonunda belli olacağı bilgisini verdiler. 
Koç - UnioCredito'nun yüzde 50 - 50 ortaklığından oluşan KFS'nin Yapı Kredi'nin iştiraki olan tüm mali şirketlerle de ilgilendiğini belirten Koç Grubu kaynakları, KFS'nin Yapı Kredi Sigorta, Yapı Kredi Koray GYO ve Yapı Kredi Yatırım Ortaklığı gibi bankanın bünyesinde olan tüm finansal şirketleri aldığını kaydettiler. 
Devir sözleşmesinde belirtilen fiyatın içinde bu şirketlerin değerlerinin de bulunduğunu söyleyen kaynaklar, Turkcell'e ortak olunup olunmayacağının veya Çukurova Grubu'na satın alma opsiyonu tanınıp tanınmayacağının nihai anlaşmanın geleceği noktada netlik kazanacağını vurguladılar. 

Kafa karıştırdı 
Piyasalar, Yapı Kredi'nin YKB KFS'ye devir sözleşmesinin tüm ayrıntılarıyla açıklanmaması nedeniyle bir kaos yaşadı. Çukurova ve Koç'tan yapılan açıklamalardaki farklılık dikkat çekerken, YKB açıklaması ile BDDK'dan yapılan açıklama arasında da tutum değişikliği izlenimini veren ifadeler yer aldı. 

TURKCELL İÇİN 'RESMİ OLARAK' NE DEDİLER Koç Holding Opsiyon konusu değerlendirilecek 
Koç Holding Turkcell hisseleri ile ilgili opsiyon konusunun 'değerlendirileceğini' açıkladı. Holdingin açıklaması şöyle 
"YKB iştiraklerinin sahipliğinin dolaylı el değiştirmesinin ilgili izinlerin alınması paralelinde gerçekleşmesi sözleşmede yer almaktadır. Söz konusu sözleşmede, YKB mülkiyetinde bulunan Turkcell hisseleri ile ilgili olarak sözleşme tarafları yapılacak detaylı inceleme çalışmaları neticesinde bağlı olarak Çukurova Grubu'na Turkcell hisselerini satın alma opsiyonu verilmesi konusunun değerlendireceği yer almaktadır." 
Koç Holding'den yapılan açıklamada, hisse devrinin, resmi makamlardan gerekli tüm izinlerin alınması, inceleme çalışmalarının tamamlanması ve hisse devrinin gerektirdiği nihai yan anlaşmaların tamamlanmasını takiben, en kısa sürede gerçekleştirileceği ifade edildi. Açıklamada, hisse devir bedelinin büyük bir bölümünün Çukurova Grubu Şirketleri'nin YKB'ye borcuna mahsuben Çukurova Grubu tarafından YKB'ye ödeneceği ifade edildi. 

Çukurova Opsiyonda fikir birliği var 
Turkcell hisseleri konusunda Çukurova Holding'ten yapılan açıklamada, öncelikle, grubun YKB'deki Turkcell hisseleri alımı konusundaki sürenin 31 Ocak 2005'te değil, 31 Ekim 2005'te dolduğu ileri sürüldü. Açıklamada, hisse devir sözleşmesinde YKB mülkiyetindeki Turkcell hisseleriyle ilgili olarak tarafların, yapılacak detaylı inceleme çalışmaları neticesine bağlı olarak Çukurova Grubu'na Turkcell hisselerini satın alma opsiyonu verilmesi konusunda fikir birlikteliklerini beyan ettikleri kaydedildi. 
Opsiyon tarihi ile ilgili olarak eksik bilgi nedeniyle hatalı değerlendirmeler yapıldığı kaydedilen açıklamada şöyle denildi "Bu durum, Çukurova Grubu'nun ilgili kuruluşlarla çeşitli tarihlerde imzalamış olduğu sözleşmelerin açık hükümleri ile sabit olduğu kadar, aynı zamanda Turkcell İletişim ve Turkcell Holding hisselerinin Çukurova Grubu'nun Yapı Kredi'deki mülkiyeti sona ermeden önce Çukurova Grubu tarafından satın alınması mantığı ile de uyumludur." 

BDDK aradan çekildi Muhatap taraflar 
Daha önce, YKB'nin elindeki Turkcell hisselerinin alımı konusundaki gruba tanınan opsiyonunun 31 Ocak 2005'te bittiğinde, 'sahaya ineceklerini' açıklayan BDDK, dün TMSF'nin tutumunu benimsedi. 
Yapı Kredi'den Borsa'ya gönderilen ilk açıklamada, Turkcell hisseleriyle ilgili olarak Çukurova'ya tanınan satın alma hakkının 31 Ocak'ta dolduğu belirtildi. Daha sonra, borsadan bilgi istenmesi üzerine BDDK Başkanı Tevfik Bilgin, BDDK, TMSF yetkilileri ile Çukurova Grubu arasında 31 Ocak'ta imzalanan sözleşme hükümleri çerçevesinde, YKB'nin mülkiyetindeki Turkcell hisselerine ilişkin olarak Çukurova'ya tanınan satın alma opsiyonunun dün sona erdiğine dikkat çektikten sonra şöyle dedi 
"YKB'nin satışına yönelik olarak Çukurova Grubu ile Koç Finansal Hizmetler arasında hisse devir sözleşmesi imzalanmıştır. Bu çerçevede YKB mülkiyetindeki Turkcell hisselerinin akıbeti ilgili taraflarca belirlenecektir." 

TMSF Bize değil Çukurova ve Koç'a sorun 
Turkcell hisseleri ile ilgili TMSF açıklaması, Başkan, Ahmet Ertürk imzasıyla yapıldı. Açıklamada, konunun taraflarının Koç Finansal Hizmetler ve Çukurova olduğu belirtilerek, süreci bu iki muhatabın belirleyeceği ifade edildi. Açıklamada, şunlar kaydedildi 
"Çukurova Holding'e, YKB'nin doğrudan veya dolaylı olarak mülkiyetinde bulunan bütün Turkcell Holding ve Turkcell İletişim Hizmetleri hisselerini, grubun YKB hisselerini elden çıkarma süresine paralel olarak, bedelini nakden ve defaten ödeyerek satın alma hakkı tanınmıştır. Konunun taraflarının YKB ve Çukurova Grubu olması nedeniyle, bundan sonra uygulanacak sürece ilişkin olarak, muhataplarından bilgi alınmasının gerektiği yönünde bilgi edinilmesini arz ederim." 
TMSF Başkan Yardımcısı Ferruh Tunç imzasıyla gönderilen ikinci açıklamada da 'Fon'u ilgilendiren bir konu bulunmaması nedeniyle yorum yapılmasının uygun görülmediği' belirtilerek, konunun muhataplarından araştırılması istendi. 


</TEXT>
</DOC>
