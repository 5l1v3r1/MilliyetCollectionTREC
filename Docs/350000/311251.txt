<DOC>
<DOCNO> 311251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/guclu.html </URL>
<DATE> 2005/02/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
CHP'de neyin kavgası yapılıyor 
</HEADLINE>
<TEXT>


CHP sıradan bir parti değil. Cumhuriyet onunla kuruldu. Onunla kök saldı. Ama maalesef artık onunla meyve veremiyor. 
Hafta sonu, ilgisi olsun olmasın milyonlarca meraklı gibi biz de televizyon karşısında CHP kurultayına kilitlendik. Gelin-kaynana programlarından hiç farkı yoktu. Seviyesizliğin her türlüsüne rastlamak mümkündü. Magandalıktan şik yet edenler bile magandalığın en ince örneklerini verdi. Bu yüzden, kurultayı birlikte izlediğimiz pek çok CHP'li, bir daha bu CHP'ye oy verirsem elim kırılsın noktasına geldi. 
Elbette önemli olan kurumlardır. İsimler gelir geçer. Bugün nasıl ki öncekiler hatırlanmıyorsa yarın da bugünküler hatırlanmayacaktır. Ama böylesi tarihi misyona sahip kurumlar, hep ayakta kalacaktır. 

Baykal 
Başkalarını bilmem ama bir vatandaş olarak Baykal konusunda hayal kırıklığına uğradım. Üslubu, ülke yönetmeye aday birine hiç yakışmıyordu. Medyaya yüklenmesine ise anlam vermedim. ABD ve medya, işi gücü bırakmış onunla uğraşıyormuş. Çok komikti. ABD'yi bilmem ama medya kendisiyle niye uğraşsın ki Medyadan kaçan kendisi. Hiçbir yere çıkmıyorum, konuşmuyorum diye kendisi söyledi. Genç Bakış'tan da biliyorum, bu programa Türkiye'de konuk olmayan ender isimlerden biri de o. En az on defa teklif götürdük. Ama her defasında bir mazeret buldu. Programlara katılmayıp, röportaj isteklerini geri çevirip, sonra da medya bize kapılarını açmıyor demek, bir lidere hiç yakışmıyor. 
CHP'nin eğitim adına yaptıklarını hep duyurduk. Duyurmaya da devam edeceğiz. En komiği de 8 yıllık kesintisiz eğitimi kendilerine mal etmesi oldu. O günleri göbeğinde yaşayan biri olarak, eğer onun ağzıyla cevap verecek olursak "Atma Baykal, aynı yolun yolcusuyuz" demekten başka çare kalmıyor. En önemli kararların alındığı Milli Eğitim Ş rası'nda ne Baykal vardı ne de en yakın arkadaşları. ANAP'ın katkılarını yok saymak ise hiç hoş değil. 
Baykal, işine geldiği zaman medyadan örnekler verdi, yazılanları delil olarak gösterdi. İşine gelmediği zaman da ağır suçlamalarda bulundu. CHP tarihinden söz ederken Ecevit'i yok sayması ise anlaşılır gibi değildi. Kurultayda, ülke meseleleri bir yana bırakıldı, Sarıgül'ün yolsuzluk iddialarına odaklanıldı. Umarız bu iddialar da Saddam'ın nükleer silahlarına benzemez. ABD, nükleer silahlar var diye Irak'ı yerle bir etti. Ama h l ortada nükleer kırıntı bile yok. 
Baykal, ABD gibi komik duruma düşmek istemiyorsa, bir an önce Sarıgül hakkındaki iddialarını yasal yoldan kanıtlamalıdır... 

Sarıgül 
Sarıgül, eksiklerini görmemekte direniyor. Hep sözünü edip de bir türlü göremediğimiz bomba gibi kadrosu, hiç olmazsa bu kurultayda yanı başında olsaydı... En azından bu duruma düşmezdi. 
Baykal'ın iddialarına cevap vermemesi, rakibi kendisini sürekli aşağılarken, onun belki de 150 kez "Genel Başkanım" diyerek Baykal'ı onore etmesi, hiç kongre tecrübesi olmayan politikacılar gibi gerginlik oltalarına takılması ve ortaya yeni hiçbir şey koyamaması, kongreden hüzünle ayrılmasına neden oldu. 
Sarıgül, önümüzdeki süreci, tıpkı Baykal gibi hakkında açılan davaların bir an önce sonuçlanması için değerlendirmelidir. Suçluysa zaten yok olup gidecektir. Ama eğer değilse, yapılan suçlamaların hesabını bir bir sormalıdır. Kongredeki gibi sessiz kaldığı sürece, benzeri iddialar peşini hiç bırakmaz. Kongrenin en kötüsü, divan heyetiydi. Bırakın objektifliği, taraf olmayı bile beceremediler. 
Özetin özeti CHP, genel başkanıyla, genel başkan adayıyla ve delegeleriyle, topluma örnek olması gereken bir parti. Umarız bu kongreden ders çıkarmışladır. Eleştirenlere kızmak yerine, oturup o günkü yayınları izlesinler... 



</TEXT>
</DOC>
