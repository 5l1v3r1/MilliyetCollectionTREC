<DOC>
<DOCNO> 339019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas13.html </URL>
<DATE> 2005/05/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hemşiresi, hayranı olduğu Hitler'i anlattı .. 
</HEADLINE>
<TEXT>

     İkinci Dünya Savaşı’nın sona ermesinin 60. yıldönümü yaklaşırken, İngiltere’de yayımlanan Guardian gazetesine 
     konuşan Nazi lideri Adolf Hitler’in hemşiresi Erna Flegel, ünlü diktatör için, "Müthiş bir otoritesi ve cazibesi vardı" dedi. Hitler’in son günlerinde yanında olan ve bakımını üstlenen Flegel, Nazilerin propaganda şefi Joseph Goebbels’in eşini överken, Hitler’in sevgilisi Eva Braun’dan ise nefret ettiğini söyledi. Almanya’daki evinde konuşan 93 yaşındaki Erna Flegel, 1943 yılı Ocak ayından itibaren Hitler’in yanında yer aldığını ve onun, çevresindekilere karşı daima nazik davrandığını ifade etti. Rusların Berlin’e yaklaşmasıyla birlikte Hitler’in karargahındaki psikolojinin değişmeye başladığını ve ünlü diktatörün çevresindekilerin sayısının azaldığını anlatan Flegel, Hitler’in Goebbels’in çocuklarına çok düşkün olduğunu, onlarla sık sık kakao içip, küvetini suyla doldurup oynamalarına izin verdiğini söyledi. Hitler’in intihar etmeden önceki günlerini de anlatan Flegel, Berlin’in düşmesine yakın, Hitler’in sona yaklaştığını çok daha iyi anladığını kaydetti. Kendisine bakılmasını istemeyen Hitler’in saçlarının ağarmaya başladığını ve bir anda 15-20 yıl birden yaşlandığını belirten hemşire Flegel, "Titremeye başlamıştı. Yürümekte güçlük çekiyordu. Sağ tarafı son derece zayıflamıştı" dedi. Hitler’in sevgilisi Eva Braun’u ise "tümüyle renksiz bir kişilik" olarak tanımlayan Flegel, Braun’un hiçbir zaman Hitler’in yanını dolduramadığını savundu. 
     
</TEXT>
</DOC>
