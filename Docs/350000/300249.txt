<DOC>
<DOCNO> 300249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy08.html </URL>
<DATE> 2004/12/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Menemen'de Sarıgül gerginliği... 
</HEADLINE>
<TEXT>

     Kubilay'ın şehit edilişinin 74. yıldönümü dolayısıyla Menemen'deki anma törenleri çerçevesinde yapılan yürüyüş sırasında, bazı CHP milletvekilleri ile Şişli Belediye Başkanı Mustafa Sarıgül arasında itişme yaşandı. 
     Kubilay'ı anma etkinlikleri çerçevesinde Menemen Belediyesi'nin düzenlediği ve Tren Garı önünden başlayan ''Demokrasi ve Laiklik Yürüyüşü''ne yaklaşık 10 dakika geç gelen Mustafa Sarıgül, CHP milletvekillerinin bulunduğu ön sıraya geçmek istedi. Buna tepki gösteren bazı partililer ve milletvekilleri ile Sarıgül arasında itiş-kakış yaşandı. Bu sırada polisler ve belediye zabıtaları araya girmeye çalıştı. Sarıgül ve arkadaşları, arka sıralarda yürüyüşe devam ettiler. 
     Mustafa Sarıgül, gazetecilerin sorusu üzerine, ''halkın kendileriyle beraber olduğunu, değişime ayak uyduramayanlar bulunduğunu'' söyledi. 
     CHP içinde değişimi sağlayacaklarını belirten Sarıgül, şöyle konuştu 
     ''Halk bizle beraberdir, halkın dışındaki değişime ayak uyduramayanların bazı hareketleri olacaktır. Bunlar her zaman olmuştur. Önemli olan bizim değişimi sağlamamızdır. Çok yakın zamanda halkımız parti içindeki düğümü çözer. CHP'de de bazı düğümler vardır. Halkımız bu düğümleri çözer, bu düğümleri çözmek için biz buradayız.'' 
     
     MİLLETVEKİLİ TEPKİSİ 

     CHP İzmir İl Başkanı Alaattin Yüksel ise Menemen Belediye Başkanı Tahir Şahin'in Mustafa Sarıgül ile yürüyüşe gecikmeli olarak katıldığını ve Sarıgül'e en ön sırada yer ayrılmasını istediğini söyledi. 
     ''Sarıgül'ü yanına davet ettiğini fakat milletvekillerinin tepki gösterdiğini'' belirten Yüksel, şöyle konuştu 
     ''Milletvekilleri, Burada belediye başkanları nasıl en ön sırada yürür dediler ve istemediğimiz olaylar yaşandı. Beklediğimiz üzüntüyü yaşadık, bundan korkuyorduk. Yıllarca şehitlerin üzerinden siyaset yapılmasına karşı çıktık. Kubilay, Türkiye'nin devrim şehididir. Genel başkan adaylarının yarış platformu değildir.'' Yürüyüşe, CHP Grup Başkanvekili Kemal Anadol, bazı CHP milletvekilleri ile bazı parti meclisi üyeleri ve vatandaşlar katıldı. 
     Katılımcılar, yürüyüşten sonra Yıldıztepe'deki Kubilay Anıtı'nda Ege Ordu Komutanlığı'nın düzenlediği anma törenine geçti. 
     
</TEXT>
</DOC>
