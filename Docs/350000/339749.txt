<DOC>
<DOCNO> 339749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/axspo02.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Sambacı yolda 
</HEADLINE>
<TEXT>


Fenerbahçe, Ze Roberto ile anlaştı. Kutlualp, yaptığı temaslar sonunda önemli yol alırken, Brezilyalı'ya uzun süreli sözleşme teklif edileceği bildirildi 

Yusuf Kobal 


Sarı - Lacivertli takım, önümüzdeki sezonun transferleri için çalışmalarını yoğun şekilde sürdürürken, Bayern Münih'in Brezilyalı yıldızı Ze Roberto ile prensip anlaşmasına vardı. 
Bayern Münih ile sözleşmesi sezon sonunda bitecek ve bonservisini eline alacak olan Ze Roberto için Dış İlişkiler Sorumlusu Hakan Bilal Kutlualp'in, Brezilya ve Almanya'da temaslarda bulunduğu öğrenildi. Kutlualp'in, Galatasaray'ın da peşinde olduğu Brezilyalı futbolcu konusunda olumlu gelişmeler kaydettiği ve yönetime müjde verdiği bildirildi. Yönetimin, Daum'un özellikle istediği Ze Roberto'ya uzun süreli bir sözleşme önereceği ifade edildi. Alman hoca, kadrodaki Brezilyalı oyuncu egemenliği nedeniyle, Almanya'dan da tanıdığı Ze Roberto'nun takıma güç katacağını her demecinde tekrarlıyordu. 

KİMDİR 
Kulübü Bayern Münih 
Doğum Tarihi 06 07 1974 
Doğum Yeri Ipiranga Brezilya 
Boyu 1.72 
Kilo 71 
Önceki Kulüpleri Pequeninos de Joquey 1981-93 , Sao Paulo 1994- Mart 1997 , Real Madrid 1997 Mart - Aralık arası , Flamengo 1998 Ocak - Haziran arası , Bayer Leverkusen 1998-2002 
Başarıları 1997 Copa America, İspanya Ligi, İspanya Süper Kupası. 1999 Copa America. 
2003 Almanya Ligi, Almanya Kupası. 

Rüştü kadroda 

Barcelona Kulübü sezon başında Fenerbahçe'ye kiralık verdiği milli kaleciyi geri çağırma kararı aldı. İspanyol ekibi, tecrübeli eldiveni sezon başında Çin ve Uzakdoğu'da yapacağı hazırlık maçlarının kadrosuna dahil etti 

MEHMET ÇİFTÇİ 


Fenerbahçe'ye, Rüştü konusunda İspanya'dan kötü haber geldi. Sarı - Lacivertli yönetim, başarılı kaleciyi en az 1 yıl daha kiralamak için görüş birliğine varırken, Barcelona Kulübü dün sürpriz bir adım attı. 
Katalan ekibi, yeni sezonda Avrupa Birliği statüsünde forma giyebilecek milli kaleciyi geri çağırma kararı aldı. Rüştü'nün yabancı futbolcu sayılmayacak olmasını fırsat bilen İspanyollar, tecrübeli eldiveni yeniden kadroya dahil etmeyi kararlaştırdı. Barcelonalı idareciler, Rüştü için Fenerbahçe ile yürütülen görüşmelerde ilerleme sağlanamadığını dile getirip, başarılı kalecinin İspanya'ya geri döneceğini ifade ettiler. 
Rüştü'nün, Barcelona'nın sezon başında Çin ve Uzakdoğu'da katılacağı turnuvaların kadrosuna dahil edildiğini belirten İspanyol idareciler çok güçlü bir kadro kuracaklarını vurguladılar. 

El Cezire savaş mı sandı 

ABD - Irak savaşı ve terör olaylarıyla ilgili ilginç bilgiler vererek, Dünya'nın en çok izlenen televizyonları arasına giren El Cezire, Galatasaray-Fenerbahçe maçını yakın markaja aldı. Katar merkezli yayın yapan televizyon, 11 Mayıs'ta Olimpiyat Stadı'nda oynanacak olan derbi karşılaşmasını naklen yayınlama kararı aldı. El Cezire'nin, yayıncı kuruluş olan Kanal D ile anlaştığı bildirildi. 

Özdemir Endişeliyiz 

İkinci Başkan Nihat Özdemir, rakip kulüplerin hakemlere yönelik ağır eleştirilerine tepki gösterdi, "Etki altında kalarak maçlarımıza çıkmalarından çekiniyoruz" dedi 

YUSUF KOBAL 

Fenerbahçe İkinci Başkanı Nihat Özdemir, Trabzonspor ve Galatasaraylı yöneticilerin hakemlere yönelik eleştirilerinin ligde son haftalara girilirken kendilerini endişelendirdiğini söyledi. 
Sarı - Lacivertli idareci, "Biz konuşmuyoruz ancak suskun kaldıkça da hakemlerin üzerine gidiliyor. Bu durumdan kalan 5 maçta hakemlerimizin etkilenip öyle maça çıkmalarından kuşku duyuyoruz. Futbol Federasyonu'nun daha önce yaptığımız anlaşmalar gereği önlem alması gerekir. Hakemlerin de bu yersiz eleştirilerden etkilenmemesi lazım. Diğer kulüplerden bizim gibi hakem kararlarına karşı saygılı olmasını bekliyoruz" diye konuştu. 

Serhat Akın göreve hazır 

Fenerbahçe'nin genç forveti Serhat Akın, teknik heyetten görev beklediğini söyledi. Antrenman sonrası basın toplantısı yapan yıldız futbolcu, "Her zaman göreve hazırım. Yedek kaldığım için kimseye küsmedim. Zor günler geçirdim. Kontrol için İsviçre'ye gittiğimde ameliyat olmam gerektiği söylendi ama ben bunu sezon sonuna bıraktım ama sıkıntılarım geçti. Takım olarak çifte şampiyonluğa inandık. Sezonu iki kupa ile bitirmek istiyoruz" dedi. 

Fenerbahçe'yi izleme umudu 

SERKAN HACIOĞLU 

Fenerbahçeli taraftarlara, Trabzonspor maçında tribünlere asılan, minik oğluyla birlikte fotoğrafının yer aldığı pankartla duygulu anlar yaşatan görme engelli Erdal Azgın'a umut ışığı doğdu. Önceki gün Samandıra Tesisleri'ne giderek Sarı - Lacivertli futbolcularla buluşan Azgın dün Dünya Göz Hastanesi'ne muayene edildi. Operatör Dr. Sezgin Yıldızbaş tarafından kontrolden geçirilen Azgın'ın bir hayli mutlu olduğu gözlendi. Trabzonlu olduğunu belirten Dr. Yıldızbaş ise, "En ufak bir ihtimali bile değerlendireceğiz. Eğer bir metrelik görüş alanı varsa, bunu üç metreye nasıl çıkartırız diye 60 kişilik bir uzman kadrosu ile çalışacağız. Hastamız umutsuz değil, biz de değiliz" dedi. 

Nobre yine tek forvet 

YUSUF DURSUN 

Diyarbakır ile deplasmanda oynayacağı zorlu maça hazırlanan Fenerbahçe dün tek antrenman yaptı. Daum çift kale maçta Nobre'yi tek forvet oynatırken, Serhat'a sağ kanatta, Mahmut Hanefi'ye ise defansın solunda görev verdi. Diyarbakır'da sakat Anelka'nın yerine Serhat'a, cezalı Ümit'in yerine de Mahmut'a 11'de forma vermesi beklenen Daum'un, Hooijdonk'u ise yine yedek soyunduracağı belirtildi. Antrenör Koch, Deniz ve Mahmut'u özel çalıştırdı. 


</TEXT>
</DOC>
