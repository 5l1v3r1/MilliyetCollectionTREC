<DOC>
<DOCNO> 321364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/siyaset/axsiy01.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cape Town'da 'Gülen' sürprizi 
</HEADLINE>
<TEXT>


Batı Cape Eyaleti'nin Başbakanı Resul'ün Erdoğan ve heyeti onuruna verdiği yemekte, Fethullah Gülen'in Türk Koleji'nde okuyan öğrenciler gösteri yaptı 

Abdullah Karakuş Cape Town 


Batı Cape Eyaleti'nin Müslüman Başbakanı İbrahim Resul, Başbakan Recep Tayyip Erdoğan ve heyetine "Fethullah Gülen" sürprizi yaptı. 
Resul'ün, heyet onuruna önceki akşam verdiği ve Emine Erdoğan ile bakan eşlerinin de katıldığı yemekte "Türk Gecesi" programı da yer aldı. Geceye, Gülen'in Cape Town'da bulunan Türk Koleji'nde okuyan öğrenciler katıldı. Şalvar ve Türk yerel kıyafetleri giyen öğrenciler, İstiklal Marşı ile Necip Fazıl Kısakürek'ten şiirler ve pop şarkıcısı Hakan Peker'in "Köylü Güzeli" şarkısını okudu. Güney Afrika'daki Türk işadamlarının "Cape Town'un Tayyip'i" dedikleri Resul'ün İstanbul hayranı olduğu da ortaya çıktı. Resul, öğrencilere Türkçe olarak Necip Fazıl Kısakürek'in, "İstanbul" şiirini okuttu. Erdoğan gibi belediye başkanlığı da yapan Resul, "Belediye başkanlığı yapanlar ülkeyi daha iyi yönetiyor, daha iyi başbakanlık yapıyor. Şehirleri tanımayan ülkeyi tanımaz" dedi. Resul'ü İstanbul'a davet eden Erdoğan da, "Artık mesafeler önemli değil. şığa Bağdat sorulmaz. Çok uzaktaki insan şık olunca Cape Town'a kadar gelir" diye konuştu. 
Resul, Türkiye ile işbirliği yapmak istediklerini belirterek, "Siz Avrupa, Ortadoğu ve Kafkaslar'a yakınsınız. Türkiye bizim için Avrupa, Kafkasya, Orta Asya'ya açılmak için bir kapı. İki ülke birbirini tamamlamalıdır. Bu yılı, Afrika yılı olarak ilan etmeniz sevindirici" şeklinde konuştu. 

'Torun' sohbeti 

Yemekte Erdoğan, Osmanlı döneminde Güney Afrika'ya gelen Ebubekir Efendi'nin torunlarıyla da sohbet etti. Kadir Efendi, Erdoğan'a, Ebubekir Efendi'nin Arapça ile Afrika dilinin karşılaştırmasını yaptığı orijinal bir kitap hediye ederek, "Sizi 140 yıldır bekliyorduk, gelmeniz sevindirici" dedi. 




</TEXT>
</DOC>
