<DOC>
<DOCNO> 301999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur38.html </URL>
<DATE> 2004/12/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hükümlü, adliyede firar etti 
</HEADLINE>
<TEXT>

     Bursa'da yaklaşık iki ay önce evine iftar yemeğine gelen kişiyi tabancayla öldürdüğü iddiasıyla tutuklanan Kemal Dumanlıdağ 35 , başka bir davanın duruşması için getirildiği Bursa Adliyesi'nde firar etti. 
     AA muhabirinin aldığı bilgiye göre, Mehmet Demir'in 30 Ekim tarihinde, merkez Osmangazi İlçesi Kızyakup Mahallesi'nde misafirliğe gittiği evde tek kurşunla öldürülmesinin ardından, Demir'i öldürdüğü iddiasıyla tutuklanan ev sahibi Dumanlıdağ, ''esrar satmak ve bulundurmak'' suçundan yargılandığı bir davanın duruşmasına katılmak üzere, tutuklu bulunduğu Bursa E Tipi Cezaevi'nden Bursa Adliyesi'ne getirildi. 
     Jandarma Bölge Komutanlığı'na ait cezaevi aracıyla getirildiği adliyede, davanın görüldüğü Bursa 5. Asliye Ceza Mahkemesi'ndeki duruşmada ifade verdikten sonra, iki askerin gözetiminde duruşma salonundan çıkan Dumanlıdağ, evraklarla ilgilenen askerlerin bir anlık dalgınlığından yararlanarak kaçtı. 
     Sanığın firar ettiğinin bildirilmesi üzerine, adliye çevresinde geniş güvenlik önlemleri alındı. Polis ve jandarma ekipleri, duruşma salonları, tuvaletler, arşiv odaları dahil olmak üzere binadaki her yeri aradı, ancak firariyi bulamadı. 
     Bursa İl Jandarma Komutanı Albay Aydın Yeşil'in de bir süre katıldığı arama çalışmalarının devam ettiği, sanığın firar ederken başka kişilerden yardım alıp almadığına ilişkin araştırmaların sürdüğü bildirildi. 
     
     DUMANLIDAĞ'IN TUTUKLANMA NEDENİ 
     Mehmet Demir 50 , 30 Ekim'de misafirliğe gittiği Kızyakup Mahallesi'nde, ev sahibi Kemal Dumanlıdağ'ın ruhsatsız tabancasından çıkan kurşunun elini delip geçerek kasığına saplanması sonucu ağır yaralanmış, Bursa Devlet Hastanesi'nde hayatını kaybetmişti. 
     Olayın ardından gözaltına alınan ve Demir'i ''kazayla vurduğunu'' öne süren Kemal Dumanlıdağ, tutuklanmıştı. 
     
</TEXT>
</DOC>
