<DOC>
<DOCNO> 305782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko34.html </URL>
<DATE> 2005/01/12/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hyundai, Türkiye pazarında 4. oldu... 
</HEADLINE>
<TEXT>

     Hyundai'nin, geçen yıl toplam 64 bin 356 adetlik araç satışıyla Türkiye pazarında yüzde 9.3'lük paya sahip olarak 4. sırayı aldığı bildirildi. 
     Hyundai Assan'dan yapılan açıklamada, 5 yıl üretici firma mekanik garanti süresi ve kampanyalarla satışlarını artıran Hyundai'nin, Aralık'ta gerçekleştirdiği toplam 12 bin 160 adetlik satışla 2004'ün son ayını pazarda ikinci sırada kapattığı kaydedildi. 
     Açıklamada, 2004'te 40 bin 56 adet binek otomobil satarak yüzde 8.9'luk pay elde eden Hyundai'nin en çok satılan modelinin Türkiye'de üretilen Accent Admire olduğu belirtilerek, markanın otomobil satışlarının 2003'e oranla yüzde 313.6 artış kaydettiği ifade edildi. 
     Hyundai'nin, Türk tüketicisinin istek ve zevkleri doğrultusunda üretilen Starex grubu ve H100 Panel Van'da toplam 24 bin 270 adetlik satış gerçekleştirdiği kaydedilen açıklamada, hafif ticari araç pazarından da yüzde 10 pay alındığı ve satışlarda yüzde 111.1 oranında artış elde edildiği bildirildi. 
     Hyundai Assan yetkilileri, Hyundai'nin 2005 yılında da yükselişini sürdüreceğini ve yılı şu ana kadar elde edilen en yüksek pazar payıyla kapamayı hedeflediklerini belirttiler. 
     
</TEXT>
</DOC>
