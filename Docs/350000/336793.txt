<DOC>
<DOCNO> 336793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonyas03.html </URL>
<DATE> 2005/04/25/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Paraşütçü, uçağa çarptı 
</HEADLINE>
<TEXT>

     ABD'nin Florida eyaletinde, paraşütle atladıktan sonra havaalanının üzerinde bir uçağın kanadına çarparak yaralanan adam hayatını kaybetti. 
     Polisin verdiği bilgiye göre, önceki gün sabah paraşütle atladıktan sonra 200 metre yükseklikte bir uçağın kanadına çarparak dizlerinden itibaren iki bacağını kaybeden Albert Wing III adlı kişi havaalanına inmeyi başardı. Ancak hemen hastaneye kaldırılan Wing tüm müdahalelere karşın kurtarılamadı. 
     Wing'in çarptığı uçak herhangi bir problem yaşamadan inişini tamamladı. 
     Kaza sırasında 14 paraşütçünün daha havada olduğunu belirten Federal Uçuş Müdürlüğü sözcüsü Holly Baker, olayı araştırdıklarını söyledi. 
     Atlayışı organize eden Skydive DeLand şirketinden yapılan açıklamada da önceki gün meydana gelen kazanın sık rastlanan bir kaza olmadığı ifade edildi. 
     
</TEXT>
</DOC>
