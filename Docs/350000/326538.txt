<DOC>
<DOCNO> 326538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yasam/axyas02.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hür basına dayak 
</HEADLINE>
<TEXT>


Avlanma yasağı varken emniyet amirini dağda silahla görüntüleyen DHA Ardahan Muhabiri Ümit Kılıç, muhtarı da 'rahatsız' edince, demirlerle feci şekilde dövüldü 

ARDAHAN DHA 

Doğan Haber Ajansı DHA Ardahan Muhabiri Ümit Kılıç, Akçakale Köyü Muhtarı Nemli Çimşit'in yakınları tarafından önceki gün demir çubuklarla dövüldü. 
Çıldır Jandarma Komutanlığı'ndan önceki gün 10.30 sıralarında çıkan Kılıç'ın önünü Eyüp, Ufuk Cimşit ve Bülent Karaçay kesti. Demir çubuklarla dövülen Kılıç, çevreden yetişenlerce Ardahan Devlet Hastanesi'ne kaldırıldı. Beyin travması teşhisiyle Kars Devlet Hastanesi'ne sevk edilen Kılıç'ın kırılan sol kolu alçıya alındı. Kılıç, Kars Devlet Hastanesi'nde bir gece kontrol altında tutulduktan sonra taburcu edildi. 

Saldırganlar serbest 
Çiftçiye Doğrudan Gelir Desteği dağıtımında haksız tespitler yapıldığı duyumu üzerine konuyu araştıran Kılıç, "Çıldır Kaymakamı Cem Afşin Akbay da soruşturma açtı. Sanırım muhtar rahatsız oldu" dedi. Avlanma yasağı döneminde dağda tüfeğiyle görüntülediği Çıldır İlçe Emniyet Amiri Arif Senal'ın kendisini tehdit etmesini 19 Mart'ta kaymakamlığa dilekçe vererek bildirdiğini de hatırlatan Kılıç, "Saldırganlar bu gelişmelerden de cesaret aldı" diye konuştu. Çıldır Kaymakamı Akbay, saldırıyla ilgili soruşturma başlatıldığını söyledi, Ardahan Vali Vekili Fikret Çavuş üzüntüsünü dile getirdi. Saldırganlar serbest bırakıldı. 




</TEXT>
</DOC>
