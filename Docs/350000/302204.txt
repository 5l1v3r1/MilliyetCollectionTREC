<DOC>
<DOCNO> 302204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy01.html </URL>
<DATE> 2004/12/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
SSK ve Bağ-Kur'lulara kademeli zam yasalaştı... Kim ne kadar alacak 
</HEADLINE>
<TEXT>

     SSK ve BAĞ-KUR emeklilerinin aylıklarında, aldıkları aylık ve bulundukları basamaklara göre 2005 yılında iki dilim halinde kademeli artış öngören yasa tasarısı, TBMM Genel Kurulu'nda kabul edildi. ''Sosyal Sigortalar Yasası, Tarım İşçileri Sosyal Sigortalar Yasası, Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Yasası ile Tarımda Kendi Adına ve Hesabına Çalışanlar Sosyal Sigortalar Yasası Kapsamında Ödenen Gelir ve Aylıklarda 2005 Yılında Yapılacak Artışlar Hakkında Yasa Tasarısı'', TBMM Genel Kurulu'nda yasalaştı. 
     Yasaya göre, SSK Kanunu ve Tarım İşçileri Sosyal Sigortalar Kanunu kapsamındaki gelir ve aylık alanlara Ocak ve Temmuz 2005 tarihlerinde gelir ve aylık miktarlarına göre kademeli artışlar verilecek. Ocak ve Temmuz aylarında, 200 Yeni Türk Lirası'nın YTL altında aylık alanlara yüzde 8, 201-318 YTL arasında aylık alanlara yüzde 7, 318 YTL ve üzerinde aylık alanlara da yüzde 6 oranında zam yapılacak. 
     BAĞ-KUR Kanunu'na göre aylık alanlardan 1-6'ncı basamaklarda bulunanlara Ocak ve Temmuz aylarında yüzde 8, 7-12'nci basamaklarda yer alanlara yüzde 7, 13 ve daha yukarı basamaklarda bulunanlara ise yüzde 6 artış verilecek. 
     Tarımda Kendi Adına ve Hesabına Çalışanlar Sosyal Sigortalar Kanunu kapsamında bulunanlardan 1-12'nci basamaklarda yer alanların aylıkları da Ocak ve Temmuz dönemlerinde yüzde 8, 13 ve daha yukarı basamakta bulunanların aylıkları ise yüzde 7 oranında artırılacak. 
     Genel Kurulu yöneten TBMM Başkanvekili Nevzat Pakdil, bugün saat 15.00'te toplanmak üzere birleşimi kapattı. 
     
</TEXT>
</DOC>
