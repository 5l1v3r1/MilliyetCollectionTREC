<DOC>
<DOCNO> 303359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko25.html </URL>
<DATE> 2005/01/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
YTL ile kurlarda 64 yıl öncesine dönüldü... 
</HEADLINE>
<TEXT>

     Türk Lirası'ndan 6 sıfır atılıp YTL'ye geçilmesinin ardından, Dolar kurunda yeniden 64 yıl öncesine dönüldü. 
     1941 yılında Dolar kurunun değeri 1.35 lira iken, YTL'ye geçiş sonrası 1.34 YTL'lik kur değeriyle, 64 yıl öncesine dönülmüş oldu. 
     Merkez Bankası'nın 31 Aralık tarihinde açıkladığı ve piyasaların ilk işlem günü olan 3 Ocak 2005 tarihinde geçerli reel efektif döviz kurunda, 1 ABD Dolarının fiyatı, 1.3447 Yeni Türk Lirası YTL olarak belirlendi. 
     Bu kur, yaklaşık olarak 1941 yılındaki yıllık dolar kuru olan 1.35 liraya eşit seviyede bulunuyor. 
     Devlet İstatistik Enstitüsü'nün verilerine göre, Türkiye'de cumhuriyetin ilan edildiği 1923 yılında doların yıllık değeri 1.67 lira olarak belirlenirken, 1924'te 1.93'e çıktıktan sonra 1925'de tekrar 1.87 liraya geriledi. 
     Dolar fiyatı yıllar itibarıyla 1930 yılına kadar artış eğilimi göstererek 2.12 lira seviyesine ulaşırken, sonrasında TL'nin değerlenmesiyle düşüş eğilimi içine girerek 1938'de 1.26 lira seviyesine indi. 
     İkinci dünya savaşı sırasında dolar kurunun yıllık değeri 1.28-1.38 lira arasında değişirken, 1946 yılında 1.88 liraya yükseldi. Cumhuriyet tarihinin ilk devalüasyonun yapılması ardından doların fiyatı 2.80 liraya çıktı. 
     Doların fiyatı, aynı şekilde devalüasyonların ardından 1960 yılında 4.73 lira, 1961 yılında 9.04 lira, 1964'de 9.08 lira seviyesine çıkarken, 1970 yılında 10.92 liraya yükseldi. 
     Türk Lirası karşısında, Dolar kurunun değeri 1970'li yıllarda genellikle artış eğilimini sürdürdü. Doların fiyatı, 24 Ocak kararlarının alındığı 1980 yılında 35.21 liradan 77.54 liraya, 1981 yılında da 142.20 liraya yükseldi. 
     Dolar kurunun değeri bu tarihten itibaren düzenli artış eğilimine girerek 2001 yılında 1 milyon 225.4 bin lira seviyesine, 2002 yılında 1 milyon 505.8 bin lira seviyesine çıktı. 
     
     STERLİN VE İSVİÇRE FRANGI 
     Bu arada İngiliz Sterlini'nin Türk Lirası karşısındaki değeri de hep yüksek seyretti. Türkiye Cumhuriyeti kurulmadan önce 1919 yılı Ocak ayında İngiliz Sterlini 3.51 lira, 1933 yılında ise 7.14 lira üzerinden işlem gördü. 
     İsviçre Frangı'nın 1931 yılındaki değeri ise 2.42 lira olarak belirlenmişti. 
     
</TEXT>
</DOC>
