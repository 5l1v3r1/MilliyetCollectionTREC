<DOC>
<DOCNO> 337135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur27.html </URL>
<DATE> 2005/04/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hafta sonuna kadar yağmur... 
</HEADLINE>
<TEXT>

     Hafta sonuna kadar etkili sağanak ve gök gürültülü sağanak yağışlar bekleniyor. Bu gece Trakya'dan yurda giriş yapacak yağışlı hava, hafta sonuna kadar Akdeniz ve Ege dışında tüm bölgelerimizde etkili olacak. İstanbul ve Ankara hafta sonuna kadar sağanak yağış altında. 
     Hava sıcaklığı yurdun kuzey ve doğusunda düşecek. Sıcaklıklar İstanbul'da 15, Ankara'da 18, Erzurum'da 10 dereceye kadar inecek. Batı ve güney bölgelerimizde ise bir değişiklik yok, İzmir 23, Adana 24 ve Antalya 27 derece. 
     YARIN Marmara’nın doğusu, İç Ege, Akdeniz’in iç kesimleri, İç Anadolu, Batı ve Orta Karadeniz ile Doğu ve Güneydoğu Anadolu’nun doğusunda yağış görülecek. Yağışlar öğle saatlerinden itibaren Batı Karadeniz’in iç kesimleri ve Doğu Anadolu’nun kuzeydoğusunda, akşam saatlerinden sonra ise İç Anadolu’nun güneydoğusunda şiddetli olacak. 
     PERŞEMBE günü Marmara’nın doğusu, Karadeniz, İç Anadolu’nun kuzeyi ve doğusu, Doğu Akdeniz ile Doğu ve Güneydoğu Anadolu bölgelerinde sağanak ve gök gürültülü sağanak yağışlar devam edecek. Diğer bölgelerimiz parçalı bulutlu... 
     CUMA günü Marmara, İç Ege, Göller yöresi, İç Anadolu’nun batısı, Batı ve Orta Karadeniz, Doğu Karadeniz ile Malatya-Elazığ çevresi dışında Doğu Anadolu’nun tamamında yağışlar sürecek. Yağış almayan bölgelerimiz yine parçalı bulutlu... 
     
</TEXT>
</DOC>
