<DOC>
<DOCNO> 329871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun21.html </URL>
<DATE> 2005/04/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
41 milyon İtalyan sandık başında... 
</HEADLINE>
<TEXT>

     İtalya'da kısmi bölgesel seçimler için yaklaşık 41 milyon seçmen, sabahın erken saatlerinden itibaren sandık başına gidiyor. 
     Seçmenler, ülkenin toplam 20 bölgesinden 13'ünün yeni yönetimlerini belirlemek üzere bugün ve yarın oy kullanacaklar. 
     Seçimlerde Piemonte, Lombardia, Veneto, Liguria, Emilia Romagna, Toscana, Umbria, Marche, Lazio, Abruzzo, Campania, Puglia ve Calabria'nın bölge yönetimleri ile 2 vilayet ve 366 belediyenin yeni yöneticileri belirlenecek. 
     İtalya'da gelecek yıl yapılacak genel seçimler öncesinde Başbakan Silvio Berlusconi için sınav niteliği taşıdığı belirtilen seçimlere ilginin, Roma Katolik Kilisesi'nin ruhani lideri Papa İkinci Jean Paul'ün ölümü yüzünden az olabileceği belirtiliyor. 
     Papa'nın kötüleşen sağlık durumu nedeniyle seçim kampanyaları iptal edilmişti. Medya da özel yayınlarla Vatikan'a yoğunlaşmış bulunuyor, bu durumun da seçimleri olumsuz etkilemesinden endişe ediliyor. 
     
</TEXT>
</DOC>
