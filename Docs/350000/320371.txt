<DOC>
<DOCNO> 320371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy19.html </URL>
<DATE> 2005/03/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ulusal radyo ve TV'deki yabancı payında sınırlama kaldırıldı 
</HEADLINE>
<TEXT>

     Tasarruf Mevduatı Sigorta Fonu'nun TMSF yönetim ve denetimine sahip olduğu şirketlerin hisse ve varlıkları ile mallarının satışına kolaylık getiren, ulusal radyo ve televizyonlardaki yabancı sermayenin payını yeniden düzenleyen yasa teklifi, TBMM Plan ve Bütçe Komisyonu'nda kabul edildi. 
     CHP'liler, zaman zaman sert tartışmaların yaşandığı komisyon toplantısını, yabancı sermayenin ulusal radyo ve televizyonlardaki payına ilişkin düzenlemenin teklif metninden çıkarılmasını öngören önergelerinin reddedilmesi üzerine terk ettiler. Yasa teklifinin, Radyo ve Televizyonların Kuruluş ve Yayınları Hakkındaki Kanun'da değişiklik yaparak yabancı sermayenin payındaki kısıtlamayı kaldıran hükmü, AK Parti Bursa Milletvekili Altan Karapaşaoğlu'nun verdiği önergenin kabulüyle değiştirildi. 
     Buna göre, ulusal radyo ve televizyon yayın kuruluşunda yabancı sermaye payı, Radyo ve Televizyonların Kuruluş ve Yayınları Hakkındaki Kanun'nun ilgili diğer maddeleri saklı kalmak kaydıyla herhangi bir sınırlamaya tabi olmayacak. 
     Yüzde 50'den fazla yabancı sermaye payı bulunan radyo ve televizyon yayın kuruluşu sayısı, ulusal yayın yapan kuruluş sayısının dörtte birinden fazla olamayacak. 
     Bölgesel ve yerel radyo ve televizyon yayın kuruluşlarında yabancı sermaye hisse sahibi olamayacak. 
     Tasarruf Mevduatı Sigorta Fonu TMSF iştiraklerinin veya yönetim ve denetimi devralınan şirketlerin hisselerinin veya aktiflerinin satışında Fon'a da yetki veren yasa teklifi, Plan ve Bütçe Komisyonu'nda bazı değişikliklerle kabul edildi. 
     AK Parti Afyonkarahisar Milletvekili Halil Aydoğan ve arkadaşları tarafından verilen, Plan ve Bütçe Komisyonu'nda oluşturulan alt komisyon tarafından değişiklikler yapılan yasa teklifi, komisyonda da bazı değişikliklerle kabul edildi. 
     Teklif ile Fon iştiraklerinin veya yönetim ve denetimi devralınan şirketlerin hisselerinin veya aktiflerinin cezai yollarla paraya çevrilerek alacağın mahsup edilmesinde şirket yönetimiyle birlikte Fon'a da yetki veriliyor. 
     Fon iştiraklerinin veya yönetim ve denetimi devralınan şirketlerin hisselerinin yüzde 49'undan fazlasının yabancı gerçek ve tüzel kişilere satılabileceğine yönelik hükme, bu şirketlere ait malların da satılabilmesi hususunda ekleme yapılıyor. 
     İktisadi ve ticari bütünlük oluşturan malların en yüksek değerden satılabilmesi için 6183 Sayılı Amme Alacaklarının Tahsili Hakkında Kanun hükümlerine bağlı olmaksızın bazı düzenlemeler yapılıyor. 
     İhalenin güvenliği ve sağlık satış bakımından ''Satış Komisyonu'' gibi satış usulüyle ilgili bazı düzenlemeler de öngörülüyor. 
     
     İADE TALEP EDİLEMEYECEK 

     Malların alıcısına teslim edilmesinden sonra iadesinin talep edilemeyeceği, ancak ihale bedeli ve yasal faizi ile sınırlı olarak tazminat talep edilebileceği hüküm altına alınıyor. 
     Tasarıda, iktisadi ve ticari bütünlüğün bozulmasına yol açabilecek değişimlerin önüne geçilebilmesi amacıyla Fon'un izni olmaksızın bu bütünlük içerisinde yer alan bir malın satışının talep edilemeyeceği öngörülürken, iyi niyetli üçüncü kişilerin haklarının zayi olmaması bakımından bunlarla ilgili zaman aşımı ve hak düşürücü sürelerin işlemeyeceği hususunda önlemler düzenleniyor. 
     İhalenin sonuçlanmasından sonra alıcının en kısa sürede yararlanmasına sunulabilmesi ve bu sayede daha fazla tahsilat sağlanabilmesi bakımından telekomünikasyon, enerji, ulaşım, radyo yayını, görsel medya ve diğer sektörlerdeki mal hak ve varlıklarının alıcılara devir ve teslim işlemlerinin bir ay içinde tamamlanması hükmüne yer veriliyor. 
     Bankalar Kanunu'nun 15'inci maddesi kapsamında, iktisadi ve ticari bütünlük olarak yapılacak satışlarda, kamu kurum ve kuruluşlarıyla üst kurulların, bütünü oluşturan varlıkların maliklerinden olan alacaklarının satış bedelinden garameten taksim edilerek tahsil edilmesi öngörülüyor. 
     
     RADYO VE TV'LERDE YABANCI SERMAYE PAYI 

     Teklifin, Radyo ve Televizyonların Kuruluş ve Yayınları Hakkındaki Kanun'da yer alan ve yabancı sermayenin bir ulusal radyo ve televizyondaki payını yüzde 25 ile sınırlayan hükmün kaldırılmasına ilişkin maddesi, AK Parti Bursa Milletvekili Altan Karapaşaoğlu'nun verdiği önergeyle değiştirildi. 
     Buna göre, ulusal radyo ve televizyon yayın kuruluşunda yabancı sermaye payı, Radyo ve Televizyonların Kuruluş ve Yayınları Hakkındaki Kanun'nun ilgili diğer maddeleri saklı kalmak kaydıyla herhangi bir sınırlamaya tabi tutulmayacak. 
     Yüzde 50'den fazla yabancı sermaye payı bulunan radyo ve televizyon yayın kuruluşu sayısı, ulusal yayın yapan kuruluş sayısının dörtte birinden fazla olamayacak. 
     Bölgesel ve yerel radyo ve televizyon yayın kuruluşlarında yabancı sermaye hissesi bulunmayacak. 
     Tasarruf Mevduatı Sigorta Fonu'nun TMSF iştirakleri ile yönetimi ve denetiminde bulunan şirketlerin varlıklarının satışında kolaylık getiren yasa teklifi, ulusal radyo ve televizyon yayınlarında yabancı sermayenin payına ilişkin düzenleme konusunda CHP'liler ile AK Parti'li üyeler arasında zaman zaman tartışmalara neden oldu. 
     TBMM Plan ve Bütçe Komisyonu'nda, Devlet Bakanı ve Başbakan Yardımcısı Abdüllatif Şener'in Hükümet'i temsil ettiği görüşmeler sırasında CHP'li üyeler, ulusal yayın kuruluşlarında yabancı sermaye payını yüzde 25 ile sınırlayan hükmün aynen kalmasını istediler. 
     CHP Muğla Milletvekili Gürol Ergin, TBMM'de kabul edilen bazı yasalar nedeniyle ''milletvekili olmaktan pişmanlık duyduğunu'' söyledi. Yabancılara mülk satışını öngören yasayı anımsatan Ergin, şehitleriyle kanlarıyla elde edilen toprakların satıldığını kaydetti. Yasa teklifinin öngördüğü düzenleme ile de ülke toprakları üzerinde yabancıların propaganda yapmasına imkan tanındığını belirten Ergin, ''Bir Türk evladı olarak aklımızın alamayacağı kadar üzgünüm. Dün vatan topraklarını satışa çıkardık bugün gelecek kuşaklarımızın beyinlerini oluşturmaya satışa çıkarıyoruz'' dedi. 
     CHP İstanbul Milletvekili Ali Kemal Kumkumoğlu da ''TMSF daha çok gelir elde etsin'' diye ulusal yayında yabancı sermayenin önünü açanların, özelleştirilen kurumlarda aynı duyarlılığı göstermediklerini söyledi. Konunun ulusal güvenliği ilgilendirdiğini, Radyo ve Televizyon Üst Kurulu RTÜK ile Milli Güvenlik Kurulu'nun bu konuda ne düşündüğünü bilmediklerini ifade eden Kumkumoğlu, ''Böyle önemli bir konu TMSF'nin para hesaplarına feda edilemez. Kimse bunu bize dayatamaz. Bunu yapan bir devlet ayakta kalamaz'' diye konuştu. 
     CHP İstanbul Milletvekili Birgen Keleş, Türkiye'nin ulusal hassasiyetleri ve haklı davaları konusunda yabancıların aleyhteki tutumlarına dikkati çekerek, yabancı bir yayın kuruluşunun bu hassasiyetleri gözardı edebileceğini, önlem almaya kalkışıldığında tahkim ve benzeri yollarla bunu engelleyebileceklerini anlattı. 
     
     YAYINLARIN DENETLENMESİ 

     CHP Mersin Milletvekili Mustafa Özyürek de radyo ve televizyonlar kullanılarak insan beyninin çeşitli yöntemlerle yıkanabildiğini belirterek, Türkiye'nin hassasiyetlerini bu ülkenin insanlarının dikkate alabileceğini söyledi. Özyürek, televizyonlarda bugün yabancı orijinli bazı programların yayınlandığını, aile yaşamına ilişkin birçok olumsuzluk içeren programların, arkasındaki sermaye gücü nedeniyle denetlenemediğini, yabancıların yapacağı yayında da denetimin sağlanamayacağını savundu. 
     CHP Trabzon Milletvekili Mehmet Akif Hamzaçebi de getirilen düzenleme ile sadece TMSF'nin elindeki yayın kuruluşlarının değil, tüm radyo ve televizyonların yabancı sermayeye açıldığını belirterek, böyle bir düzenlemenin, ''TMSF'nin elindeki kuruluşları kolay ve daha fazla paraya satma'' amacına ters olduğunu bildirdi. Hamzaçebi, yabancı sermayenin, başka bir yayın kuruluşunu daha düşük bedelle alabileceğini ya da TMSF ile düşük fiyat pazarlığına girebileceğini vurguladı. 
     
     ŞENER'İN SÖZLERİ 

     Eleştirileri yanıtlayan Devlet Bakanı ve Başbakan Yardımcısı Abdüllatif Şener, yasa teklifinin ilk halinde yabancı payı oranının yüzde 25'ten yüzde 49'a çıkarılmasının öngörüldüğünü, daha sonra alt komisyonda sınırlandırmanın tamamen kaldırılması yönünde eğilim oluştuğunu anımsattı. 
     Konuyu RTÜK Başkanı ve yetkilileri ile birkaç görüştüklerini bildiren Şener, yabancı payı konusunda RTÜK'ten teknik bir çalışma istediğini, oranın o teknik çalışma da dikkate alınarak belirlendiğini, ancak yasa teklifinin RTÜK'e ait olmadığını kaydetti. Öngörülen düzenlemede sınırlandırmanın tamamen kaldırılmadığını belirten Şener, Radyo ve Televizyonların Kuruluş ve Yayınları Hakkındaki Kanun'daki diğer düzenlemelerle birlikte değerlendirildiğinde, bir yabancı sermayenin ancak bir ulusal yayın kuruluşunda hisse sahibi olabileceğini anlattı. Toplam yayın kuruluşlarının ancak dörtte birinde yabancı sermayenin payının yüzde 50'den fazla olabileceğini, ayrıca bölgesel ve yerel yayın kuruluşlarında ise yabancı sermaye olamayacağını vurgulayan Şener, getirilen düzenleme uyarınca 24 ulusal televizyondan ancak 6'sının yabancılarca alınabileceğini belirtti. 
     
     YABANCI SERMAYENİN GELMESİ 

     Şener, ulusal yayın kuruluşlarındaki yabancı sermaye payına ilişkin düzenlemeyi sadece TMSF'nin yayın satacağı kuruluşlarla ilişkilendirmenin doğru olmadığını da bildirdi. Şener, ulusal yayında yabancı sermaye girişinin faydalı olacağına yıllar önce çıkarılan yasayla karar verildiğini, ancak yüzde 25 olan bu paya yabancı sermayenin gelmediğini vurguladı. 
     Dünyadaki gelişmelerin ve küreselleşmenin iyi algılanması gerektiğini belirten Şener, ''gelişen koşullar yasalarla durdurulamaz'' diyerek, yayında ulusal hassasiyetleri ve yayın kalitesi ile standardını koruyacak mekanizmanın, denetim olduğunu dile getirdi. 
     Yabancı sermayenin hassas ve ürkek olduğunu, geldiği ülkede yasalarla, yönetimle çatışmak istemediğini belirten Başbakan Yardımcısı Şener, yayıncılıkta belli sınırlar içinde yabancı sermayenin girişinde fayda olduğunu ifade etti. 
     Şener, muhalefet sözcülerinin de mevcut yayınlardan memnun olmadıklarını söylediklerine işaret ederek, yayınlarda belli bir standarda ulaşılmasına ihtiyaç duyulduğunu belirtti. 
     
     ''REKABET ORTAMI OLUŞTURACAKTIR'' 

     Türkiye'deki radyo ve televizyon yayınlarında sermaye yapısının belli olduğunu, belli sayıda sahibi bulunduğunu, bunun da rekabette aksaklık oluşturduğunu ifade eden Şener, şöyle konuştu 
     ''Yabancı sermayenin girecek olması bu piyasada bir rekabet ortamı oluşturacaktır. Bir rekabet ortamının, serbest piyasa ekonomisine uygun bir serbest pazar yapısının doğmasıyla birlikte bu yayın kuruluşları arasında daha iyi yayın yapma, daha kaliteli yayın yapma konusunda da bir rekabet ortaya çıkacaktır. Bu rekabet ortamından her şeyden önce sizler mutlu olacaksınız, biz mutlu olacağız, yayınları izleyen vatandaşlarımız mutlu olacaktır. 
     Hatta şunu söyleyeyim Bu yabancı sermayenin sınırlı bir şekilde girişiyle ortaya çıkacak rekabet ortamından medya çalışanları da mutlu olacak. Çalışanlara yönelik standartlar da gelişecektir. Şu andaki medya patronları da mutlu olacaktır. Az sayıda yerli sermayenin medyada yer alıyor olması zaman zaman kendi aralarında da belli sorunları ortaya çıkardığı için yabancı medya kuruluşlarının girişiyle birlikte sermaye yapısında farklılaşmalar ve farklı sermaye yapıları ortaya çıkacağı için rekabet ortamı, rekabet eden sermaye kuruluşlarını da huzurlu hale getirecektir. 
     Neresinden bakarsanız, hangi boyutundan ele alırsanız alın yabancı sermayenin bu tolere edilecek sınırlar içerisinde Türkiye'ye girmesinden herkes mutlu olacaktır.'' 
     
     RTÜK'ÜN GÖRÜŞÜ 

     CHP'li üyelerin, bu konuda RTÜK'ün görüşünün ne olduğu yolundaki ısrarlı soruları üzerine komisyona bilgi veren RTÜK Birinci Hukuk Müşaviri Özge Sezer, Üst Kurul'un 7 üyeyle yaptığı bir toplantıda 2'ye karşı 5 oy ile mevcut sınırlamanın devam etmesi yönünde karar aldığını bildirdi. 
     Bunun üzerine, CHP'li üyeler Başbakan Yardımcısı Şener'in, ''komisyonu yanılttığını'' ileri sürerlerken, Şener, kendisinin RTÜK ile mutabık olduklarını söylemediğine işaret etti. CHP'li üyelerle AK Parti'li milletvekilleri arasında bir süre karşılıklı laf atmaların yaşandığı toplantıda, mevcut sınırlamanın korunmasını öngören önergelerinin reddedilmesinin ardından CHP'li üyeler toplantıyı terk etti. Yabancı sermayenin ulusal yayındaki payına ilişkin önerge ile yasa teklifinin tümü AK Parti'li milletvekillerinin oylarıyla kabul edildi. 
     
</TEXT>
</DOC>
