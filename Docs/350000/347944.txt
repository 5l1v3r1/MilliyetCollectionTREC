<DOC>
<DOCNO> 347944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur02.html </URL>
<DATE> 2005/06/01/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Sevgilisini görmek için çıktığı balkonda, annesiyle karşılaşınca... 
</HEADLINE>
<TEXT>

     Ufuk BALKİS DHA 

      ANTALYA'da, sevgilisi Damla Ciğer'le konuşmak için çıktığı balkonda, kızın annesi Saniye Ciğer'le karşılaşan 20 yaşındaki Veysi Onay, heyecandan dengesini kaybederek ikinci kattan zemine çakıldı. Olayı gören komşular polisi arayıp, Eve girmek isteyen hırsız balkondan aşağı düştü'' ihbarı üzerine gelen polisler, çılgın aşığı hastaneye götürdü. 
     Olay dün gece saat 22.00 sıralarında Altındağ Mahallesi 149 Sokak üzerinde meydana geldi. Veysi Onay tartıştığı kız arkadaşı Damla Ciğer'e aşkını ispatlamak için kızın oturduğu Kanca Apartmanı'nın 2'nci katına tırmanarak çıktı. Aşırı alkollü olan Onay, balkon camından sevgilisi Damla'yı görmek isterken, anesi Saniye Ciğer'le karşı karşıya geldi. Balkonda bir genci gören Saniye Ciğer'in bağırmaya başlamasıyla panikleyen Onay, dengesini kaybedip 2'nci kattan beton zemine çakıldı. 
     Veysi Onay yaralandığı için düştüğü yerden kalkamazken olayı gören komşular, Eve girmek isteyen hırsız balkondan aşağı düştü'' diye ihbarda bulundu. Olay yerine gelen polis, çılgın aşığı yerde yaralı buldu. 
     Polislere sık sık, Ben hırsız değilim. Sakın beni hırsız sanmasınlar'' diyen Veysi Onay'a, mahalleli saldırmak istedi. Polis, yaralı genci ambulansla Antalya Devlet Hastanesi Acil Servisi'ne kaldırdı. 
     Polis ve mahalle halkının uzun süre hırsız olduğundan şüphelendiği Veysi Onay, kız arkadaşı Damla Ciğer'in gerçeği anlatmasıyla aklandı. Polisin ifadesine başvurmak için Bahçelievler Polis Merkezi'ne götürdüğü Damla Ciğer, ifadesinin ardından evine dönerken, Onay ise yapılan ilk tedavisinin ardından taburcu edildi. 
     
</TEXT>
</DOC>
