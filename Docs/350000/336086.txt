<DOC>
<DOCNO> 336086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/siy01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm Alman partileri 'katliam'da birleşti 
</HEADLINE>
<TEXT>


Almanya'daki Ermeni tasarısında bütün partiler ortak tavır aldı. 'Türkiye'nin katliamı reddetme tavrı, AB'nin barış fikriyle ve değerleriyle tezattır' denildi 

MEHMET AKTAN Berlin 


Alman Federal Meclisi, muhalefetteki Hıristiyan Birlik partilerinin hazırladığı Ermeni tasarısını, Dışişleri Komisyonu'na havale etti. Tasarının önceki gün Meclis'te görüşülmesi sırasında tüm milletvekilleri, söz birliği etmişçesine, soykırım iddiaları konusunda Türkiye'yi suçladı. 
Tasarıyı hazırlayan Hıristiyan Demokrat Birlik ve Hıristiyan Sosyal Birlik partilerinin yanı sıra, iktidardaki Sosyal Demokrat Parti ile Yeşiller'e mensup milletvekilleri, tartışmalar sırasında şu ortak görüşü dile getirdi "Almanya, 1. Dünya Savaşı sırasında Ermenilerin katledilmesindeki sınırlı rolünü kabul eder. Tarihi gerçekler temelinde Türklerle Ermeniler arasında barışı sağlama sorumluluğumuz var. Arşivlerden, sistematik şekilde soykırım yapıldığı anlaşılıyor. Türkiye ile Almanya Ermenilerden özür dilemeli." 
Yapılan konuşmalarda, Türkiye'nin Meclis kararıyla suçlanmasının söz konusu olamayacağı da vurgulandı. 'Türkiye'nin, katliamı reddetme tavrı, tam üye olmak istediği AB'nin barış fikriyle ve yüksek değerleriyle tezat teşkil ediyor' ibaresinin de yer aldığı Ermeni tasarısı metninde, 'soykırım' sözcüğü geçmiyor ancak olaylar 'katliam' olarak değerlendiriliyor. 
Tasarının, Başbakan Schröder'in mayıstaki Türkiye ziyaretinden sonra, bu kez tüm partilerin ortak önergesi olarak meclis gündemine getirileceği ileri sürülüyor. Ülkenin önde gelen gazetelerinden Frankfurter Rundschau, "Türkiye - Ermenistan ilişkilerini tartışan Federal Meclis, Ankara'yı kızdırdı" ifadesini kullandı. 


</TEXT>
</DOC>
