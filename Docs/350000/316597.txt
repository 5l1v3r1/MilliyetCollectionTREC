<DOC>
<DOCNO> 316597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/agun.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç alımında 'alfabe' oyunu 
</HEADLINE>
<TEXT>


Sağlık Bakanı Akdağ, SSK operasyonu konusunda ilk açıklamayı Milliyet'e yaptı. Akdağ, ilaç ihalelerindeki yolsuzluğu teyit etti 

Yıldız Yazıcıoğlu - Ankara 

Devletin fahiş fiyatla ilaç alımı sonucu milyonlarca dolar zarara uğratıldığının iddia edilmesiyle başlayan operasyon konusunda Sağlık Bakanı Recep Akdağ'dan ilk açıklama geldi. Milliyet'i ziyaret eden Akdağ, ilaç ihalelerindeki oyunu teyit ederek, "Etken maddesi aynı olan eşdeğer ilaçların ihalesinin ayrı ayrı yapıldığını" söyledi. Akdağ, "Etken maddeler aynı olmasına rağmen, ürünlere göre özel tarif yapılarak ihaleye tek firma girince rekabet olmamış ve fiyatta düşüş sağlanmamış" dedi. 
Akdağ, İstanbul Başsavcılığı'nın Roche - SSK operasyonu kapsamında soruşturduğu SSK ihalelerinde rekabeti sağlayacak şartnamelerle ihaleye çıkılmadığını belirtti. Akdağ, ihalelerde özel tarifin nasıl yapıldığını şu örnekle açıkladı 

Alfa - beta vurgunu 
"Diyelim ki, görünümü berrak içme suyu almak istiyorsunuz ama bir kadehte veya bir köşeli bardakta diye tarif ediyorsunuz. Bu bardakları şu anda tartışılan iki ayrı ilaç gibi düşünelim. Bardağa göre tarif ettiğinizde ihaleye tek bir ürün, rakibi olmadan katılabiliyor. Sadece kadehteki veya köşeli bardaktaki ihaleye girebiliyor. Oysa sadece berrak içme suyu tarif edilse ihalede rekabet oluşuyor." 
Bu olayda SSK'nin, kanser hastalarına uygulanan kemoterapi için ilaç alımı yaptığını anımsatan Akdağ, şu bilgileri verdi "Her iki ilaç da bu tedavi amacına yönelik. Ancak 'eritroportine' adlı etken maddeleri aynı olmasına karşın biri kendi formülü 'alfa'yı, diğeri 'beta'yı eklemiş. Böylece 'eritroportine - beta' Roche , 'eritroportine - alfa' Santa Farma olmuş. Şimdi siz ihaleye sadece 'eritroportine' diyerek çıkarsanız, tarifinizde 'alfa' veya 'beta' demezseniz iş çözülür, rekabet sağlanır." 
Böylece fiyatta düşüş sağlanacağını vurgulayan Akdağ, ancak SSK'nin Roche ve Santa Farma'dan yaptığı alımlarda rekabet yaratıcı ihaleler açmadığını dile getirdi. 

Aldatmaya engel 
İlaç ihalelerinde tarif sorunu yaşanmaması için özel bir rehber hazırlanacağını söyleyen Akdağ, "İlaç ve Eczacılık Genel Müdürlüğü, tıbbi açıdan eşdeğer ilaçları listeleyecek. Sürekli güncellenmek şartıyla hangi tedavi için hangi ilaç verilebileceği bir rehberde yer alacak. Böylece ilaç firmalarınca yapılacak formül değişiklikleriyle piyasaya farklı isimlerle 'yeni' gibi sürülecek ilaçlara karşı da dikkatli davranılacak" dedi. 

Canlarına okunmalı 
Yeşil kart uygulamasıyla sosyal güvencesi olmayanlara ücretsiz ilaç alma olanağı verildiğini anımsatan Akdağ, "Ancak yeşil kartlı, nasılsa hiçbir ücret ödemediği için yüzde 20 katılım payını ödemek istemeyen komşusuna ilaç yazdırmaya başladı. Yeşil kartı gereksiz kullananlara Adalet Bakanlığı'nın katkısıyla yeni yasal düzenlemelerle ağır cezalar getirmeyi düşünüyoruz. Devlet zarara sokuluyorsa canlarına okumak lazım" diye konuştu. 


</TEXT>
</DOC>
