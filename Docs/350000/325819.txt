<DOC>
<DOCNO> 325819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun15.html </URL>
<DATE> 2005/03/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
The Washington Times Türkiye'de Edelman'a haksızlık yapıldı 
</HEADLINE>
<TEXT>

     Birkaç gün önce istifasını açıklayan ABD'nin Ankara Büyükelçisi Eric Edelman'ın, kamuoyuna açık biçimde pek çok kez Türkiye'yi övmesine karşın, Türk medyasının Edelman'ın üzerine çok fazla gittiği öne sürüldü. 
     ABD'de yayınlanan The Washington Times gazetesinde yer alan haberde, Edelman'ın görevinden istifasına ilişkin sürece dikkat çekildi. Edelman'ın başarılı bir diplomat olduğu kaydedilen haberde, "İstifası Cuma günü Washington'da açıklanan Büyükelçi Eric Steven Edelman, ABD'nin, uzun süredir NATO müttefiki olan bir ülkeyle diplomatik, kültürel, tarihi ve stratejik bağlarına değer verdiği konusunda Türk yetkililerini temin etmeye çalıştı" denildi. 
     Buna rağmen Türk medyasının, Edelman'ın üzerine çok fazla gittiği ve canını çok sıktığı yorumu yapılan haberde, bu süreçte yetkililerin de Washington ile ilişkiler hakkında kafa karıştırıcı mesajlar gönderdiği ifade edildi. 
     Edelman'ın, kendi adına, pek çok kamuoyu açıklamasında Türkiye'yi övdüğü belirtilirken, "Yine de Türk Cumhurbaşkanı Ahmet Necdet Sezer'in planlanan Suriye ziyaretine ilişkin olarak geçen hafta yorum yaptığında, bazı Türkler, onu iç işlerine karışmakla suçladılar" denildi. Haberde, Edelman'ın, Suriye askerlerinin Lübnan'dan çekilmesi konusunda Türkiye'yi "uluslararası konsensus"a katılması için teşvik ettiği ancak "kararın Türkiye'ye ait olduğunu" eklediği anımsatıldı. 
     
</TEXT>
</DOC>
