<DOC>
<DOCNO> 330422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy15.html </URL>
<DATE> 2005/04/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Başbakan Erdoğan yine tazminat kazandı 
</HEADLINE>
<TEXT>

     Başbakan Recep Tayyip Erdoğan, gazeteci-yazar Fikret Otyam'dan, kişilik haklarını ihlal ettiği gerekçesiyle 5 milyar lira manevi tazminat kazandı. 
     Ankara 13. Asliye Hukuk Mahkemesi'nde görülen davanın karar duruşmasına Erdoğan'ın avukatı Fatih Şahin ile davalı Fikret Otyam ve avukatları Mehmet Cengiz ve Zühre Genişel katıldılar. 
     Avukat Şahin, Türk Ceza Kanunu'nda TCK zina ile ilgili yapılması düşünülen, ancak geri çekilen düzenlemeler hakkındaki tartışmalar sırasında Otyam'ın Aydınlık Dergisi'nde 26 Eylül 2004 tarihinde yazdığı dava konusu makaleyle ilgili görüşlerini içeren dilekçe sundu. 
     Otyam'ın avukatı Mehmet Cengiz, davacının Başbakan olduğunu ve attığı her adıma, söylediği her söze dikkat etmesi gerektiğini ifade etti. ''Başbakan eleştirilere katlanmalıdır'' diyen Cengiz, eleştirilerde de kamu yararı bulunduğunu belirterek, davanın reddine karar verilmesini istedi. 
     Fikret Otyam da 79,5 yaşında olduğunu ve 55 yıldır gazetecilik yaptığını dile getirerek, ''Başbakan'a hakaret aklımın ucundan geçmez. Mizahi yolla kendisini destekledim'' diye konuştu. 
     Otyam, Başbakan Erdoğan'ın iş takibi için kendisinden randevu isteyen gazeteciler olduğuna ilişkin sözlerini hatırlatarak, kendisinin böyle bir yola başvurmadığını ve iş takibi yapan gazetecilerden olmadığını söyledi. 
     Başbakan Erdoğan'ın avukatı Şahin de Otyam'ın iş takibi ile ilgili sözlerinin dava konusu olmadığını belirtti. 
     Erdoğan'ın politik kimliğinin, her türlü hakarete ve kişilik hakkı ihlaline uğrayacağı anlamına gelmediğini ifade eden Şahin, davanın kabulüne karar verilmesini talep etti. 
     Yargıç Mahmut Ülgey, davayı kısmen kabul ederek, Otyam'dan 5 milyar lira manevi tazminatın yayın tarihinden itibaren işleyecek yasal faizi de hesaplanarak tahsiline karar verdi. 
     Dava dilekçesinde Otyam'ın, TCK'da zina ile ilgili düşünülen değişiklik tartışmaları sırasında yazdığı makalede, ''...Kasımpaşalı Recep, narayı patlattı. AB işini, er ve hatun kişilerin apış aralarına başarıyla indirdi'' diyerek, Erdoğan'ın kişilik haklarını ihlal ettiği ileri sürülüyordu. Dilekçede, Otyam'dan 10 milyar lira manevi tazminat talep ediliyordu. 
     Duruşmanın ardından gazetecilere açıklama yapan Otyam, ''Gazeteci parası acı biber gibidir. Yiyene iyi gelmez. Gazetecilere dava açılması politikacılara haz verir. Erdoğan da ayrı bir haz duymaya başladı. Hayırlara vesile olsun'' diye konuştu. 
     
</TEXT>
</DOC>
