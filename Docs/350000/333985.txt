<DOC>
<DOCNO> 333985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko09.html </URL>
<DATE> 2005/04/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan Kara bulutlar gelmemek üzere gittiler... 
</HEADLINE>
<TEXT>

     Başbakan Recep Tayyip Erdoğan, İstanbul Belediye Başkanı iken kullandığı ''göçlerde, özellikle büyük şehirlere girişte nakil ilmuhabiri istenmesi gerekir'' ifadesinin bugün de arkasında olduğunu bildirdi. 
     Başbakan Erdoğan. MÜSİAD Genel Kurulu'ndaki konuşması sırasında, Saadet Partisi Genel Başkan Vekili Recai Kutan'ın değindiği göç konusunun kendilerinin baştan beri ikazını yaptığı konu olduğunu belirtti. 
     Erdoğan, şunları kaydetti 
     ''Bakınız ben İstanbul Belediye Başkanı iken bir ifade kullanmıştım. Bugün de arkasındayım bu ifadenin. O nedir. Göçlerde, özellikle büyük şehirlere girişte nakil ilmuhabiri istenmesi gerekir demiştim. Ve o zaman benimle istihza etmişlerdi. 'Vize mi koyacaksın ' demişlerdi. Halbuki vize koyma merci ben değildim ama ben bir gerçeği ortaya koyuyordum. Çünkü bunun iki önemli sıkıntısı vardı. Bir, söylediğimiz suç oranlarının artmasını tahrik eder, iki, terörü tahrik eder. Ve bunun bedelini de maalesef büyük şehirlerimiz ödedi, ödüyor.'' Bunun sadece Türkiye'ye has bir konu olmadığını, dünyanın gelişmiş ülkelerin büyük şehirlerinde de bu uygulamaların görüldüğünü belirten Erdoğan, şöyle devam etti 
     ''Sorarlar adama 'niçin geliyorsun, cebinde para var mı İşin mi var, bir yakının mı var, niçin geliyorsun Turist misin, necisin' diye sorarlar. Para yok, cebinde hiçbir şeyi yok, sırtında yorganıyla yatağıyla almazlar içeri. Geldiği yerde onu beslemenin, istihdam etmenin gayreti içinde olurlar. Tabii sosyal güvenlik olanakları güçlü olan ülkeler bunu çok daha farklı bir şekilde çözüyorlar. Bizim bu noktada eksiğimiz var. Sosyal güvenlik mekanizmalarımız, istenilen arzu edilen güçte değil. Bu güce ulaştığımızda bunu çok daha rahat başarabiliriz. Ama şu anda biz bir teşvik yasası çıkardık. Bu yasanın içinde ilk 36 ile baktığınızda 5'i hariç Doğu ve Güneydoğu illerimiz ağırlıklıdır, geri kalmış bölgelerimizdir. Şimdi bunlara 13 ili daha ilave ediyoruz. Neden İşte bu göçü engelleyebilmek, oralarda yatırımları sağlayabilmek ve bu yatırımlar eliyle oralardan vatandaşımızın göçünü engelleyebilmek. Bunun gayreti içerisindeyiz. Bu tedbirleri bunun için alıyoruz.'' 
     
     ''KARA BULUTLAR GELMEMEK ÜZERE GİTTİLER'' 
     İktidarlarının ekonomi yönetimindeki başarısının, siyasai perspektiflerinin, demokrasi anlayışlarının neticesi olduğunu, ülkenin geleceğinin de bu anlayışın muhafazasında olduğunu kaydeden Recep Tayyip Erdoğan, ''Baştan beri ısrarla üzerinde durduğumuz husus eksik bir demokrasi ile sağlıklı bir ekonomik düzenin tesis edilemeyeceğidir. Yani özgürleşme, zenginleşmenin gerek şartıdır. Bu yüzden ilk günden itibaren en büyük önceliğimiz hukuk devletidir'' dedi. 
     Artık piyasa kuralları zemininde işleyen, rekabetçi ve dünyaya açık bir ekonomik düzenden geri dönülmesinin mümkün olmadığı mesajını veren Başbakan Erdoğan, üretimde, rekabette, büyümede çok daha ileri ufuklara bakmalarını istediklerini vurgulayarak, MÜSİAD üyelerine ''lütfen çıtayı yükseltin'' çağrısında bulundu. 
     'O kara bulutlar gelmemek üzere gittiler'' diyen Erdoğan, aldıkları mesafeyle yetinmeyeceklerini söyledi. 
     Büyümede son 39 yılın rekorunun, dünya ülkeleri arasında da henüz açıklanan oranlara göre dünya rekorunun kırıldığını anımsatan Erdoğan, kişi başına milli gelirde Cumhuriyet tarihi rekorunun elde edildiğini anlattı. 
     Başbakan Erdoğan, ''Ekonomi yüzde 9.9 büyüdü ama zenginleşmedik derseniz bu hakkaniyete uyar mı Hem krizin etkilerinden kurtuluyoruz, hem ekonomiyi sağlam temele oturtuyoruz. Bu az şey midir '' dedi. 
     Ekonomide 28 aylık süre içerisinde elde ettikleri başarılara işaret eden ve bu başarılarla yetimediklerini belirten Başbakan Erdoğan, ''Kişi başına milli gelirde 10 bin dolara doğru ikinci dönemde yürüyeceğiz. Buraya çıkmak zorundayız. Bunu başardığımız sürece Türkiye'nin dünyada o saygın yeri yakalayacağına inanıyoruz. Ekonomik bağımsızlığımız çok önemlidir'' diye konuştu. 
     
</TEXT>
</DOC>
