<DOC>
<DOCNO> 339759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo08.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 toz duman 
</HEADLINE>
<TEXT>


İspanya Grand Prix'si arefesinde FIA, San Marino'da aracı normalden hafif çıkan ve yedek depo kullandığı iddia edilen BAR - Honda'nın şampiyonadan ihracı için mahkemeye gitti 


Uluslararası Otomobil Federasyonu FIA , Formula 1 San Marino Grand Prix'si sonrası bir aracı normalden hafif çıkan ve yedek depo kullandığı öne sürülen BAR - Honda'yı gönderdiği Tahkim Mahkemesi'nden takımın şampiyonadan ihracını talep etti. 
Imola Pisti'nde üçüncülük kürsüsüne çıkan BAR - Honda pilotu Jenson Button'ın aracının minimum ağırlık olan 600 kilodan 5.4 kilo hafif olduğu ve gizli bir yedek depo kullanıldığı iddiaları gündeme bomba gibi düşmüştü. Görevlilerin yarış sonrası altı saat inceleyip "temiz" raporu vermesine rağmen FIA, konuyu Tahkim Mahkemesi'ne götürmüştü. Paris'te dün toplanan ve kararını bugün açıklaması beklenen mahkemeye gönderilen dosyada FIA'nın, suçlu bulunması halinde BAR - Honda takımının bu sezon yarışlardan ihraç edilmesini ayrıca en az bir milyon avro da para cezası verilmesini talep ettiği ortaya çıktı. Yetkililer, BAR takımının, Button'ın puanlarının silinmesi gibi daha hafif bir cezayla da krizi atlatma ihtimalinin olabileceğini söylediler. 
BAR Takımı patronu Nick Fry ise sonunda haklı çıkacaklarını belirterek, "Biz yanlış olan bir şey yapmadık. Aracımız da hiçbir zaman hafif olmadı" dedi. 

Kral'ın ev partisi 

Formula 1'de sezonun en renkli yarışlarından biri olmaya aday İspanya Grand Prix'si için geri sayım başladı. Son üç yarışta zirveye çıkarak adeta Michael Schumacher'in tahtını sallamaya başlayan Renault'nun İspanyol pilotu Fernando Alonso'nun "evinde" nasıl bir performans sergileyeceği merakla bekleni- yor. İspanya'da şöhreti bir anda futbol yıldızlarının bile önüne geçen 23 yaşındaki Alonso'yu izlemek üzere pazar günü yaklaşık 120 bin kişinin Katalunya Pisti'ne akın etmesi bekleniyor. Genç yıldız, 1951'den bu yana değişik pistlerde Formula 1'e ev sahipliği yapan İspanya'da zirveye çıkan ilk İspanyol olmak için de mücadele edecek. Alonso bunu başarırsa, yarış kazanarak ve şampiyona liderliğine yükselerek gerçekleştirdiği "ilk"lere en değerlisini eklemiş olacak. Son dört yılda Katalunya Pisti'nde bi- rinci olan ancak bu sezon hayal kırıklığı yaratan Ferrari'nin yıldızı Michael Schumacher'in San Marino'daki ikinciliğiyle dönüş sinyali vermesi de bu yarışa ayrı bir anlam yükledi. Ancak Schumi'den "İspanya'da favori Alonso" açıklaması geldi. Sakatlığı nedeniyle iki yarış kaçıran McLaren'den Juan Pablo Montoya'nın da bu hafta sonu yarışacağı açıklandı. 
İspanya Grand Prix'sinde yarın yapılacak serbest antrenmanların ardından ilk sıralama turu 7 Mayıs saat 14.00'te, ikinci sıralama 8 Mayıs saat 11.00'de ve büyük yarış da yine aynı gün 15.00'te koşulacak. 

Katalunya Pisti 
Yapım yılı 1991 
Pist uzunluğu 4.627 km. 
Tur sayısı 66 
Toplam km 305.256 
Maksimum hız 325 km. 
Tur rekoru M.Schumacher 1.17.450 - 2004 
Dönüş sayısı 13 5 sol, 8 sağ 
2004 podyumu 1.M.Schumacher 2.R.Barrichello 3. J.Trulli 

Uğur meleği 

Seat Cup'ta geçen yıl favoriler arasında gösterilmesine rağmen yaşadığı şanssızlıklar sonucu podyumun uzağında kalan Taner Şengezener, şeytanın bacağını memleketi İzmir'de kırdı. Bu yılın ikinci ayağında pole pozisyonda başladığı yarışta rakiplerine şans tanımayan Şengezener, annesinin kucağında piste gelen henüz 50 günlük bebeği Bade'nin kendisine uğur getirdiğine inanıyor. Bebeği olan pilotların daha temkinli yarıştığı için yavaşladığı varsayımını da İzmir'de çürüttüğünü belirten ünlü pilot, "Bu yıl ilk yarışta ceza almıştım. O zaman çocuğum olduğu için artık şansım kalmadığı konuşulmaya başlandı. Ancak bu beni daha da hırslandırdı. Bade'nin o gün tribünde olması bana güç verdi. Klasmanda Mert Aytuğ ve Osman Güney'in ardından 3. sıraya yükseldim. Bu sezon şampiyonluk için iddialıyım" dedi. 
İzmirli olduğu için Pınarbaşı'ndaki yarışlarda üzerinde baskı oluştuğunu vurgulayan Dunlop pilotu Şengezener, "Önümüzde İzmit ve İstanbul yarışları var. Özellikle Formula 1 ile aynı gün, aynı pistte koşulacak yarışı büyük bir heyecanla bekliyorum. Bundan sonra Bade de annesiyle her yarışa gelecek. Şimdiden motor sesine alıştı, hiç ağlamıyor" diye konuştu. 

Ralli heyecanı İstanbul'da 

Türkiye Ralli Şampiyonası'nda heyecan İstanbul'a kayıyor. İstanbul Otomobil Kulübü tarafından organize edilen ve şampiyonanın ikinci ayağı olan 26. Pirelli Rallisi hafta sonu Ömerli ve Darlık barajları ile Formula 1 Pisti'nin çevresinde bulunan özel etaplarda gerçekleştirilecek. 
Türkiye Ralli Şampiyonası'na puan veren 6 ralliden biri olan ve İstanbul sınırları içinde gerçekleştirilen tek ralli olma unvanını elinde bulunduran Pirelli Rallisi, cumartesi günü saat 12.00'de Levent'teki Metrocity Alışveriş Merkezi önünde başlayacak. Ralli merkezi ve servis alanı Sabancı Üniversitesi olarak belirlenen rallide, Royal, Karatepe, Alacafındık ve Gökbey etaplarını ikişer defa geçecek olan ekipler, birinci ve dördüncü etabın birleştiği 27 kilometrelik Royal İstanbul etabıyla ilk günü tamamlayacaklar. Pilotlar iki günlük ralli sonunda 135.54 kilometresi özel etap olmak üzere toplam 323.72 kilometre yol kat edecek. 26. Pirelli Rallisi, 8 Mayıs Pazar günü saat 13.00'te Sabancı Üniversitesi'nde son bulacak. Ödül töreni aynı akşam saat 19.30'da Mövenpick Oteli'nde gerçekleştirilecek. 

Müller'e rakip yok 

FIA Dünya Touring Otomobil Şampiyonası'nda WTCC sezon tüm hızıyla devam ediyor. 18 Eylül'de 10 yarışlık takvimin 8. ayağı olarak İstanbul Speed Park'ta da düzenlenecek olan WTCC'nin Fransa Magny - Cours'daki ikinci etabını BMW 320İ ile yarışan Jörg Müller kazandı. Monza'daki ilk yarışın da galibi olan Müller'in ardından finişi geçen diğer ilk üç araç yine BMW ekibinden oldu. WTCC'de geçen yılın Avrupa şampiyonu Andy Priaulx ve eski F1 pilotu Alex Zanardi de yarışıyor. 

4 çekerden 'lü kalkış 

Goodyear Wrangler Cup, yeni formatıyla nefes kesecek. Goodyear Lastikleri'nin İSOFF ile ortaklaşa düzenlediği 4x4 araçların yeni sezondaki kapışması motorsporları tutkunlarını heyecanın zirvesine taşıyacak. İlk ayağı pazar günü Autodrom'da yapılacak olan Wrangler Cup'ta önceki yıllara oranla çok önemli bir değişiklik yapıldı. Farklı kulvarlarda start alan iki araç yerine genişletilmiş kulvarda 4 araç aynı anda çıkış yapacak. Yeni formatla pilotlar sadece zamana karşı değil, birbirlerine karşı da yarışacaklar. 

WRC'de start krizi 

Antalya Valisi Alaaddin Yüksel, 2 - 5 Haziran'da Antalya'da yapılacak WRC Türkiye Rallisi start noktasının değiştirilmesine tepki gösterdi. Yüksel, startın Cumhuriyet Meydanı yerine Akdeniz Üniversitesi kampüsünden verilmesinin Antalya halkına haksızlık olacağını söyledi, "Antalyalı'nın olmadığı yerde ben de olmam" dedi. TOMSFED Başkanı Mümtaz Tahincioğlu ise Vali Yüksel'in tepkisini anlayışla karşıladığını ancak FIA kuralları gereği böyle bir uygulamaya gidilmek zorunda kalındığını söyledi. 

RALLİ 

Lassa'ya Işık gücü 
Türkiye'de üretilen ilk ve tek yarış lastiği Lassa, yeni ebat toprak ralli lastiği ve yarış lastiği geliştirme konusunda Türk rallisinin şampiyon pilotu Volkan Işık'la işbirliği yaptı. Avrupa pazarına büyük önem verdiklerini belirten Brisa Satış Direktörü ve Motorsporları Komitesi Üyesi Haldun Kuran, "Yüksek teknolojimizi Volkan Işık'ın bilgi ve tecrübesi ile birleştirince kısa sürede başarılı sonuçlar elde ettik" dedi. 

FORMULA 1 

Devler 'devam' dedi 
Formula 1 yarışlarının geçilmez armadası ve şampiyon takımı Ferrari, Shell ile 2006 yılında son bulacak olan ortaklık anlaşmasını beş yıl daha uzatma kararı aldı. İki dev arasındaki ortaklığın uzamasını içeren sözleşme İmola'da yapılan San Marino Grand Prix yarışları sırasında Ferrari Başkanı Luca Di Moontezemolo ile Shell İmalat, Satış ve Pazarlama CEO'su Rob Routs arasında imzalandı. 


</TEXT>
</DOC>
