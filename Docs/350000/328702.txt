<DOC>
<DOCNO> 328702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas05.html </URL>
<DATE> 2005/03/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Uygun vücudun formülü... 
</HEADLINE>
<TEXT>

     Metin FERAH DHA 

BOLU İl Sağlık Müdürlüğü Eğitim Şube Müdürü Dr. Meltem Çağlar, beden kitle indeksi formülü ile uygun vücut ağırlığının ortaya çıkarabileceğini söyledi. 
     Zayıflık ve şişmanlığın insanların yaşam kalitesini etkilediğini söyleyen Dr. Meltem Çağlar, uygun vücut ağırlığının önemli olduğunu belirtti. Dr. Çağlar, "Zayıflık iş yapma kalitesini düşürür, hastalıklara direnci azaltır. Şişmanlık ise kalp, diyabet, hipertansiyon, kanser gibi hastalıklara zemin hazırlar, hareketi sınırlar, yaşam kalitesini düşürür, kazalara neden olur'' dedi. 
     Uygun vücut ağırlığının beden kitle indeksi formülü ile ortaya çıkarılabileceğini söyleyen Dr. Çağlar formülü örnek vererek şöyle açıkladı "Boyu 1.70, kilosu ise 75 kilo olan bir kişi beden kitle indeksini şöyle hesaplayabilir. 1.70'i 1.70 ile çarptığımızda 2.89'u buluruz. 75'i ise 2.89'a böldüğümüzde 26'yı buluruz. Beden kitle indeksini değerlendirmesini ise 18.5 kilo altı zayıf, 18.5 ile 24.9 kilo arası normal kilo, 25 ile 29.9 kilo hafif şişman, 30 ile 34.9 arası orta derece şişman, 35 ile 39.9 arası ise ağır derece şişman, 40 kilo ise çok ağır derece şişmandır''. 
     Beden kitle indeksinin değerlendirilmesi sonucunda kilo alımı ve zayıflama konularında da bilgi veren Dr. Çağlar, "Kilo alacak kişi yediği besin miktarını arttırmalı, daha sık beslenmeli, düzenli yiyip öğün atlamamalı, besinlere daha çok yağ, şeker ilave ederek enerji yoğunluğunu artırmalı. Kilo verecek kişiler ise yediği besin miktarını azaltmalı, aralarda atıştırmaktan kaçınmalı, düzenli yiyip öğün atlamamalı, yağ, şeker miktarı yüksek besinlerden kaçınmalı, besinleri iyi çiğnemeli, küçük lokmalarla yemek yemeli ve aktivitelerini arttırmalı. Tek yönlü beslenme, öğün atlama, ilaç, cerrahi yöntemler ve akupunktur uygun olmayan zayıflama yöntemleridir'' dedi. 
     Zayıflamanın kontrol altında başarılabilecek bir durum olduğunu söyleyen Dr. Çağlar, diyet ve fiziksel aktiviteye geçilmeden önce bir hekime danışılması gerektiğini söyledi. 
     
</TEXT>
</DOC>
