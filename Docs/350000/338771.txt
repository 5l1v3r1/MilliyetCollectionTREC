<DOC>
<DOCNO> 338771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo16.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Venus gün sayıyor 
</HEADLINE>
<TEXT>


WTA Tour kapsamındaki İstanbul Cup'a katılmak üzere iki hafta sonra ülkemize gelecek ünlü tenisçi Venus Williams, New York'tan mesaj gönderdi, bu 'egzotik' ziyareti büyük heyecanla beklediğini söyledi 


CAN KAMİLOĞLU NEW YORK DHA 


WTA Tour kapsamında bu yıl ilk kez İstanbul'da düzenlenecek İstanbul Cup Tenis Turnuvası'na katılmak üzere iki hafta sonra ülkemize gelecek olan ABD'li yıldız raket Venus Williams, New York'tan hayranlarına "beni bekleyin" mesajı gönderdi. 


16 - 21 Mayıs'ta Crown Plaza kortlarında gerçekleşecek turnuvaya bir numaralı seribaşı olarak katılmaya hazırlanan Williams, "İstanbul'u ziyaret edecek olmak beni çok heyecanlandırıyor. Tenis oynamanın en güzel özelliklerinden biri de böyle egzotik yerleri gidip görmek" dedi. İstanbul'un birçok kültürün bir arada yaşadığı büyük bir şehir olduğunu bildiğini söyleyen Venus, "Gidene kadar birkaç kitap daha okuyarak, orada nereleri görebileceğimi, neleri alıp buraya getirebileceğimi öğreneceğim" diye konuştu. 
İstanbul Cup'ı kazanmayı da çok istediğini belirten ünlü raket, Türkiye'deki hayranlarına seslenerek, "Bekleyin çok yakında yanınızda, sizlerle olacağım ve eminim güzel maçlar oynayacağım. Beni davet eden organizatörlere de teşekkür ediyorum. İlk kez gideceğim bu güzel kentte tenis dışında da deneyimler yaşamayı ümit ediyorum" dedi. 


</TEXT>
</DOC>
