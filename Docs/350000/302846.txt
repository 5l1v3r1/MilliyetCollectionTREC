<DOC>
<DOCNO> 302846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur30.html </URL>
<DATE> 2005/01/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbul'da çete operasyonunda 16 kişi yakalandı 
</HEADLINE>
<TEXT>

     İstanbul'da silah zoruyla çek ve senet imzalattıkları, şantajla çek tahsil ettikleri ve tefecilik yaptıkları öne sürülen 16 kişi yakalandı. 
     Kağıthane İlçe Emniyet Müdürlüğü'nden yapılan açıklamaya göre, ilçedeki 7 ayrı ev ve işyerine düzenlenen operasyonda, daha önceden silah zoruyla çek, senet imzalatmak, uyuşturucu içmek ve satmak, gasp, tefecilik, darp, zorla alıkoyma, işkence, tehdit, şantajla çek tahsili, sahtecilik, bıçakla yaralama, oto ve işyerinden hırsızlık ile kapkaç yapmak suçlarından poliste kayıtları bulunan ve halen bu suçları işlemek için teşekkül oluşturan 16 kişi gözaltına alındı. 
     Bu kişilerle birlikte 3 trilyon lira değerinde 791 adet çek ile 44 milyar lira para, 1 adet kalaşnikof marka otomatik tüfek, şarjörü ve 60 adet fişeği, 6 adet ruhsatsız tabanca, bunlara ait şarjör ve fişekler, 1 adet kurusıkı tabanca, 25 adet dolu av tüfeği, 3 adet çelik yelek, 1 adet kelepçe, 1 adet cop, 4 adet tabanca kılıfı, 2 adet şarjörlük, 1 adet tüfek harbisi ve 2 adet gaz maskesi ele geçirildi. 
     Aralarında çete elebaşı Cafer Y. ile kardeşi Coşkun Y.'nin de bulunduğu 16 kişi, polisteki işlemleri tamamlandıktan sonra adliyeye sevk edildi. 
     
</TEXT>
</DOC>
