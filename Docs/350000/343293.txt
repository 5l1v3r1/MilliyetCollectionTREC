<DOC>
<DOCNO> 343293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko15.html </URL>
<DATE> 2005/05/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Avrupa Yatırım Bankası Türkiye, Avrupa'nın büyüme motoru olacak 
</HEADLINE>
<TEXT>

     Mustafa Seven AA 

Avrupa Yatırım Bankası AYB Başkanı Phillippe Maystadt, yaklaşık yüzde 10 düzeyinde bir ekonomik büyümeye sahip Türkiye’nin, Avrupa’nın "büyüme motoru" olacağına inandığını söyledi. 
     Phillippe Maystadt, Türkiye’nin, son üç yıl içinde istikrarlı bir büyüme içinde olduğunu, makro ekonomideki iyileşme devam ettiği sürece büyümenin de devam edeceğini vurguladı. 
     Türkiye’de, enflasyonun tek hanelere indirildiğini, ekonomik büyümenin de istikrarlı şekilde devam ettiğini vurgulayan Maystadt, faizlerin de gerilediğini kaydetti. 
     
     AYB’DEN TÜRKİYE’YE KREDİ... 
     Bu arada Türkiye’nin, bütçe disiplini ve faizdışı fazla hedefini sağlamak için kamu yatırımı harcamalarını haklı olarak kıstığını hatırlatan Maystadt, Türkiye’nin kamu yatırımı açığını finanse etme konusunda yardımlarını giderek arttıracaklarını ve uygun koşullu krediler sağlayacaklarını bildirdi. 
     Banka’nın, önümüzdeki 2-3 yıl içinde Türkiye’ye, yaklaşık 2 milyar avroluk bir kredi kullandırmayı öngördüğünü hatırlatan Maystadt, bu rakamın, gelecek projelere bağlı olarak daha da arttırılabileceğini kaydetti. 
     
     TÜRKİYE’YE DOĞRUDAN YABANCI SERMAYE İLGİSİ... 
     Türkiye’nin, AB’ye üyelik sürecinde, koşulları yerine getirdikçe, doğrudan yatırım girişinin de artacağını ifade eden Maystadt, IMF ile yapılan anlaşmanın da yatırımcıların güvenini artırarak, Türkiye’ye daha çok yatırım gelmesine katkıda bulunacağını bildirdi. 
     "Türkiye’de doğrudan yatırım için uygun şartlar oluşmaya başladı" diyen Maystadt, bu çerçevede Avrupa’daki bazı büyük şirketlerin, Türkiye’de yatırım yapma konusuyla yakından ilgilendiklerini söyledi. 
     
     TÜRKİYE’NİN AB ÜYELİĞİ... 
     17 Aralık’taki kararın, Türkiye’nin AB’ye üye olacağının bir 
     ifadesi olduğunu hatırlatan Maystadt, bu süreçte Türkiye’nin, AB’nin ekonomik ve siyasi kriterlerini gerçekleştirmeye odaklanarak reformlarına devam etmesi gerektiğini anlattı. Müzakerelerin başlamasıyla birlikte Türkiye ile daha sıkı bir ilişki içine gireceklerini belirten Maystadt, Türkiye’nin ekonomik ve sosyal standartlarının Avrupa düzeyine çıkması için destek vereceklerini bildirdi. Maystadt, Türkiye’nin AYB içindeki pozisyonunun Akdeniz ülkeleri grubundan, bankanın güneydoğu Avrupa bölümüne dahil edildiğini hatırlatarak, bunun, bankanın Türkiye’deki faaliyetlerini daha da artıracağı anlamına geldiğini kaydetti. 1 Mayıs 2004 tarihinden geçerli olmak üzere Türkiye, Akdeniz Ülkeleri Grubu’ndan alınarak, aralarında Bulgaristan ve Romanya’nın da bulunduğu Güneydoğu Komşular Grubu’na dahil edilerek AB Dışı Krediler Genel Müdürlüğünden, AB Krediler Genel Müdürlüğü’ne bağlanmıştı. Bu arada AYB, 1965 yılından buyana, Türkiye’ye toplam 3.6 milyar avroluk kredi sağladı. Banka sadece geçen yıl, Türkiye’ye yaklaşık 700 milyon avro kredi verdi. 
     
</TEXT>
</DOC>
