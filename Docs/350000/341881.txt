<DOC>
<DOCNO> 341881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy12.html </URL>
<DATE> 2005/05/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Org. Özkök'ten etkin yönetici ve lider tanımı... 
</HEADLINE>
<TEXT>

     Genelkurmay Başkanı Orgeneral Hilmi Özkök, "Bilgi çağında, sahip olunan vizyonu sürekli geliştirebilecek, strateji ve teknolojinin uyumunu sağlayabilen, mükemmel iletişim yeteneği olan, mevcut gelişimi hızlandırabilecek yaratıcı, üstün yetenekli lider ve yöneticilere ihtiyaç duyulmaktadır" dedi. 
     Genelkurmay Başkanlığı Stratejik Araştırma ve Etüt Merkezi SAREM 
     tarafından İstanbul’da düzenlenen "Bilgi Çağı ve Teknolojik Gelişmeler Işığında Toplum, Yönetim, Yönetici ve Lider Yaklaşımları" konulu uluslararası sempozyum başladı. Yenilevent’teki Harp Akademileri Komutanlığı Atatürk Harp Oyunu ve Kültür Merkezi’nde gerçekleştirilen sempozyumun açılışında, Genelkurmay Başkanı Orgeneral Özkök’ün mesajı okundu. Orgeneral Özkök mesajında, çağın anahtar kelimesi olarak kabul edilen bilginin, 21. yüzyılda petrolü geride bırakarak kalkınma ve zenginliğin hammaddesini oluşturduğunu vurguladı. Bugün çağdaş bir ülke yaratmak ve varlığını devam ettirmek isteyen uluslar için kullanılan kaynakların hiçbirinin bilgi kadar değerli ve stratejik olmadığına işaret eden Orgeneral Özkök, "Bu nedenle bilgi, toplumsal gelişmenin can damarı, uluslararası rekabetin vazgeçilmez bir unsurudur" dedi. Orgeneral Özkök, teknolojik gelişmeler paralelinde bilginin günümüzde uydular, dünyayı saran fiber optik ağlar ve diğer iletişim vasıtalarıyla küresel dolaşım imkanı kazandığını anlatarak, bilgi çağının simgesi olan bilgisayar ve diğer teknolojilerin, insanoğlunun hayal gücünün sınırlarını zorlayarak düne kadar imkansız kabul edilen birçok yeniliği ve gelişmeyi mümkün kıldığını bildirdi. Bilgi elde etme, görüntülü iletişim kurma ve her türlü kurumsal, bireysel işlevi gerçekleştirme imkanını sağlayan teknik cihazların ceplere girecek boyutlarda üretilerek, her geçen gün hayatı biraz daha kolaylaştırdığını dile getiren Orgeneral Özkök, hızla gelişen bilişim ve iletişim teknolojilerinin her alanda olduğu gibi toplum, yönetim, yönetici ve lider yaklaşımlarında da önemli değişiklikler meydana getirdiğini ifade etti. 
     
     GÜNÜMÜZÜN ETKİN YÖNETİCİ VE LİDERİ 
     Genelkurmay Başkanı Orgeneral Hilmi Özkök, şunları kaydetti 
     "Bilgi çağında, sahip olunan vizyonu sürekli geliştirebilecek, strateji ve teknolojinin uyumunu sağlayabilen, mükemmel iletişim yeteneği olan, mevcut gelişimi hızlandırabilecek yaratıcı, üstün yetenekli lider ve yöneticilere ihtiyaç duyulmaktadır. 
     Bu sebeple günümüzün etkin yönetici ve lideri, bilgiyi en şekilde kullanabilen, sorgulayan, araştıran, analiz yapan, olayları çok yönlü ve boyutlu bakış açısıyla irdeleyebilen ve elde ettiği sonuçları paylaşabilen, empati kurabilen, dinamik, pratik ve seri karar verebilen, üstün donanımlı yönetim biriminin mümkündür dediğinden de daha fazlasını elde etme becerisine sahip kişiler arasından çıkacaktır." Orgeneral Özkök, Ulu Önder Atatürk’ün, "Milletimizin siyasi ve toplumsal hayatında, milletimizin fikri terbiyesinde şüphesiz bilim ve teknik olacaktır" sözlerine de dikkat çekerek, Türk Silahlı Kuvvetleri’nin TSK eğitim kurumlarının bilginin üstlendiği birer bilim karargahı olduğunu bildirdi. 
     TSK’nın, bilgi çağı sürecinde akıl ve bilimin rehberliğinde ait olduğu seçkin yeri aldığına inandığını belirten Orgeneral Özkök, başarılar dilediği sempozyumda ele alınacak konuların, ülkesel ve küresel bazda geleceğe yönelik öngörülerde bulunabileceğini ve strateji geliştirmek için kuvvetli bir altyapı oluşturacağını kaydetti. 
     
</TEXT>
</DOC>
