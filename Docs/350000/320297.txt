<DOC>
<DOCNO> 320297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun34.html </URL>
<DATE> 2005/03/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Rus kadınların yarısı bekar... 
</HEADLINE>
<TEXT>

     Rusya'da yapılan bir kamuoyu araştırması, kadınların yarısının bekar olduğunu, bekarların büyük kısmının da hiç evlenmediğini ortaya çıkardı. 
     İnterfaks ajansının haberine göre, İnsan Demografisi ve Ekolojisi Merkezi Başkanı Anatoliy Vişnevski, düzenlediği basın toplantısında, ''Son araştırmaya göre, ülkemizdeki kadınların yarısı bekar. Her bin kadından 175'i hiç evlenmemiş, 180'i dul veya boşanmış durumda. Buna ilaveten hemen hemen hepsi tek başına yaşıyor'' dedi. 
     Vişnevski, 25-30 yaşlarındaki bekar her bin kadından 219'unun hiç evlenmediğini, 106'sının boşandığını, 11'inin de dul olduğunu belirterek, ''Rusya'da kadınların evlilik yaşı geçen yıl 22 iken bu yıl 23'e yükseldi'' diye konuştu. 
     Rusya'da kadınların sayısının erkeklerin sayısından yüzde 15 oranında fazla olduğunu ifade eden Vişnevski, ''Ülkemizde her bin erkeğe bin 147 kadın düşmekte. Erkek çocukların kızlara nazaran daha az doğması ve erkeklerdeki ölüm miktarının yüksekliği nedeniyle cinsiyet dengesinin kısa sürede sağlanmasını beklememeliyiz'' dedi. 
     Vişnevski, Rusya'nın nüfusunun 1992 yılından beri azalmaya devam ettiğini söyledi. 
     
</TEXT>
</DOC>
