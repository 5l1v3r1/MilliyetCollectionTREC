<DOC>
<DOCNO> 330023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yasam/axyas02.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraklı kutlama 
</HEADLINE>
<TEXT>


Mecidiyeköy-Taksim arasında düzenlenen Polis Halk Yürüyüşü'nde, 1 kilometrelik Türk bayrağı taşındı. Polis helikopterleri yürüyüşe eşlik etti 

OSMAN KARA İstanbul 

Ağırlığı 350 kilogram 
TÜRK Polis Teşkilatı'nın 160. kuruluş yıldönümü ve Polis Haftası kutlamaları için Mecidiyeköy-Taksim arasında düzenlenen Polis Halk Yürüyüşü'nde bir kilometre uzunluğunda Türk bayrağı açıldı. Uzunluğu 1 kilometre, eni 4.5 metre, ağırlığı 350 kilogram olan Türk bayrağı eller üzerinde taşındı. 

Vatandaşlara karanfil 
KORTEJDE, eşofman ve sivil giysileriyle İstanbul Valisi Muammer Güler, İstanbul Emniyet Müdürü Celalettin Cerrah ve eşi Hülya Cerrah, Şişli Belediye Başkanı Mustafa Sarıgül, İl Milli Eğitim Müdürü Ömer Balıbey ve sanatçılar da yer aldı. Yol boyunca vatandaşlara kırmızı ve beyaz karanfiller dağıtıldı. 

Anıt önünde tören 
5 kilometrelik yürüyüş 1.5 saatte tamamlandı ve Taksim Cumhuriyet Anıtı önünde törenle sona erdi. Polis helikopterleri, yürüyüşe havadan eşlik etti. İstanbul Emniyet Müdürü Cerrah, "Biz, canımızla, kanımızla İstanbul halkının huzur ve asayişini sağlamak için varız" dedi 


</TEXT>
</DOC>
