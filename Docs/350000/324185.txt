<DOC>
<DOCNO> 324185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas13.html </URL>
<DATE> 2005/03/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Prenses Diana'nın ölümünde bir sır daha aydınlandı... 
</HEADLINE>
<TEXT>

     Paris'te 1997 yılında geçirdiği trafik kazasında yaşamını yitiren Prenses Diana'nın, kaza gecesi sevgilisi Dodi El Fayed ile birlikte bindiği ilk aracın çalışmadığı, çiftin bu nedenle limitin üç katı alkollü çıkan Henry Paul'ün kullandığı araca binmek zorunda kaldığı belirtildi. 
     Kazanın hemen ardından İngiltere'de resmi makamlar arasında yapılan iki ayrı yazışmanın ayrıntıları, üzerindeki gizlilik, Kamunun Bilgi Alma Özgürlüğü Yasası çerçevesinde kaldırılarak açıklandı. 
     Kamuoyuna açıklanan ilk belgenin, 31 Ağustos 1997 tarihinde Tony Blair'e resmi görevliler tarafından gönderildiği ve bu yazışmada, ''Prenses ve Dodi El Fayed Ritz Otel'e geldiklerinden itibaren büyük bir medya ilgisiyle karşı karşıya kaldılar. Otelden ayrıldıkları sırada da basın tarafından kuşatılmıştı. Bir an önce bölgeden uzaklaşmak istediler ve araçlarına bindiler. Ancak bindikleri araç çalışmadı. Bu sebeple yöneldikleri ikinci araç ise paparazzileri geride bırakabilmek için otelden büyük hızla uzaklaştı. Nehir boyunca ilerledi ve kazanın meydana geldiği tünele girdi'' ifadesi yer aldı. 
     Bu yazıyı hazırlayan resmi görevlinin kimliği açıklanmadı. 
     İkinci belgede ise imza bölümünde ''Jay'' ismi yer alırken, bu belgenin de o günlerde Singapur'da olan dönemin Dışişleri Bakanı Robin Cook'a gönderildiği belirtildi. 
     İmzasını sadece ''Jay'' olarak atan ve dönemin Paris Büyükelçisi olduğu belirtilen Sir Michael Jay'in notunda ise araç değişikliğinin sırf paparazzileri yanıltmak için yapıldığı öne sürüldü. 
     Bu belgede, Muhammed El Fayed'in bir patalog tutup, oğlu ile Diana'nın ölümünü yol açan aracı kullanan Henry Paul'ün kanındaki alkol oranının iddia edildiği gibi olmadığını kanıtlamaya çalıştığı bilgisi de yer aldı. 
     
</TEXT>
</DOC>
