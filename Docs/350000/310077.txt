<DOC>
<DOCNO> 310077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/ekonomi/eko01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahsız kuvvetlerin maaşı da çok düşük 
</HEADLINE>
<TEXT>


Asker ve polisin maaş isyanı, düşük maaşları tekrar gündeme taşıdı. Ancak 'silahsız kuvvetler' daha düşük maaş alıyor. Göreve yeni başlayan teğmen bin 38, komiser 885, doktor 820, öğretmen 625 YTL alıyor 

ELÇİN ERGÜN Ankara 

Yoksulluk sınırının altında yaşadıklarını açıklayan asker ve emniyet çalışanlarının maaş yakınmaları, kamuda düşük maaş sorununu tekrar gündeme getirdi. Göreve yeni başlayan bir teğmen bin 38, komiser 885, mühendis 846, asistan hekim 820, öğretmen 625 YTL maaş alıyor. 
Genelkurmay Başkanlığı'nın, 22 Haziran 2004'te Başbakanlığa gönderdiği yazıda "Yoksulluk sınırı veri alınarak yapılan hesaplamada TSK personelinin yüzde 96'sının yoksulluk sınırının altında maaş aldığını" belirterek, hükümetin dikkatine sunduğu maaaşlar konusu, Genelkurmay İkinci Başkanı Orgeneral İlker Başbuğ'un açıklamaları ile tekrar gündeme geldi. Orgeneral Başbuğ, önceki gün düzenlediği basın toplantısında, bir soru üzerine, özellikle genç subaylar ile astsubayların büyük sıkıntı içinde olduklarını belirtmişti. Başbuğ, "Borçtan ziyade kredi kartı sorunu yaşanıyor. Bu nedenle TSK'dan ayrılma noktasına gelen genç subaylarımız var" dedi. 
Aynı gün basına kapalı yapılan İl Emniyet Müdürleri Toplantısı'nda Ankara Emniyet Müdürü Ercüment Yılmaz da, polis maaşlarının yetersizliğinden yakındı. Yılmaz, 50 polise icra geldiğini, 100 polisin borçları nedeniyle bu ay maaş alamadığını söyledi. 

Diğerleri daha beter 
Asker ve polisin maaşları 'yoksulluk sınırı'nın altında kalırken, kamuda çalışan bazı kesimlerin maaşlarının 'açlık sınırı'na yakın olması dikkat çekiyor. 
Üniversite eğitimli, 9. dereceden göreve başlayan öğretmen, son yılbaşı zammı eklendiğinde bile 625 YTL maaş alıyor. Tıp alanında 6 yıl okuyan bir asistan hekimin devlette alabildiği ücret, 795 YTL alan uzman erbaşı ancak kılpayı geçebiliyor. Kamuda göreve yeni başlayan asistan hekim 820, pratisyen hekim bin 21 YTL alıyor. 

En yoksulu eğitim personeli Türk - İş'in Aralık 2004 için yaptığı açıklamaya göre, dört kişilik bir ailenin açlık sınırı 514, yoksulluk sınırı ise bin 562 YTL. 'Açlık sınırı' dört kişilik bir ailenin sadece gıda harcamalarını, 'yoksulluk sınırı' ise giyim ve barınma gibi temel harcamaları kapsıyor. 
Bu rakamlara göre, 625 YTL maaş alan göreve yeni başlamış bir öğretmen, eğer dört kişilik bir aileye sahipse, yoksulluk sınırının çok altında, açlık sınırının biraz üzerinde bir gelire sahip oluyor. TSK'da binbaşıdan daha yüksek rütbeli personel yoksulluk sınırı geçebilirken, eğitim, sağlık ve emniyet gibi diğer kurumlarda bütün personel yoksulluk sınırı altında maaş alıyor. En düşük maaş alan kesim ise eğitim personeli. 

5'inci kademe çavuş 938, asistan doktor 820 YTL maaş alıyor Unvan Maaş YTL Uzman erbaş 795 5. kademe çavuş 938 Üstçavuş 982 Astsb. kd. başç. 1360 Teğmen 1038 Üsteğmen 1138 Yüzbaşı 1209 Binbaşı 1419 Yarbay 1975 Albay 2181 

- POLİS 5. derece polis 757 Komiser 885 Başkomiser 927 Koruma Müdürü 1433 4. sınıf Emn. M. 974 2. sınıf Emniyet M. 1181 1. sınıf Emn. M 1246 

- MÜHENDİS 8. derece mimar mühendis - yük. mimar 846 1. derece mimar mühendis - yük.mimar 945 4. derece baş mühendis 928 1. derece başmühendis 965 10. derece teknisyen 559 3. derece teknisyen 629 

- SAĞLIK Asistan doktor 820 Pratisyen tabip 1021 Baş asistan 1245 Baş hemşire 1 4 820 Hemşire 4 yıllık 617 Sağlık Teknisyeni 1 4 807 Biyolog 1 4 819 

- EĞİTİM 9. derece öğretmen 625 9. derece meslek öğretmeni 679 1 4 öğretmen 797 1 4 meslek öğretmeni 852 
Kamu - Sen verileri. 


</TEXT>
</DOC>
