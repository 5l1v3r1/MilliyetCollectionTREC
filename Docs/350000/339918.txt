<DOC>
<DOCNO> 339918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo28.html </URL>
<DATE> 2005/05/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sabri Çelik'in yerine Ufuk Özertem atandı 
</HEADLINE>
<TEXT>

     Türkiye Futbol Federasyonu, Merkez Hakem Kurulu Başkanlığı'na son haftalarda hakem hataları ile yıpranan Sabri Çelik'in yerine Futbol Federasyonu Yönetim Kurulu üyesi Ufuk Özertem'i atadı. 
     Özerten, yönetim kurulu üyeliğini bugün itibariyle bırakırken, MHK’nın yeni yönetim kurulu üyeleri de belli oldu. 
     Asbaşkanlıklarını Yüksel Okçuoğlu ve Oğuz Sarvan’ın yürüteceği MHK’nın yeni asil üyeleri şunlar 
     Ufuk Özerten Başkan , Yüksel Okçuoğlu Asbaşkan , Oğuz Sarvan Asbaşkan-ETAP , Prof.Dr.Gazanfer Doğu EPAK , Ahen Tüzün Üye , Nihat Güner Üye , Osman Avcı Üye , Abdurrahman Arıcı Üye , Turgay Güdü Üye . 
     Futbol Federasyonu Yönetim Kurulu, bugün yaptığı toplantıda, yeni MHK’yı belirledi. Uzun süren toplantıya öğleden sonra Sabri Çelik de davet edildi. Uzun görüşmelerden sonra sürpriz açıklama yapıldı ve MHK Başkanlığı'na Ufuk Özertem'in getirildiği duyuruldu. Spor kamuoyunda Sabri Çelik'in özellikle Beşiktaş Kulübü'nün itiraz ettiği Muhittin Boşat ile yollarını ayırıp yeni üyelerle devam etmesi daha güçlü bir olasılık olarak değerlendiriliyordu. 
     MHK başkanlığına Ufuk Özerten’in atanmasında, "Futbol Federasyonu çatısı altında uzun süredir görev alan, futbol camiasının yakından tanıdığı bir yönetici olmasının yanısıra kurulun tüzel kimliğine ve işleyişine vakıf olmasının" gözönünde bulundurulduğu ifade edildi. 
     
     ÖZERTEN SABRİ ÇELİK EN BÜYÜK DESTEKÇİM OLACAK 

     Yeni başkan Ufuk Özerten, çalışacağı ekibi kendisinin belirlediğini söyledi. 
     Ufuk Özerten, Futbol Federasyonu’ndan ayrılırken yaptığı açıklamada, federasyonun, kurumsallaşma yolunda önemli adımlar attığını belirterek, "Son yapılan yasa değişikliğinin ardından MHK Başkanlığı’na getirildim. Türk hakemliğini en iyi noktaya ulaştırmak için yeni bir ekiple göreve başladım. Hayatta üstesinden gelemeyeceğim iş yok. Bu işin de üstesinden geleceğim" dedi. 
     Özerten, eski başkan Sabri Çelik ile her zaman görüşeceğini de ifade ederek, "Sabri Çelik benim kardeşimdir. En büyük destekçim olacak. Bu hafta hakem atamalarını biz yapacağız" diye konuştu. 
     Özerten, 9 Mayıs Pazartesi günü bir basın toplantısı düzenleyeceğini ve burada her türlü soruya yanıt vereceğini söyledi. 
     
     ÖZERTEN KİMDİR 

     Ufuk Özerten, 1951 yılında İstanbul’da doğdu. Makine mühendisi olan Özerten, uzun yıllar Ankara Emniyetspor’da yöneticilik yaptı. 
     1992 yılında Üçüncü Lig temsilcisi olarak görev başladığı Futbol 
     Federasyonu’nda, genç takımlar sorumluluğu, federasyon temsilcileri sorumluluğu, basın sözcülüğü ve hakem gözlemciliği görevlerinde bulunan Özerten, Temmuz 2004’ten bu yana Futbol Federasyonu Yönetim Kurulu Üyeliği görevini sürdürüyordu. 
     Ufuk Özerten, bu görevinden önce Gençlerbirliği Kulübü Genel Koordinatörlüğü’nü yaptı. 
     
</TEXT>
</DOC>
