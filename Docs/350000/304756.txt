<DOC>
<DOCNO> 304756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/dunya/axdun02.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müslümanlar Avrupa'da çoğunluk olacak' 
</HEADLINE>
<TEXT>


Tarihçi Bernard Lewis, 'Müslümanlar Avrupa'da önemli bir siyasi faktör haline gelecek' dedi 


ABD'deki ünlü Ortadoğu uzmanlarından Princeton Üniversitesi Profesörü Bernard Lewis, "önümüzdeki yüzyıl içerisinde Müslümanların Avrupa'da çoğunluk haline geleceğini" ileri sürdü. Belli başlı kitapları Türkçe'ye de çevrilen Lewis, "Müslümanların Avrupa'da önemli bir siyasi faktör haline gelebileceğini" de söyledi. 

Göç ve nüfus artışı 
Lewis, İtalyan gazetesi La Repubblica'da dün yayımlanan bir söyleşide, "Avrupa'daki Müslüman varlığı giderek daha da önem kazanıyor. Göç ve demografideki bu eğilim devam ederse pek yakında çoğunluk Müslümanlardan oluşacak. Mademki demokratik bir yapımız var, bu olgunun siyasi bir faktöre dönüşmesi de mümkün" dedi. 
"Avrupa'daki Müslüman varlığının ciddi sorunları da beraberinde getirdiğini" belirten Lewis, "Batı ile İslam arasında bazı konularda değerler uyuşmazlığı yaşandığını" öne sürdü. Lewis, "Bunların başında da kadının konumu var. İslam 4 kadının eş olarak alınmasına izin verirken, Hıristiyanlık ilk dönemlerden beri tek eşlidir. Batı'daki ilerlemenin de bundan kaynaklandığı kanaatindeyim" görüşünü dile getirdi. 
Lewis, " Kendimizi İslamlaştırılmış bir Avrupa'da mı bulacağız yoksa Avrupalılaşmış bir İslam içerisinde mi sorusunun gelecekteki en önemli meselelerden biri olacağını" söyledi. 


</TEXT>
</DOC>
