<DOC>
<DOCNO> 304517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas26.html </URL>
<DATE> 2005/01/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD'nin 2005 Ar-Ge harcaması 312 milyar dolar 
</HEADLINE>
<TEXT>

     ABD'nin 2005 yılı Araştırma-Geliştirme Ar-Ge harcamalarının yüzde 3,6 oranında artarak 312 milyar dolara ulaşacağı bildirildi. 
     Wall Street Journal gazetesinin haberine göre, Battelle Memorial Institute ve R D Magazine dergisinin hazırladığı yıllık raporda, Amerikan sanayi sektörünün Ar-Ge harcamalarının son dört yılda olduğu gibi, bu yıl da aynı düzeyde kalacağı kaydedildi. 
     Haberde, Amerikan sivil sanayi sektörünün 2005 yılında yeni ürün ve hizmetler geliştirmek için harcayacağı miktarı yüzde 2 oranında artırdığı, ancak bu oranın beklenen enflasyon artışının altında kaldığı ifade edildi. Sanayi sektörünün bu yıl yapacağı Ar-Ge harcamasının toplamının ise 191 milyar doları bulacağı belirtildi. 
     Bu rakamların ABD'nin diğer ülkeler karşısındaki teknolojik üstünlüğünün gerilediğine ilişkin endişelerin ayyuka çıktığı bir dönemde açıklandığını kaydeden Wall Street Journal, Ar-Ge için harcanacak miktarın içinde hükümetin askeri amaçlı harcamalarının yüksekliğine dikkati çekti. 
     Yüzde 6 oranında artış göstermesi beklenen federal Ar-Ge harcamaları içinde savunma ve güvenliğe yönelik olanların büyük yekun tuttuğu belirtilirken, 2004 yılında uzay araştırmalarından yeni ilaçlara ve küresel iklim incelemelerine uzanan bir alanda yapılan 92 milyar dolarlık harcamalara 2005 yılında 6 milyar dolarlık bir ilave yapılacağı kaydedildi. 
     ABD'de devletin Ar-Ge alanındaki payının yüzde 38'e yükseldiğine dikkat çekildi. 
     Sivil sanayi sektöründe ise en büyük Ar-Ge payına ilaç sektörünün sahip olduğu ABD'de bu sektörü otomotiv, telekomünikasyon, yarı-iletkenler ve yazılım sektörleri takip ediyor. 2004 yılında 7,5 milyar dolarlık Ar-Ge harcamasıyla ilaç firması Pfizer'in lider olduğu bildirildi. 
     
</TEXT>
</DOC>
