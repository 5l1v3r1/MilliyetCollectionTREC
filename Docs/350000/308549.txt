<DOC>
<DOCNO> 308549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/guncel/axgun01.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Su deposu değil mikrop yuvası 
</HEADLINE>
<TEXT>


İstanbul'da, çok sayıda okul, hastane, otel ve restoranın su depoları, İstanbulluların sağlığını tehdit ediyor. 6 ayda bir dezenfekte edilmesi gereken bu depoların bazılarına 3 yıldır el değmemiş 

Ömer Erbil 

İstanbul'da su depolarının durumunun içler acısı olduğu ortaya çıktı. Hamidiye Kaynak Suları Dezenfekte Müdürü Hacı Ali Aydın, İstanbul'daki okulların yüzde 90'ının sac depo olduğunu ve öğrencilerin paslı su içtiklerini söyledi. 
İSKİ Genel Müdürü Dursun Ali Çodur, şehir şebeke hatlarından temiz akan suyun depolarda kirlendiğini ve sağlığa zararlı hale geldiğini öne sürdü. Çodur, bunun tespit edilmesinden sonra Hamidiye bünyesinde oluşturulan dezenfekte birimiyle depoların temizlenmeye başlandığını ifade etti. 

3 yıldır temizlenmiyor 
Depoları dezenfekte etmek için evlere ve işyerlerine giden İSKİ'nin Hamidiye Kaynak Suları şirketine ait ekipler de korkunç görüntülerle karşılaştı. 
Ekiplerin fotoğraflarını çektiği İstanbul'da 5 yıldızlı bir otele ait deponun üzerinde kalın bir bakteri tabakası oluştuğu görülürken, 3 yıldır temizlenmediği belirlendi. Yine İstanbul'un önemli hastanelerinden birinin deposundaki görüntüler de, kanalizasyon atığını andırıyor. 

Zift renginde sular 
Fiberglas malzemeyle yapılan su deposunun gün ışığı gören bir yerde bulunduğundan, içinin yosun tuttuğu belirlendi. Ekipler, ismi verilmeyen bir restoranın su deposunda da çöplük benzeri bir görüntüyle karşı karşıya kaldı. 
İçinde teneke kutuların bulunduğu depodan zift renginde mikroplu sular çıkarıldı. 
Hamidiye Kaynak Suları Dezenfekte Müdürü Hacı Ali Aydın, depolardaki incelemelerin ardından şunları söyledi 
"Korkunç depolar gördük. Bırakın su içmeyi, elinizi bile yıkasanız hasta olursunuz. Koliform ve lağımda oluşan bakterilerin bulunduğu depoların içi, girilmeyecek kadar kötü. Depoları denetleme ve temizleme için yetkimiz yok. İnsanları ikna ederek bunu yapıyoruz." 

Öğrenciler risk altında 
Aydın, okulların su depolarının yüzde 90'ının demir sacdan yapıldığını belirterek şöyle devam etti 
"Bunlar pas tutuyor ve kanserojen madde üretiyor. Öğrenciler risk altında. Pek çok okul parasızlıktan depolarını dezenfekte edemiyor. Biz, gücümüz yettiği kadarını temizledik. Bu yeterli değil. 6 ayda bir temizlenmesi gerekiyor." 
İstanbul İl Sağlık Müdürlüğü yetkisizlikten yakındı. Şik yet olduğunda depo kontrolü yapabildiklerine dikkat çeken yetkili, "Pis depolara ceza kesemiyoruz. Su depoları İstanbul'un halk sağlığı açısından önemli bir sorun" dedi. 




</TEXT>
</DOC>
