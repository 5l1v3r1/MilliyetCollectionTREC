<DOC>
<DOCNO> 305763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko15.html </URL>
<DATE> 2005/01/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
MB YTL'ye geçişin fiyatlar üzerine etkisi sınırlı olacak 
</HEADLINE>
<TEXT>

     Merkez Bankası, önümüzdeki dönemden itibaren bir çok sektörde fiyat ayarlamalarının, aylıktan ziyade ''yıllık veya altı aylık'' olarak yapılacağının tahmin edildiğini bildirdi. 
     Merkez Bankası'nın Aralık ayı Enflasyon ve Görünüm değerlendirmesinde, Aralık 2004 itibarıyla, bir yıl sonrası için bekleyişlerin 2005 sonu hedefi olan yüzde 8'e yakınsamasının, ''enflasyon hedeflerinin nominal çapa niteliğine büründüğüne işaret ettiği ve 2006 başında uygulanmaya başlanacak açık enflasyon hedeflemesi rejimi açısından, olumlu bir gelişme niteliği taşıdığı'' bildirildi. 
     Değerlendirmede, son üç yıldır süregelen enflasyondaki düşüş sürecinin 2004 yılında da devam ettiği ve enflasyonun yıl sonu itibarıyla hedefin altında gerçekleşerek yüzde 9,3 olduğu hatırlatıldı. 
     Dünya emtia fiyatlarındaki yüksek artışların ve nisan-Mayıs aylarındaki mali piyasalardaki dalgalanmalara rağmen enflasyonda hedefin aşılmamasının sebebinin, ''birbiriyle uyumlu olarak yürütülen disiplinli para ve maliye politikaları ile sürdürülen kapsamlı yapısal düzenlemeler'' olduğu ifade edilen değerlendirmede, şöyle denildi 
     ''Nitekim makroekonomik istikrar yolunda ardı ardına atılan adımlar enflasyon bekleyişlerine de yansımaktadır. Özellikle 2004 yılının ilk yarısında enflasyonun genel eğiliminin belirgin şekilde yukarıya çıkmaması, hatta bir yıl sonrasına ilişkin enflasyon bekleyişlerinin istikrarını koruması çarpıcı bir gelişme olarak nitelendirilebilir. Yılın sonlarına doğru söz konusu maliyet baskılarının ortadan kalkmasıyla beraber enflasyondaki düşüyş süreci tekrar başlamıştır.'' 
     
     SEKTÖR FİYAT AYARLAMALARI 

     Enflasyondaki düşüş sürecinin, fiyatlama davranışlarındaki değişimi de beraberinde getirdiği bildirilen değerlendirmede, ''önümüzdeki dönemden itibaren bir çok sektörde fiyat ayarlamalarının, kronik enflasyon döneminde olduğu gibi aylıktan ziyade, yıllık veya altı aylık olarak yapılacağı tahmin edilmektedir'' denildi. 
     Bu bağlamda Ocak ayı pek çok sektörde fiyat ayarlamalarının yapılacağı bir döneme denk geldiği için enflasyonun mevsimsel olarak yükselebileceğine dikkat çekilen değerlendirmede, ancak bu durumun enflasyonun orta vadeli eğiliminin yükseldiği anlamına gelmeyeceği de vurgulandı. 
     
     YILLIK ENFLASYONDAKİ DÜŞÜŞ, İLK 4 AYDA DURAKLAYABİLİR 

     Değerlendirmede Ocak ayı enflasyonu ile ilgili bir diğer unsurun, eğitim, sağlık ve gıda gibi sektörlerdeki KDV indiriminin fiyatlara yansıtılma düzeyindeki belirsizlik olacağı da belirtilirken, şöyle denildi 
     ''Ancak her durumda KDV indirimlerinin, 2005 yılı içindeki fiyat ayarlamaları açısından enflasyona olumlu katkı yapacağı düşünülmektedir. Diğer yandan Yeni Türk Lirasına geçiş sürecinin fuiyatlar üzerindeki etkisinin sınırlı olması beklenmektedir. Ne var ki, Ocak ayı enflasyon rakamları açıklanmadan bütün bu faktörlerin ent etkisi konusunda yorum yapmak güç olmaktadır. 
     2005 yılının ilk aylarından itibaren, enflasyon eğiliminin 2005 yıl sonu hedefi olan yüzde 8 ile tutarlı seyredeceği düşünülmektedir. Bunun yanında, yıllık enflasyon rakamlarında genel enflasyon eğilimini yansıtmayan, baz etkisinden kaynaklanabilecek hareketler de görülebilecektir. Buna bağlı olarak, yıllık enflasyondaki düşüşün 2005 yılının ilk 4 ayında duraklaması söz konusu olabilecektir. Ancak enflasyonun Mayıs ayından itibaren tekrar düşüşe geçerek, yıl sonunu hedefler dahilinde tamamlayacağı öngörülmektedir.'' 
     
     YENİ ENFLASYON SEPETİNİN ETKİSİ 

     Değerlendirmede, bütün bu öngörülerin, mevcut enflasyon sepeti gözönüne alınarak yapıldığa işaret edilirken, ''2005 yılından itibaren fiyat endekslerinin ve dolayısıyla enflasyon rakamlarının, 2003 baz yıllı olarak yeni kapsam, yöntem ve yeni mal-hizmet sepetiyle ölçüleceği gözönüne alındığında, enflasyon tahminleri konusunda temkinli olunması gerektiği ortaya çıkmaktadır'' denildi. 
     Bu bağlamda değerlendirmede, yeni endeksin seyri konusunda herhangi bir bilgi sahibi olmadan, enflasyonun eğilimi konusunda en azından kısa vadede kesin hükümlere varmanın sakıncalı olacağı da kaydedildi. 

     
</TEXT>
</DOC>
