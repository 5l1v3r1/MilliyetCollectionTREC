<DOC>
<DOCNO> 315539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur46.html </URL>
<DATE> 2005/02/15/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
Formula 1 pisti yapımına suç duyurusu... 
</HEADLINE>
<TEXT>

     Sanayi ve Ticaret Bakanlığı, Pendik Kurtköy'deki Formula 1 pistinin yapımına ilişkin, İstanbul Ticaret Odası İTO ve Formula İstanbul Yatırım A.Ş'nin Yönetim Kurulu Başkanı Mehmet Yıldırım ile şirketin 4 eski yöneticisi hakkında ''emniyeti suiistimal'' iddiasıyla savcılığa suç duyurusunda bulundu. 
     Sanayi ve Ticaret Bakanlığı Teftiş Kurulu'nca hazırlanan rapora dayanılarak İstanbul Cumhuriyet Başsavcılığı'na gönderilen suç duyurusunda, F-1 yarış pisti inşaatı ile ilgili, Formula İstanbul Yatırım A.Ş. ve İTO nezdinde denetimler yapıldığı ve pistin ihale aşamasında 14 trilyon lira, yapım aşamasında da 11.5 trilyon lira usulsüzlük yapıldığının belirlendiği öne sürüldü. 
     Suç duyurusunda, Formula İstanbul Yatırım A.Ş. Yönetim Kurulu Başkanı Mehmet Yıldırım, şirketin eski Genel Müdürü Mehmet Fırat Ekin, eski Proje Koordinatörü Engin Karagözoğlu, eski mimar Metin Yıldız ve inşaat yüksek mühendisi Tolga Er'in ''emniyeti suiistimal'' suçunu işledikleri iddia edilerek, söz konusu kişiler hakkında bu suçtan dolayı yasal işlem yapılması istendi. 
     
</TEXT>
</DOC>
