<DOC>
<DOCNO> 348876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun19.html </URL>
<DATE> 2005/06/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
"Schröder, SPD fraksiyonunun şantaj potansiyelinden şikayetçi" 
</HEADLINE>
<TEXT>

     Almanya Başbakanı Gerhard Schröder'in, üyesi olduğu Sosyal Demokrat Parti'nin SPD federal meclis grubunun kendisine baskı yapmasından şikayetçi olduğu bildirildi. 
     Der Spiegel dergisi, ''Schröder, SPD fraksiyonunun 'şantaj potansiyeli'nden şikayetçi'' başlığıyla verdiği haberde, Schröder'in Cumhurbaşkanı Horst Köhler ile yaptığı ve erken seçim kararının nedenlerini bildirdiği görüşmede, kendi parti grubundan ve koalisyon ortağı Birlik 90 Yeşiller Partisi'nden şikayetçi olduğunu yazdı. 
     Görüşmeye katılan bir kişinin sözlerine dayanılarak verilen haberde, Schröder'in, son olarak SPD'nin Kuzey Ren Vestfalya eyaletindeki seçimleri kaybetmesinden sonra SPD fraksiyonu ve koalisyon içinde kendisine yönelik ''şantaj potansiyelinin'' arttığını söylediği ve ''Hükümet çoğunluğum istikrarsız'' şeklinde konuştuğu belirtildi. 
     Erken seçime gidilebilmesi için federal meclisteki güven oylamasında bile kendi fraksiyonuna güvenemeyeceğini ve tüm kabine üyelerinin kendisine karşı oy kullanmasının kararlaştırıldığını belirten Schröder'in, Cumhurbaşkanı'nın meclisi fesh etmemesi durumundaysa görevinde kalacağını söylediği kaydedildi. 
     
</TEXT>
</DOC>
