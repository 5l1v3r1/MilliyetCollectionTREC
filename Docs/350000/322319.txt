<DOC>
<DOCNO> 322319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonyas03.html </URL>
<DATE> 2005/03/09/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Kim geç yatıyor, kim erken kalkıyor 
</HEADLINE>
<TEXT>

     Portekizlilerin, dünyanın en geç uyuyan insanları oldukları ve sadece yüzde 25'inin gece yarısından önce yatağa girdiği bildirildi. 
     ACNielsen pazar araştırma kurumunun 28 ülkede internet üzerinden 14 bin 100 tüketici arasında yaptığı araştırmaya göre, Portekizlilerin yüzde 75'i gece yarısından sonra, bunların da yüzde 28'i saat 01.00'den sonra yatmaya gidiyor. 
     Gece yarısından sonra yatmaya giden uluslar arasında Portekizlileri, yüzde 69 ile Tayvanlılar, Koreliler, Hong Konglular ve İspanyollar izliyor. Altıncı sırada yüzde 60 ile Japonlar ve yedinci sırada da yüzde 39 ile İtalyanlar geliyor. 
     ACNielsen, geç yatan ilk on ülke arasında 7 Asya ülkesi ve uzun geceleri ile siesta alışkanlıklarıyla tanınan Akdeniz'den sadece 3 ülkenin bulunmasına dikkat çekiyor. 
     
     ENDONEZYALILAR ERKENCİ 
     Dünyanın erken kalkma şampiyonları ise Endonezyalılar. Endonezya halkının yüzde 91'i 07.00'den önce güne başlıyor. 
     Endonezya'yı, yüzde 72'si 06.00'dan önce kalkan Vietnam ve Filipinler izliyor. 
     Yüzde 66'sı 07.00'den önce kalkan dördüncü Danimarkalıları, yüzde 64 ile Almanlar ve Avusturyalılar takip ediyor. 
     Pazar araştırma kurumu, Japonların yüzde 41'inin gecede 6 saat, Avustralyalıların yüzde 31'ininse 9 saatten fazla uyuduğunu belirtti. 
     
</TEXT>
</DOC>
