<DOC>
<DOCNO> 343833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/dunya/adun.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşler de 'inatlaştı' 
</HEADLINE>
<TEXT>


Emine Erdoğan Washington'un hedef tahtasındaki Suriye'yi ziyaret ederken, ABD'nin 'first lady'si Laura Bush, İsrail'i de kapsayan bir Ortadoğu turunda olacak 

Yasemin Çongar - Washington 


Başbakan Recep Tayyip Erdoğan'ın eşi Emine Erdoğan ile ABD Başkanı George W. Bush'un eşi Laura Bush, yarından itibaren Ortadoğu'ya "solo" birer ziyaret yapacaklar. Ancak eşzamanlı ve benzer konular üzerinde yoğunlaşacak olmasıyla dikkat çeken bu iki ziyaret, Washington ile Ankara'daki siyasi liderlik arasındaki frekans farkını da ortaya koyuyor. 
First Lady Bush, bugünden itibaren Ürdün, Mısır, İsrail ve Filistin topraklarını kapsayan bir gezi süresince "demokratikleşme, kadın hakları, kadınların eğitimi ve çalışma koşulları" konulu görüşme ve incelemelerde bulunacak. Bayan Bush, hafta sonunda Ürdün'deki Dünya Ekonomik Forumu toplantısında da kadın erkek eşitsizliği üzerine konferans verecek. 
Yanında eşi olmadan ilk yurtdışı gezisine çıkacak olan Emine Erdoğan ise, Suriye Devlet Başkanı Başar Esad'ın eşi Esma'nın dünyanın çeşitli bölgelerinden çağırdığı işkadınlarıyla buluşarak Türkiye'nin Avrupa Birliği'ne AB üyelik çabası ve küresel ekonomi konusunda bir konuşma yapacak. 
Emine Erdoğan'ın Şam ziyareti, Washington'un hem Lübnan'daki istihbarat servislerini tümüyle geri çekmediği, hem de Irak'taki isyancıları desteklediği gerekçesiyle Suriye'ye karşı eleştiri dozunu yükselttiği bir döneme rastlıyor. 
ABD Temsilciler Meclisi'ndeki Türkiye Dostluk Grubu Eşbaşkanı Robert Wexler, geçen hafta Türkiye'nin Suriye konusunda ABD ile "ayrı telden çaldığını" ve bunun "kabul edilemez" olduğunu söylemişti. 
Emine Erdoğan'ın Şam ziyaretini değerlendiren ABD'li kaynaklar, bunun "Suriye'de demokratik değişimden ziyade Esad rejiminin kendi meşruiyetini kanıtlama çabasına hizmet edeceği" iddiasındalar. 

Bush'un gündemi 
Laura Bush'un programında, Dünya Ekonomik Forumu'nun yanı sıra Ürdün'de kadınların eğitimi için başlatılan özel programları Kraliçe Rania ile birlikte incelemek, İsrail'in bir süre önce Filistin'e devrettiği Eriha'yı ziyaret etmek ve Mısır'da demokratikleşmeyi ve kadınların katılımını teşvik eden temaslar var. 
Beyaz Saray'a göre, First Lady'nin Mısır, Ürdün ve Filistin'de yapacağı görüşmeler, "geniş Ortadoğu girişimini de destekler nitelikte." 

Onun da konusu kadın hakları 

Suriye Devlet Başkanı Başar Esad'ın eşi Esma Esad'ın özel davetlisi olarak Suriye'ye gidecek olan Başbakan Recep Tayyip Erdoğan'ın eşi Emine Erdoğan, 20 Mayıs'ta THY'nin Ankara - İstanbul - Şam aktarmalı uçağıyla Şam'a hareket edecek. 
Suriye'de çeşitli ülkelerden gelecek işkadınlarının katılacağı uluslararası bir toplantıya katılacak olan Emine Erdoğan'a AKP Gaziantep Milletvekili Fatma Şahin eşlik edecek. Seyahatinin ilk gününde bu toplantıda bir konuşma yapacak olan Emine Erdoğan, sosyal politikalar, kadın hakları, refah ve küresel ekonomi konularında görüşlerini, Türkiye örneğini de vurgulayarak anlatacak. Emine Erdoğan'ın konuşmasının Başbakanlık tarafından hazırlandığı öğrenildi. 
Gezisinin 2. gününde Esma Esad'la birlikte turistik gezi yapacak ve çok sevdiği Suriye yemeklerini tadacak olan Emine Erdoğan, 23 Mayıs'ta sabaha karşı Ankara'ya dönecek. 


</TEXT>
</DOC>
