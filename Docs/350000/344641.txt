<DOC>
<DOCNO> 344641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur12.html </URL>
<DATE> 2005/05/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yolcu otobüsünde 2 bavul dolusu eroin ele geçirildi... 
</HEADLINE>
<TEXT>

     Bolu Emniyet Müdürlüğü ekiplerince gerçekleştirilen uyuşturucu operasyonunda, bir yolcu otobüsünün gizli bölmelerinde 2 bavul dolusu eroin ele geçirildi. 
     AA muhabirinin aldığı bilgiye göre, Bolu Emniyet Müdürlüğü Narkotik Şube ekipleri, Van’dan İstanbul’a giden 34 AV 3705 plakalı yolcu otobüsünü takibe aldı. Yolcu otobüsü Bolu’ya girdiğinde, polislerce durduruldu. 
     Yapılan aramalarda, otobüste gizli bölmeler tespit eden narkotik ekipleri, bunun üzerine kent merkezine getirerek, Sanayi Karakolu önüne park etti. Polis ekipleri, yolcuları aşağı indirilen otobüste narkotik köpeği "Sety" ile arama yaptı. 
     Sety, yaklaşık yarım saat otobüsün "zula" tabir edilen gizli bölmelerini aradı. Sety, daha sonra otobüsün arka bölümünde bulunan radyatörlerin içindeki gizli bölmenin önünde durdu. 
     Narkotik köpeğinin durduğu gizli bölmede inceleme yapan polisler, 2 bavulun içinde özel paketler içinde yerleştirilmiş uyuşturucuları ele geçirdi. 
     
     OTOBÜS, PARÇALARA AYRILIYOR 

     Otobüste inceleme yapan narkotik timleri, araçta çok sayıda gizli bölme tespit edince, otobüsün parçalara ayrılarak aranmasına karar verdi. Sanayiden getirilen 3 otobüs teknisyeni de aracı parçalara ayırıp, gizli bölmeleri ortaya çıkardı. 
     Otobüsün bulunduğu karakola gelen Bolu Emniyet Müdürü Mehmet Yazıcı, AA muhabirine, ele geçirilen uyuşturucunun miktarı ve zanlılarla ilgili bu aşamada açıklama yapamayacağını belirterek, "Kısa süre sonra operasyonun ayrıntılarını açıklayacağız" dedi. 
     Uyuşturucu ele geçirilen otobüsün yolcuları ise karakolun bahçesinde bekletiliyor. 
     
     YAKLAŞIK 60 KİLO EROİN VE 10 KİLO ESRAR ELE GEÇİRİLDİ 

     Bolu Emniyet Müdürlüğü ekiplerince gerçekleştirilen uyuşturucu operasyonunda, bir yolcu otobüsünün gizli bölmelerinde ele geçirilen uyuşturucunun, ilk belirlemelere göre yaklaşık 60 kilo eroin ve 10 kilo esrar olduğu bildirildi. 
     AA muhabirinin aldığı bilgiye göre, Van’dan İstanbul’a giden yolcu otobüsünün "zula" tabir edilen gizli bölmelerinde ele geçirilen 2 bavul, Emniyet Müdürü Mehmet Yazıcı ve narkotik ekiplerince açıldı. 
     İlk tespitlere göre, bavullarda 1’er kilogramlık paketler halinde yaklaşık 60 kilo eroin ve 10 kilo esrar ele geçirildi. 
     Yetkililer, olayla ilgili olarak, aralarında otobüs şoförünün de bulunduğu 5 kişinin gözaltına alındığını ve bu kişilerin sorgularının devam ettiğini kaydettiler. 
     Bu arada, otobüste narkotik ekiplerinin ve narkotik köpeği ’Sety’nin uyuşturucu aramaları devam ediyor. 
     Öte yandan, eroinin ele geçirildiği otobüste yolculuk yapan yaklaşık 50 kişi, 6 saat bekletilip ifadeleri alındıktan sonra, başka bir firmaya ait otobüsle İstanbul’a gönderildi. 
     
     ELE GEÇİRİLEN EROİN VE ESRAR PAKETLERİ BASINA GÖSTERİLDİ 

     Bolu Emniyet Müdürlüğü ekiplerince bir yolcu otobüsünde gerçekleştirilen uyuşturucu operasyonunda ele geçirilen eroin ve esrar paketleri basına gösterildi. 
     Bolu Emniyet Müdürlüğü ekipleri tarafından Van’dan İstanbul’a giden İ.S. yönetimindeki 34 AY 3705 plakalı yolcu otobüsünün gizli bölmelerinde ele geçirilen 43 paket halindeki eroinin 47 kilo 708 gram, 10 paket esrarın da 9 kilo 958 gram olduğu bildirildi. 
     Polis yetkilileri, ele geçirilen eroin ve esrarı basın mensuplarına gösterdi. 
     Operasyon kapsamında gözaltına alınan otobüs sürücüsü İ.S. ile diğer zanlılar F.D, A.S. ile H.T’nin sorgularının devam ettiği belirtildi. 
     Bolu Emniyet Müdürlüğü yetkilileri, gözaltındaki zanlıların sorgusu için Bolu Cumhuriyet Savcılığı’ndan ek süre alınacağını kaydettiler. 
     
</TEXT>
</DOC>
