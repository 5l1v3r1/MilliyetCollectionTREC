<DOC>
<DOCNO> 307879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur18.html </URL>
<DATE> 2005/01/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ankara'da bayramda belediye otobüsleri ücretsiz... 
</HEADLINE>
<TEXT>

     Ankara'da belediye otobüsleri bayram boyunca ücretsiz taşıma yapacak. 
     Ankara Büyükşehir Belediyesi'nden yapılan yazılı açıklamada, Büyükşehir Belediyesi'ne yeni katılan ilçe ve beldelerde oturanlar da ilçe ve beldelerin belediye otobüslerinden ücretsiz yararlanacak. 
     Metro hatlarına ring yapan otobüsler de ücretsiz olacak. 
     Büyükşehir Belediyesi mücavir alanına dahil olan ilçe ve beldelerde yaşayanlar da bu bayramda toplu taşıma hizmetlerinden ilk kez ücretsiz yararlanacaklar. Ankara'ya yeni bağlanan ilçe ve ilk yerleşim belediyelerinden araçları bulunan belediyeler kendi araçlarıyla bayram süresince ücretsiz toplu taşıma yaparken, bu belediyelerin araçlarının akaryakıt ihtiyacı EGO Genel Müdürlüğü'nce ücretsiz karşılanacak. Aracı olmayan belediyelere ise Ego Genel Müdürlüğü araç tahsis ederek beldelerdeki insanların da bayramda ücretsiz otobüsten yararlanmaları sağlanacak. 
     Öte yandan, Karşıyaka ve Cebeci mezarlıklarına bayramın birinci gününden itibaren ücretsiz ulaşım hizmeti verilecek. 
     Karşıyaka Mezarlığı'na Metro hastane durağından, Cebeci Mezarlığına ise Sıhhiye ve Ulus'tan her saat başı otobüs kaldırılacak. 
     
</TEXT>
</DOC>
