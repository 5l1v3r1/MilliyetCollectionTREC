<DOC>
<DOCNO> 320084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur06.html </URL>
<DATE> 2005/03/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kardeşine saldıran kurdu boğarak öldürdü 
</HEADLINE>
<TEXT>

     Osman BEKLEYEN- Fahrettin GÖK DHA 

      VAN'ın Muradiye İlçesi'ne bağlı Ulaşır Köyü'nde dağdan yerleşim merkezine inen kurt, çeşmeye giden 15 yaşındaki Gülizar Akkuş'a saldırdı. Genç kızın çığlıklarını duyup, yardımına koşan ağabeyi 17 yaşındaki Lütfü Akkuş, kız kardeşine saldıran kurdu boğarak öldürdü. 
     Ulaşır Köyü'nde yaşayan Gülizar Akkuş, önceki akşam su almak için çeşmeye gittiği sırada, dağdan yerleşim merkezine inen bir kurdun saldırısına uğradı. Gülizar Akkuş'un çığlıklarını duyup evden çıkan 17 yaşındaki ağabeyi Lütfü Akkuş, kız kardeşini kurtarmak için kurda tekme attı. Kurt, bunun üzerine genç kızı bırakıp, Lütfü Akkuş'a saldırdı. Akkuş, bir süre boğuştuğu kurdun boğazını sıkıp, boğarak öldürdü. 
     Kurdun kalçasından ısırdığı Gülizar Akkuş ile kolundan ısırılan Lütfü Akkuş Muradiye Devlet Hastanesi'nde tedavi altına alındı. Muradiye Devlet Hastanesi Başhekimi Öztekin Çıkman, kardeşlerin antibiyotik ve aşı tedavilerinin yapıldığını belirterek, "Saldırının üzerinden 24 saat geçti, kuduz bulgusuna rastlamadık. Şu anda herhangi bir sorun yok, ancak diğer hastalardan ayrı bir odada tutuyor, gerekli tedavileri uyguluyoruz'' dedi. Kurt, incelenmek üzere Elazığ Veteriner Kontrol ve Araştırma Enstitüsü Müdürlüğü'ne gönderildi. 
     Hastanede yaşadıklarını anlatan Lütfü Akkuş "Kurt kardeşimi ısırıyordu. Ben gelip tekme atınca kardeşimi bırakıp bana saldırdı. Bende boğazına sarılıp sıktım. Elimi hiç bırakmadım. Bir süre sonra babam gelip bırakmamı istedi. Kurdu bıraktığımda ölmüştü'' dedi. 
     
</TEXT>
</DOC>
