<DOC>
<DOCNO> 311286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun28.html </URL>
<DATE> 2005/02/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Papa grip oldu 
</HEADLINE>
<TEXT>

     Gribe yakalanan Katoliklerin ruhani lideri Papa İkinci Jean Paul'ün önümüzdeki günlerdeki tüm randevuları iptal edildi. 
     Vatikan Sözcüsü Joaquin Navarro Vals, Papa'nın sağlık durumunda endişe verici bir durum bulunmamakla birlikte, grip nedeniyle randevuların iptali yönünde karar verildiğini açıkladı. 
     Navarro Vals tarafından bugün yapılan yazılı açıklamada, ''Papa'nın yakalandığı grip, halen etkisini sürdürüyor. Bu nedenle önümüzdeki günlerdeki randevuları iptal edilmiştir. Papa, rahatsızlığı nedeniyle yarınki genel kabul merasimine de katılamayacaktır'' denildi. 
     Grip nedeniyle dünkü randevularını da iptal etmek zorunda kalan Papa'nın, en az cuma gününe kadar istirahat edeceğine kesin gözüyle bakılıyor. 
     Papa, Vatikan'da her çarşamba yapılan genel kabul merasimlerinde, son dönemlerde sadece birkaç cümle söyleyip, konuşmasını yardımcılarına okutuyor. Vatikan'daki kaynaklardan edinilen bilgiye göre, Papa'nın geçen pazar gününden bu yana sesi kısık. 
     Bazı kaynaklar Papa'nın ateşinin de yükseldiğini ileri sürüyor. 
     Papa'nın önümüzdeki cuma günü Avrupa Parlamentosu Başkanı Josep Borrell'i kabul etmesi planlanıyordu. 
     Vatikan yetkilileri, Borrel'in kabulünün şimdilik askıya alındığını ifade ettiler. 
     Papa'nın daha sonraki tarihlerdeki randevularının akıbetinin ise sağlık durumuna göre belirleneceği açıklandı. 
     
</TEXT>
</DOC>
