<DOC>
<DOCNO> 338411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun29.html </URL>
<DATE> 2005/04/30/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Mısırda 2 saat içinde 2 saldırı... 
</HEADLINE>
<TEXT>

     Mısır'ın başkenti Kahire'de iki saat içinde biri bombalı, biri silahlı olmak üzere iki ayrı saldırı düzenlendi. 
     Kahire Müzesi yakınında bomba taşıyan bir kişi köprüden atlarken, peçeli iki kadın bir turist otobüsüne ateş açtı. Kadınlardan biri güvenlik güçleri tarafından öldürülürken, iki olayda da 10 kişinin yaralandığı bildirildi. 
     İçişleri Bakanlığı'ndan yapılan açıklamada, köprüden atlarken üzerinde taşıdığı bombayı patlatan kişinin kimliği Ehab Yusri Yassin olduğu belirtildi. Bu kişinin, 7 Nisanda bir turist çarşısı yakınında yabancıları hedef alan bombalı saldırının sanığı olarak takip edildiği kaydedildi. 
     Güvenlik yetkilileri, silahlı saldırıya karışan iki kadının, Yassin'in akrabaları olduğunun sanıldığını ifade etti. 
     Sağlık Bakanı Muhammed Avad Tag Eddin ise gazetecilere yaptığı açıklamada, iki olay arasında herhangi bir bağlantı olup olmadığını bilmediğini söyledi. 
     Eddin, bombalı saldırıda yaralananların 3 Mısırlı, 55 yaşlarında İsrailli bir çift, 28 yaşında bir İsveçli ve 26 yaşında bir İtalyan kadın olduğunu belirtti. İsveçli kişinin yüzünden yaralandığı ve durumunun ağır olduğu kaydedildi. 
     Kentin tarihi camilerinin bulunduğu bölgede düzenlenen ve ilk açıklamalarda patlama olarak duyurulan silahlı saldırıdaysa 3 Mısırlının yaralandığı kaydedildi. Yaralılardan birinin saldırgan kadınlardan biri olduğu sanılıyor. Üst düzey polis yetkilileriyse her iki kadının da bölgedeki güvenlik birimleri tarafından vurularak öldürüldüğünü belirtti. 
     
</TEXT>
</DOC>
