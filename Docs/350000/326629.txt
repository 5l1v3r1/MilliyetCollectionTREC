<DOC>
<DOCNO> 326629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko15.html </URL>
<DATE> 2005/03/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye'nin IMF'ye 21.2 milyar dolar borcu var 
</HEADLINE>
<TEXT>

     Türkiye'nin son günlerde tartışma konusu olan IMF'ye olan borçlarının anapara ve faizleriyle birlikte 21.2 milyar dolar düzeyinde bulunduğu belirlendi. IMF'ye en 
     borçlu ikinci ülke olan Türkiye ile Brezilya'nın kredi kullanımları, IMF'nin toplam kredilerinin yaklaşık yarısını oluşturuyor. IMF'yle yeni bir stand-by anlaşması imzalanmaya hazırlanan Türkiye'nin, gelecek yıl için 11 milyar 972 milyon dolarla ciddi bir yük oluşturan ödeme takviminin de değiştirilmesi bekleniyor. Ödeme takviminin değiştirilmesi ve Brezilya'nın yeni borç kullanmaması halinde Türkiye'nin 2006'da en fazla borçlu ülke konumuna gelme olasılığı bulunuyor. Türkiye'nin IMF'ye borcunun "30 milyar dolar" düzeyinde bulunduğuna ilişkin ifadeler Başbakan Recep Tayyip Erdoğan ve Devlet Bakanı Ali Babacan tarafından sert bir dille eleştirilmişti. Erdoğan ve Babacan borcun 20 milyar dolar civarında bulunduğunu bildirmişti, Bu yıl ocak, şubat ve mart aylarında IMF'ye 1 milyar 265 milyon dolarlık daha borç geri ödemesi yapan Türkiye'nin mevcut haliyle Nisan 2005'ten 2009 yılına kadar toplam 21 milyar 178 milyon dolar 22 Mart tarihli 1 SDR'nin 1.52 dolar değeri üzerinden borç ödemesi gerekiyor. Yeni stand by anlaşmasının imzlanmasıyla değişmesi gündemde olan mevcut ödeme planına göre Türkiye'nin, bu borcun 7 milyar 504 milyon dolarını bu yıl, 11 milyar 972 milyon dolarını da gelecek yıl ödemesi gerekiyor. Türkiye'nin 2007 yılında 1 milyar 291 milyon dolar, 2008 yılında 395 milyon dolar ve 2009'da da 152.5 milyon dolar ödeme yapması öngörülüyordu. Ancak IMF'yle yapılacak anlaşma çerçevesinde yeni kaynak kullanımlarının gündeme gelmesiyle borç ödeme takvimi değişeceği gibi mevcut borçlara ilişkin olarak da ertelemeye gidilmesi bekleniyor. IMF'nin Fon'a borçlu ülkeler için getirdiği borçların erken ödenmesine yönelik düzenlemesi çerçevesinde Türkiye'nin ödeme planı da Ağustos 2003'te revize edilmişti. Bu çerçevede Şubat 2002'den sonraki kullanımların normal ödeme planına göre ödenmesi kabul edilmişti. Ancak erken ödeme bazında 2006 yılı için yapılacak 11 milyar dolarlık geri ödemenin, 3.7 milyar dolarının normal ödemeye kaydırılmasının yeni IMF anlaşma çerçevesinde uygulamaya konulması bekleniyor. Buna göre halen 2006 yılında yapılması gerektiği görülen ödemenin 3.7 milyar dolarlık kısmı 2007 yılına kaydırılacak. Yeni stand-by anlaşması çerçevesinde 3 yıl için toplam 10 milyar dolarlık kredi kullanımının öngörülmesi bekleniyor. Stand-by anlaşmasındaki gecikmenin kredi kullanım dilimlerini etkilememesi durumunda bu yıl için toplam 4 milyar 170 milyon dolarlık kaynak kullanımı söz konusu olabilecek. Ancak zaten 1 milyar 265 milyon dolar ödeme yapmış olan Türkiye'nin önümüzdeki aylarda da 7 milyar 504 milyon dolar ödeme yapması gerektiği dikkate alındığında IMF'ye net borç ödeyici konumu bu yıl sürecek. 
     
     ULUSAL GELİRE GÖRE BREZİLYA'DAN DAHA BORÇLUYUZ 
     IMF verilerine göre kurum, 2004 yıl sonu itibarıyla üye ülkelere yaptığı kullandırımlardan 94 milyar 778 milyon dolar alacaklı bulunuyor. Brezilya 24 milyar 581 milyon dolarla IMF'ye en borçlu, Türkiye ise 21 milyar 178 milyon dolarla ikinci en borçlu ülke durumunda yer alıyor. IMF'nin ödenmesini beklediği kaynak kullandırımlarının yüzde 25.9'u Brezilya'nın borcundan, yüzde 22.3'ü de Türkiye'nin borcundan oluşuyor. Yani iki ülkenin kullanımları, IMF alacaklarının yaklaşık yarısını oluşturuyor. Ancak ulusal gelire göre hesaplama yapılacak olursa, Türkiye'nin Brezilya'dan daha fazla IMF'ye borçlu olduğu görülüyor. 
     Türkiye'nin IMF"ye borcu ulusal gelirinin yüzde 7.2'si düzeyinde buluyor. Brezilya'nın borcunun ulusal gelirine oranı ise 4.4 düzeyinde seyrediyor. 
     
     IMF'YE EN BORÇLU ÜLKE OLMAYA DOĞRU GİDİYORUZ 
     Faizler dikkate alınmadan anapara üzerinden yapılan hesaplamaya göre Brezilya'nın toplam 16 milyar 116 milyon SDR borcunun 4 milyar 566 milyon SDR'lik bölümünü bu yıl ödemesi öngörülüyor. Yeni bir stand-by anlaşması imzalamayı düşünmeyen Brezilya'nın borcu bu durumda 2005 sonunda 11 milyar 549 milyon SDR'ye düşecek. Türkiye'nin ise yeni stan- by anlaşması çerçevesinde bu yıl 4 milyar 170 milyon dolara denk gelecek biçimde 2 milyar 733 milyon SDR yeni borç alması ve toplam 5 milyar 52 milyon SDR'lik ödeme yapması durumunda IMF'ye olan borcunun anapara tutarı 11 milyar 424 milyon dolara inecek. Böylece Türkiye, IMF'ye en borçlu ülke konumuna yaklaşmış olacak. 
     
</TEXT>
</DOC>
