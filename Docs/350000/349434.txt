<DOC>
<DOCNO> 349434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur02.html </URL>
<DATE> 2005/06/06/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Annenin foyası ortaya çıktı, bebek donmak üzereyken bulundu 
</HEADLINE>
<TEXT>

     Ali ŞEN - Mustafa İNSAN DHA 

      MERSİN’in Erdemli İlçesi’nde hastaneye muayeneye getirdiği 11 günlük kızının çalındığını öne sürerek polisi alarma geçiren 21 yaşındaki Ayşe Doğan’ın, bebeği bir narenciye bahçesine terk ettiği ortaya çıktı. Annenin tavırlarından şüphelenip doktor rolüne giren polis, sorulara çelişkili yanıtlar aldı. Bir süre sonra itirafta bulunan Ayşe Doğan, eşinin ailesine kızdığı için bebeği terkettiğini söyledi. Terkedilen bebek, donmak üzereyken bulundu. 
     Erdemli Kargıcalı Mahallesi’nde oturan 21 yaşındaki Ayşe Doğan ve 19 yaşındaki Mehmet Doğan çiftinin 11 gün önce Erdemli Devlet Hastanesi’nde kız bebekleri dünyaya geldi. Zöhrenaz adı verilen bebek önceki gün aniden fenalaştı. Devlet Hastanesi’ne götürülen bebeğin sarılık olduğu anlaşıldı. Çocuk Servisi’ne yatırılan bebeğin tedavisi devam ederken, yanında refaketçi olarak kalan anne Ayşe Doğan, dün akşam saatlerinde hastane yetkililerine Çocuğum kaçırıldı’ diye ihbarda bulundu. Ağlayarak hastaneyi birbirine katan annenin iddiaları polisi alarma geçirdi. Hastaneden çocuk kaçırıldığı ihbarı üzerine harekete geçen polis, ilçenin giriş ve çıkışlarını kontrol altına alarak geniş çaplı soruşturma başlattı. 
     
     DOKTOR ROLÜNE GİRDİ 
     Hastanede yaşandığı ileri sürülen çocuk hırsızlığı iddiası üzerine polis özel bir ekip kurarak geniş çaplı araştırma başlattı. Kendisinin lavaboda olduğu sırada kızının kaçırıldığını öne süren ve çelişkili ifadeler veren anne Doğan’ın hareketleri polisin dikkatini çekti. Bunun üzerine psikiyatri doktoru rolüne giren Komiser Muhittin Sevim, genç kadın ile hastanede yaklaşık 3 saat süren bir görüşme yaptı. Ayşe Doğan, görüşme sonucunda kaçırılma olayının olmadığını ve eşinin ailesine kızdığı için çocuğu bir narenciye bahçesine terkettiğini itiraf etti. 
     
     DONMAK ÜZEREYKEN BULUNDU 
     Bunun üzerine polis otosuna bindirilen Ayşe Doğan, Devlet Hastanesi’nin yakınlarındaki narenciye bahçesine götürüldü ve çocuğu bıraktığı yeri gösterdi. Bahçede yapılan araştırmada küçük Zöhrenaz, beze sarılmış durumda ıslak otlar arasında donmak üzereyken bulundu. Erdemli Devlet Hastanesi’nde ilk tedavisi yapılan bebek Mersin Devlet Hastanesi’ne sevk edildi. 
     
     BANA BEBEĞİMİ GETİRİN’ DİYE AĞLADI 
     Bebeğinin kaçırıldığını öne sürerek polisi saatlerce oyalayan Ayşe Doğan, olayı itiraf etmesinin ardından gözaltına alındı. Genç kadın hastaneden çıkarken, bir yakını yüzünü eşarpla örttü. Polis otosuna bindirilen Ayşe Doğan sinir krizleri geçirip gözyaşlarına boğuldu. Pişmanlık duyup "Bana bebeğimi getirin" diye ağlayan Ayşe Doğan, karakoldaki ifadesinde, eşinin ailesi ile aralarında anlaşmazlık olduğunu, onlara öfkelendiği için böyle bir plan kurduğunu söyledi. Doğan, hastanede tedavi edilen bebeğini gizlice çıkarıp bahçeye terkettiğini ve tekrar hastaneye döndüğünü anlattı. 
     Olayla ilgisi olabileceği şüphesiyle Ayşe Doğan'ın eşi Mehmet Doğan da gözaltına alındı. 
     Mersin Devlet Hastanesi’ne kaldırılan bebeğin genel sağlık durumunun iyi olduğu, bebek sarılığı tedavisinin sürdüğü belirtildi. 
     
</TEXT>
</DOC>
