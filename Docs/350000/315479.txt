<DOC>
<DOCNO> 315479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo21.html </URL>
<DATE> 2005/02/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trabzonspor'dan taraftarlara çağrı... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Gençlerbirliği ile hafta sonu deplasmanda yapacakları maçta, taraftarların desteğini yanlarında görmek istediklerini söyledi. 
     İbrahim Şahin, Mehmet Ali Yılmaz Tesisleri'nde düzenlediği basın toplantısında, ligde geçen hafta Malatyaspor karşısında etkili bir futbol ortaya koyarak iyi bir sonuç almayı başardıklarını belirtti. 
     Şahin, ''Taraftarlarımız da tribünün çoğuna yakınını doldurdu ve bize pozitif enerji verdi. İnşallah önümüzdeki maçlarda taraftarımız daha da yanımızda olacak ve şampiyonluğa oynayan takımımız futbolcuları da bundan güç kazanacaklar'' dedi. 
     Gençlerbirliği ile zorlu bir karşılaşma yapacaklarını ifade eden Şahin, şöyle konuştu 
     ''Uzun maratonda maçlarımızı tek tek düşünüyoruz. Her maçı kazanmak istiyoruz. Eski hocamızın takımına karşı oynayacağız. 
     Ankara'daki taraftarlarımızın yanı sıra İstanbul, Kocaeli ve çevre illerdeki taraftarlarımızı da maça bekliyoruz. Taraftarlarımızın başkent çıkarması yapmasını istiyoruz. Böylece, tribünleri doldurarak şampiyonluk yarışı yapan Trabzonspor'un saha dışındaki tek gücü olduklarını göstersinler.'' Hakemlerle ilgili suni kaos ortamları oluşturulduğunu da iddia eden Şahin, şöyle devam etti 
     ''Konuşulanlar, doğruların galip çıkması için değil, takımların kendi lehleri için. Gördük ki bu suni kaos ortamları, hakemleri etkiledi. Bir eyyam havası başladı. Hakemlerin suni kaos ortamı oluşturulması için demeç verenlerin desteğine ihtiyaçları yok. Futbol güzelliğini, doğruları isteyen kişilerin desteğine ihtiyaçları olsun. 
     Yani kamuoyu baskılarından etkilenmesinler. Gördüklerini çalsınlar. 
     Hata tabii ki yapacaklardır, ancak büyük takımların lehlerine karar alma gayreti içine girmesinler.'' 
     
</TEXT>
</DOC>
