<DOC>
<DOCNO> 300939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur18.html </URL>
<DATE> 2004/12/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Başkentte toplu taşıma ücretlerine zam... 
</HEADLINE>
<TEXT>

     Ankara Büyükşehir Belediye Başkanı Melih Gökçek, artan maliyetler nedeniyle başkentte toplu taşım ücretlerini yükseltmek zorunda kaldıklarını söyledi. 
     Gökçek, düzenlediği basın toplantısında, toplu taşım ücretlerine en son 1 Mayıs 2002 tarihinde zam yapıldığını, o günden bu yana maliyetlerin çok arttığını söyledi. 
     O dönemde litresi 846 bin lira olan mazotun fiyatının yüzde 80'lik artışla 1 milyon 522 bin liraya çıktığını anlatan Gökçek, aynı şekilde elektriğin kilovatının da yüzde 80'lik artışla 95 bin liradan 151 bin liraya çıktığını kaydetti. 
     Yedek parça fiyatlarında ise yüzde 22 ile yüzde 64 arasında artış meydana geldiğini ifade eden Gökçek, şöyle konuştu 
     ''Hepsini üs üste koyarsanız bu fiyata idare etmemiz imkansız hale geldi. Bundan 3 sene önce otobüs idaresinin 30 trilyon lira civarında olan zararı geçen yıl daha da büyüdü. Bunu kaldırabilmemiz artık mümkün değildir. 
     Gerek şoför esnafımız, gerekse bizim ekonomik sıkıntıya düşmemiz dolayısıyla yaptığımız bu zammı vatandaşlarımdan mazur görmelerini istirham ediyorum.'' Gökçek, özel otobüs sahipleri ve minibüsçülerden de yaklaşık 31 aydır baskı geldiğini, ancak geçim sıkıntısı çeken vatandaşa yük olmaması için ciddi bir zam yapmadıklarını vurguladı. 
     
     YENİ TOPLU TAŞIM ÜCRETLERİ 
     Gökçek'in verdiği bilgiye göre, yeni uygulamayla öğrenci biletleri 600 bin liradan 800 bin liraya, 5'lik ve 10'luk biletlerde bir biniş 900 bin liradan 1 milyon 200 bin liraya, 20'lik ve 30'luk biletlerde ise 750 bin liradan 1 milyon liraya yükseltildi. 
     Özel halk otobüsü ve özel taşım araçlarında bilet fiyatları 1 milyon 200 bin lira olurken, minibüs ücretleri de mesafeye göre 1 milyon 200 bin lira ile 1 milyon 500 bin lira arasında değişecek. 
     Yaşlı kartlarıyla ilgili olarak da yeni bir düzenleme yapıldı. Buna göre, kartlar aylık 2 milyon 500 bin, yıllık 30 milyon lira oldu. 
     Yeni tarife, 1 Ocak 2005 tarihinde uygulanmaya başlanacak. 
     
</TEXT>
</DOC>
