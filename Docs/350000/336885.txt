<DOC>
<DOCNO> 336885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo18.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefes kesen yarış 
</HEADLINE>
<TEXT>


HAZIRLAYAN KAAN BORA 


İtalya Ligi'nde uzun yıllardır görülmemiş bir şampiyonluk mücadelesi yaşanıyor. 33. haftaya kafa kafaya giren lider Milan ile takipçisi Juventus'u sadece gol averajı ayırıyor. Kırmızı - Siyahlılar, sezonun en pozitif futbolunu oynadığı maçta Parma'yı 3-0'la devirdi. Juve de iki golcüsü Trezeguet sakat ile İbrahimoviç'ten cezalı yoksun ve titreyerek çıktığı Lazio deplasmanını Nedved'in müthiş golüyle geçti. Roma, Sampdoria yenilgisiyle 54 yıl sonra tekrar küme düşme korkusunu ensesinde hissetmeye başladı. Atalanta, Palermo galibiyetiyle son 6 maçında 13. puanına ulaşıp, ligin dibinde olmasına rağmen kümede kalma umudunu sürdürdü. 

Sociedad'dan sürpriz 
İspanya'da Barcelona kaçıyor, Real Madrid kovalıyor... Barça, R.Betis ve R.Madrid karşısındaki puan kayıplarından sonra kendine geldi. Getafe'den sonra Malaga'yı da gol yemeden farklı devirip, 6 puanlık farkı korudu. Eflatun - Beyazlılar da ölüp, ölüp dirildiği maçta Villarreal'i zor da olsa 2-1 mağlup etti. Ama Sociedad sınavı öncesi kırmızı kart gören Zidane ve Samuel'i kaybetti. Haftanın flaş sonuçları Real Betis'i deplasmanda 3-2 yenen Sociedad ile Deportivo'yu 4-1'le dağıtan Santander'den geldi. 

Bayern çok rahat 
Almanya'da Schalke'nin üst üste üç maçını kaybetmesiyle lider Bayern Münih artık rahatladı. Bavyera ekibi, puan farkını 9'a yükseltti. Bundesliga'da Freiburg resmen düşen ilk takım oldu. İngiltere'de Chelsea'nin şampiyonluğuna ramak kaldı. Kupadan sonra M.United'a ligde de kaybeden Newcastle'da Teknik Direktör Greame Souness'ı zor günler bekliyor. Fransa'da Lyon, 3-0'lık Auxerre galibiyetiyle şampiyonluğa çok yaklaştı. Hollanda ise PSV 18. lig şampiyonluğunu ilan etti. 

HAFTANIN FOTOĞRAFI 
Geçtiğimiz şubat ayı içerisinde Fas'ın Wydad Kazablanka takımıyla oynanan hazırlık maçında hakeme tükürdüğü için üç ayı tescilli altı ay ceza alan Marsilya'nın ünlü file bekçisi Fabien Barthez, Nantes maçında bu sezon son kez seyircisinin önüne çıktı. Cezanın ağır olduğuna inanan Mavi - Beyazlı taraftarlar, 33 yaşındaki kaleciye müthiş bir destek verdi. Fransa Milli Takımı kalesini de koruyan Barthez de el sallayarak, bu sezonluğuna taraftarına veda etti. 

HAFTANIN YILDIZI 
Yıldıray Baştürk 
Hertha Berlin'in 4-1'lik Schalke galibiyetinin mimarı olan Yıldıray Baştürk, Alman Ligi'ne damgasını vurdu. Bir gol kaydedip, bir asiste imza atan, bir de penaltı yaptıran milli yıldız son golün ise hazırlayıcısı oldu. Bu sezon sakatlığı nedeniyle birçok maçta forma giyememesine rağmen 6 gol ve 6 asiste ulaşan başarılı orta saha oyuncusu alkışı hak etti. 

HAFTANIN TAKIMI 
Racing Santander 
La Liga'da varolma savaşı veren R.Santander, İspanya'nın en zorlu deplasmanlarından biri olan Deportivo'da 4-1'lik çok önemli bir zafer elde etti. Yeşil-Siyahlılar, bu galibiyetle bitime beş hafta kala kendini küme düşme potasının dışına attı. 

HAFTANIN KARMASI 
Kiraly C.Palace 
Cris Lyon 
Thuram Juventus 
Salgado R.Madrid 
Lampard Chelsea 
Nedved Juventus 
Giuly Barcelona 
Kaka Milan 
Baptista Sevilla 
Yıldıray H.Berlin 
Benayoun Santander 

HAFTANIN ŞİFRESİ 64 
Kadrosunda Cassano, Montella, Totti gibi yıldızları barındıran Roma çok kötü bir sezon yaşıyor. Ligde son galibiyetini 64 gün önce Livorno önünde alan Roma bu süreçte 7 yenilgi, 1 beraberlik elde edebildi. 


</TEXT>
</DOC>
