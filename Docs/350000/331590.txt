<DOC>
<DOCNO> 331590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/dunya/dun02.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahip kılığında polisler görev yaptı 
</HEADLINE>
<TEXT>


DIŞ HABERLER SERVİSİ 


Dünya liderlerinin ve milyonlarca kişinin cenaze törenine katılmak için akın ettiği Roma'da olağanüstü güvenlik önlemleri alındı. Roma Polis Müdürü Marcello Fulvi, tören sırasında 2000 üniformalı, 1400 kadar da sivil polisin San Pietro Meydanı'nda görev yaptığını söyledi. Alanda 4600 güvenlik görevlisi de devriye gezdi. Sivil polislerden bazılarının alanda rahip kılığında dolaştığı belirtildi. Güvenlik operasyonu sırasında İtalyan Hava Kuvvetleri'ne bağlı jetler ve NATO'ya ait bir AWACS keşif uçağı, kentin üzerinde aralıksız denetim uçuşları yaptı. Olası uçak saldırılarına karşı, kentin değişik yerlerine füze sistemleri yerleştirildi. 
San Pietro Meydanı'na girişlerde sivillerin üzeri ve çantaları metal dedektörleriyle tek tek arandı. Alanda gezen polisler, özel eğitimli köpeklerle bomba araması yaptı. İtalyan polisi, kentin kilit noktalarında denetimler yaparken, kent akşam saatlerine kadar trafiğe kapatıldı. 

Kameralarla izlendi 
San Pietro Meydanı'nın değişik noktalarına yerleştirilen 50 video kameradan alınan görüntüler, tören süresince olası kargaşa ve olayları anında belirlemek için polis merkezinden izlendi. Alanı çevreleyen binaların çatılarına da 1000 kadar keskin nişancı yerleştirildi. 


</TEXT>
</DOC>
