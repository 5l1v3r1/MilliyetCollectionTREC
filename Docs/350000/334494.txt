<DOC>
<DOCNO> 334494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy20.html </URL>
<DATE> 2005/04/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kaya'nın fezlekesi... AKP'li Faruk Çelik Yanlış işe müsaade etmeyiz 
</HEADLINE>
<TEXT>

     AK Parti Grup Başkanvekili Faruk Çelik, yanlış iş ve işlemlere izin vermeyeceklerini söyledi. 
     TBMM'de gazetecilerle sohbet eden Çelik, ''Beyaz Enerji'' soruşturmasıyla ilgili olarak hakkında fezleke düzenlenen Ağrı Milletvekili Cemal Kaya ile ilgili ne yapılacağı sorusu üzerine, yanlış iş ve yanlış işlemlere müsaade etmeyeceklerini ifade etti. 
     Kaya ile ilgili olarak daha önce parti içinde bir komisyona çalışma yaptırıldığını, Başbakan Recep Tayyip Erdoğan'ın katılamaması nedeniyle raporun MYK'da değerlendirilemediğini belirten Çelik, yargı cephesindeki gelişmenin ne üzerine oturduğu ve raporun ne içerdiğinin MYK toplantısında ele alınacağını söyledi. 
     Çelik, AK Parti'den ayrılan İstanbul Milletvekili Göksal Küçükali ile ilgili sürecin çok hızlı işlemesine rağmen Cemal Kaya olayında aynı sürecin işlemediğini söyleyen gazeteciye, ''Küçükali ile ilgili konu ile bu olay birbirine karıştırılmamalı'' karşılığını verirken, ''Kaya'yı partinize aldığınız için pişman mısınız '' sorusuna ise ''Onun alımında bilgi sahibi olmadığım için bilmiyorum'' yanıtını verdi. Kaya'nın halen AK Parti milletvekili olduğunu vurgulayan Çelik, ''Kaya ile ilgili fezlekenin TBMM'ye gelmesi neyi getirecek, dokunulmazlığı kalkacak mı '' sorusu üzerine, ''Yargı sürecinin bu boyuta gelmesi, fezleke düzenlenmesi... Demek ki çeşitli verilerden hareketle bu noktaya geliniyor'' dedi. 
     Başka milletvekilleriyle ilgili fezlekelerin TBMM'ye geldiğinin hatırlatılması üzerine Çelik, ''Fezlekeden dolayı arkadaşlar için parti disiplin kurulları çalışacak anlamında söylemiyorum. Gelinen bir aşama var. Parti raporunda ne var bilemiyorum. Bu ikisi birleştiği zaman, herhalde değerlendirilmesi gereken bir gündem maddesi haline geldi'' görüşünü kaydetti. 
     
     ''ANAYASA PAKETİNİ KONUŞALIM'' 
     Kaya'nın dokunulmazlığının kaldırılıp kaldırılmayacağı sorusuna karşılık Çelik, bu konudaki kararlarının net olduğunu belirterek, ''Anayasa'nın 83. maddesiyle ilgili bir düzenlemeden yanayız. CHP, bir iş yapmaktan ziyade, bu işin siyasetinde...Ciddi bir Anayasa değişikliği yapılmasından yanayız. 83'ten başlayarak Anayasa paketini konuşalım. CHP'nin, '83'ü getirirseniz olur, getirmezseniz Anayasa değişikliğine sıcak bakmıyoruz' yaklaşımı, 83'ü çözme yaklaşımı değil, siyaset yapma yaklaşımıdır'' diye konuştu. 
     Dokunulmazlık konusunda farklı hesapların olduğunu, yapılmak isteneni siyasetçilerin gördüğünü söyleyen Çelik, ''Kaya'nın partiden ihracıyla iş bitmiş mi olacak '' sorusuna karşılık fezleke ile ilgili sürecin belli olduğunu söyledi. 
     Çelik, 83'ün de içinde olduğu bir Anayasa değişikliğinin bir an önce Meclis'e gelmesi, Uzlaşma Komisyonu'nun da vakit kaybetmeksizin göreve başlaması gerektiğini 12 Eylül'den kalan düzenlemelerin bu dönemde temizlenmesinin şart olduğunu vurguladı. Çelik, ''Avrupa standardında ne yapılması gerekiyorsa bunu yapalım, bitirelim. Neticede o da önümüze gelecek. Bu konuda ayak diremek söz konusu olmaz. 83 daha önce de getirildi ama en az oyu aldı. 83 ile ilgili kahramanlık yapanların tavrı görülmeye değer. Bu konuda yasama, yürütme ve yargı dengesini gözetecek bir düzenleme yapılmalı'' dedi. 
     
     ''KEMAL AĞABEY, GEREKENİ YAPAR'' 
     Çelik, Maliye Bakanı Kemal Unakıtan ve AK Parti Genel Sekreteri İdris Naim Şahin ile ilgili iddialar hatırlatılarak, ''İktidarda 3. yılında, AK Parti'nin yolsuzluk iddiaları ile çalkalanmaya başlamasından rahatsız değil misiniz '' sorusuna, şöyle yanıt verdi 
     ''AK Parti'nin imajını bozmaya yönelik çaba ve gayretler var. Tüm bu süreçte yaşananları buna bağlıyorum. Unakıtan ile ilgili iddialar hep aynı. Çok yakından tanıdığım Şahin'in yolsuzlukla hiç işi olmaz. Yanlış işlerin içinde olmayacak biri...Bize neler neler ve kimler gelmiyor ki...Nasıl talepler gelmiyor ki bunları da kayda almak lazım. Gelen talepleri ve kişileri ayıklama şansınız yok. İsteklerini ilgili kişi ve kurumlara iletiyoruz.'' Çelik, Unakıtan ile ilgili olarak, ''İstifası, görevden alınmasını gerektiren bir durum olduğunda Sayın Maliye Bakanı, Başbakana ve Hükümete yük olmaz. Çok iş yapan, çok mücadele eden ve çok yönlü kişilerle ilgili bu tür spekülasyonlar olur. Yanlış yapan kimse ayıklanır, ayaklanması gerekir. AK Parti bu konuda hassas davranıyor. Varsa bir problem, Kemal Ağabey gereğini yapar. Kemal Bey, sayın Genel Başkan'ın yerine gelip milletvekili olmuş adamdır. Onun yükü daha farklı olur. O, yük olmaz'' dedi. 
     
     BAŞBAKANIN AB İLE İLGİLİ SÖZLERİ 
     Çelik, ''Başbakan Recep Tayyip Erdoğan'ın, AB ile ilgili söyleminde değişikliğin'' sorulması üzerine, AB süreciyle ilgili yapılması gerekenleri yaptıklarını, ancak Türkiye'nin AB'ye girmemesi konusunda içeride ve dışarıda ciddi güç odaklarının da bulunduğunu söyledi. 
     Avrupa'da yükselen sesler ile içeride AB karşıtlarının kol kola girmesinin, ''Türkiye kamuoyunda bir rahatsızlık varmış gibi hava esmesine'' yol açtığını ifade eden Çelik, Başbakanın da bu duruma dikkati çektiğini kaydetti. 
     Çelik, ''Bu konuda yeni bir şey veya somut istekler var mı '' sorusu üzerine, Başbakanın, Türkiye'ye karşı kesimlerin bakışlarını yansıttığını vurguladı. Çelik, 17 Aralık'tan sonra Türkiye'ye karşı seslerin yükseldiğini belirterek, ''Herkes eteğindeki taşları döküyor. İçeride ve dışarıda bazı şeyler cereyan etmişse, Türkiye demokratik gelişiminden taviz mi verecek, geri adım mı atacak Hayır, bunun olmayacağını Başbakan çok net söyledi. Bu, AB sürecini gölgelemez. Kararlı davranmak zorundayız, buna mecburuz. Ülkenin geleceğini parlak görmek istemeyenler zaten sürecin kesilmesini istiyor. Başbakan, biz bunun farkındayız'' diye konuştu. 
     
</TEXT>
</DOC>
