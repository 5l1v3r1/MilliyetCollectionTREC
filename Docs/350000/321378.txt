<DOC>
<DOCNO> 321378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/spo02.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan pekiyi 
</HEADLINE>
<TEXT>


Fenerbahçe'nin Alman çalıştırıcısı, ikinci yarıdaki en iyi maçlarını çıkardıklarını söyledi, "Birçok futbolcum ortaya koyduğu müthiş performansla takdir topladı" diye konuştu 

CÜNEYT KARAKAYA 


'Ümit mükemmeldi' 
TEKNİK Direktör Christoph Daum, ligin ikinci yarısındaki en iyi mücadeleyi ortaya koyduklarını söyledi. Alman hoca, "Malatya'daki maçlar her zaman çok zor oluyor. Kazandığımız için mutluyuz. Birçok oyuncum takdir topladı. Geride Rüştü 90'a giden bir topu çıkardı. Yenik duruma düşseydik çok zorlanırdık. Ümit mükemmeldi. Sol açık gibi oynayıp maça ağırlığını koydu. Nobre hem sağ, hem de sol kanatta görevini eksiksiz yaptı" ifadelerini kullandı. 

'Tehdit etmem' 
ANELKA'YA da övgüler yağdıran Teknik Direktör Daum, "Maçtan maça performansı yükseliyor. Ulusal müsabakalarda onun gibi üst düzey oyuncular farklarını ortaya koyacaklardır" diye konuştu. Alman hoca, sözleşmesi ile ilgili bir soruya ise "Bu konuda sakin olmayı tercih ediyorum. Sayın başkanla ileride görüştükten sonra planlarımızla ilgili mutlaka açıklama yaparız. Kulüp adı açıklayarak birilerini tehdit etme gibi bir karaktere sahip değilim" dedi. 

Kocaman İyi mücadele ettik 

MALATYASPOR Teknik Direktörü Aykut Kocaman, Fenerbahçe önünde çok iyi mücadele ettiklerini söyledi. Kocaman, "İşimizin zor olacağını biliyorduk. Rakibimiz bizden daha iyiydi. Savunma kurgumuz başarılıydı. Ancak oyunun kontrolünü alacağımız dakikalarda kritik bir hata yaptık ve golü yedik. Yine de oyuncularımı kutluyorum, elimizden gelen herşeyi yaptık" dedi. 

Tuncay'a teşekkür 

KARŞILAŞMANIN ikinci yarısında Fenerbahçe'yi 10 kişi bırakan Tuncay Şanlı adeta yıkıldı. Oyunun bir anda dengelenmesine neden olan genç yıldızın, soyunma odasında arkadaşlarından ve hocasından özür dilediği öğrenildi. Kaleci Rüştü ise maç bitiminde ilginç bir açıklama yaptı ve "Tuncay'a teşekkür ederiz. Kırmızı kart görmeseydi, belki de maçı kazanamazdık. Bu pozisyon sonrası takım daha da hırslandı" ifadelerini kullandı. Bu arada Tuncay, Fenerbahçe forması altında ikinci kırmızı kartını gördü. 

Ne olur, ne olmaz 

Fenerbahçe Yönetimi, Malatyaspor Kulübü'nün verdiği dostluk yemeğine yanlış anlaşılır korkusuyla katılmadı 

Özel uçakla gittiler 
BAŞKAN Aziz Yıldırım ve yönetici arkadaşları takımdan ayrı özel bir uçakla Malatya'ya gittiler. Fenerbahçe Yönetimi, Malatyaspor Kulübü'nün kendileri için verdiği dostluk yemeğine ise katılmadı. Yöneticilerin, yanlış anlaşılma korkusu ile böyle bir karar aldıkları ifade edildi. 

Başkanın özverisi 
MALATYASPOR Başkanı Hikmet Tanrıverdi de dün şehre gelebildi. Tanrıverdi, İstanbul'da yoğun bakımda olan annesi nedeniyle sıkıntılı günler geçirirken, yönetici arkadaşlarının "Maçta bulunman şart değil" önerisini dikkate almadı ve takımını zorlu Fenerbahçe maçında yalnız bırakmadı. 


</TEXT>
</DOC>
