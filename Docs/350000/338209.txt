<DOC>
<DOCNO> 338209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur10.html </URL>
<DATE> 2005/04/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İlkel olduğu kadar yerinde bir uygulama 
</HEADLINE>
<TEXT>

     Tolunay DUMAN TARSUS Mersin , DHA 

      MERSİN'in Çamlıyayla ilçesinde, yedikleri peynirli sıkmadan zehirlenen 4 kişilik aileden 52 yaşındaki Refik Temir'in dilinin boğazına kaçmasını önlemek için kilitlenen ağzına tornavida koyuldu. 
     İlçeye bağlı Darıpınarı Köyü'nde oturan 85 yaşındaki Duran Temir, eşi 75 yaşındaki Cennet, oğlu 52 yaşındaki Refik ve torunu 13 yaşındaki Erhan Temir, öğle yemeğinde peynirli sıkma yedi. Yemekten yaklaşık 1 saat sonra Erhan Temir, ardından ailenin diğer fertleri kusma şikayetiyle fenalaştı. Yakınları tarafından Çamlıyayla Sağlık Ocağı'na götürülen 4 kişi, ambulans ve köy minibüsü ile Tarsus Devlet Hastanesi'ne sevk edildi. 
     
     TORNAVİDA SIKIŞTIRILDI 
     Köy minibüsü ile Tarsus'a götürülen Refik Temir'in yolda çenesi kilitlendi. Durumu ağırlaşan Temir'in yanında bulunan köylüler, dilinin boğazına kaçmasından ve nefes almasını engellemesinden endişe ederek ağzını açıp dişlerinin arasına tornavida sıkıştırdı. Bu şekilde, Tarsus Devlet Hastanesi'ne getirilen Refik Temir'i görenler şaşkına döndü. Durumları ağır olan ve gıda zehirlenmesi teşhisi konulan Duran Temir ve Cennet Temir Çukurova Üniversitesi Tıp Fakültesi Balcalı Hastanesi'ne, Erhan Temir ise Mersin Üniversitesi Tıp Fakültesi Hastanesi'ne gönderilerek tedavi altına alındı. 
     Olayla ilgili soruşturma sürerken, acil servis doktorları Refik Temir'in ağzına tornavida konulmasının ilkel, ancak yerinde bir uygulama olduğunu belirterek, Böyle durumlarda, çenenin kilitlenmesi halinde dilin boğaza kaçma ihtimali çok yüksek. Bu nedenle, köylülerin çenenin kilitlenmesini tornavida ile de olsa önlemesi yerinde bir hareket olmuşö dedi. 
     
</TEXT>
</DOC>
