<DOC>
<DOCNO> 309225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy16.html </URL>
<DATE> 2005/01/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Baykal Ortaya atılan iddialar benim sözlerim değil 
</HEADLINE>
<TEXT>

     CHP Genel Başkanı Deniz Baykal, partisinin 29 Ocak'ta gerçekleştirilecek Olağanüstü Kurultay'dan güçlenerek çıkacağını söyledi. 
     Olağanüstü Kurultay öncesinde düzenlenen bölge toplantılarından sonuncusuna katılmak üzere Samsun'a gelen Baykal, Samsun-Çarşamba Havaalanı'nda çeşitli açıklamalarda bulundu. 
     Kurultayın artık parti içi bir olay olmaktan çıktığını belirten Baykal, CHP'nin Türkiye açısından çok önemli olduğunu, bu nedenle de Türkiye'nin bu konu ile çok yakından ilgilendiğini vurguladı. 
     Türkiye'ye yönelik çeşitli tertip ve tuzakların CHP'yi etkisizleştirmeden ortaya konmasının mümkün olmadığı görüşünü savunan Baykal, şunları kaydetti 
     ''CHP Türkiye'nin çıkarlarının en sağlam güvencesidir. Türkiye'ye yönelik hesapları olanlar önce CHP ile ilgilenmek durumundadır. Bunun sonucunda artık bu kurultay bir CHP iç kurultayı olmaktan çıkmıştır. Vatandaşlarımız da duygularla kurultayı izlemektedir. Ben de güvenle şunu söylüyorum. Tüm vatandaşlarımız huzur içinde, güven içinde olsunlar. CHP bu kurultaydan güçlenerek, özünü, ahlakını, ilkelerini koruyarak çıkacaktır. Türkiye'ye sahip çıkma iradesi ve kararlığını daha da güçlendirmiş olarak çıkacaktır.'' Türkiye'nin bulunduğu coğrafyanın önemine de değinen Baykal, Türkiye'nin çevresinde yaşananların kaygı verici olduğunu söyledi. 
     Böyle bir dönemde CHP'nin etkinliğinin ortaya konulmasının sadece Türkiye açısından değil, bölge barışı açısından da önemli olduğu görüşünü ifade eden Baykal, ''Sorumluluklarımızı bu çerçevede ele alıyor, değerlendiriyoruz'' dedi. 
     
     ''OLAYLAR ÖNEMLİ 
     Bir çok konuda yozlaşma yaşandığını da belirten Baykal, böyle bir ortamda CHP'nin yozlaşmasına fırsat vermeyeceklerini belirterek, ''CHP'yi kimse yozlaştıramayacaktır. Ne ahlakını, ne ilkelerini çürütemeyecektir. Bu konuda tam bir güven içindeyiz. Vatandaşlarıma CHP'yi sahiplenerek izlemeye devem etmelerini öneriyorum'' diye konuştu. 
     Kurultayla ilgili bir soru üzerine ''Benim işim isimlerle değil'' diyen Baykal, şunları söyledi 
     ''Benim işim isimlerle değil, süreçlerle, tehlikelerle. İsimler değil, olaylar önemlidir. İsim bugün bu olur, yarın şu olur. Bu işe yaramazsa başkası olur. Bunlarla meşgul değiliz. Bizim için önemli olan isimlerin arkasındaki tehlikedir, tehdittir.'' 
     
     ''TEHDİT YOK'' 
     Baykal, bazı basın organlarında yer alan haberlere atfen kendisiyle ilgili bir tehdidin olup olmadığı yolundaki bir soru üzerine ise şunları kaydetti 
     ''Hayır hiç bir tehdit yok. Tabi bu ortamda olayı renklendirme arayışının bu düzeye çıkmış olmasına şaşırmıyorum. Ortaya atılan iddialar benim sözlerim değildir. Herkesin çok dikkatli, duyarlı olması gereken dönemden geçiyoruz. Ben söyleyeceğim herşeyi açıktan sizlere söylüyorum. Bunun dışında, 'o öyle söyledi, falan bana böyle aktardı' falan diye yapılan değerlendirmelerin gerçekle ilgisi yoktur.'' Baykal, eski Başbakan ve DSP'nin eski Genel Başkanı Bülent Ecevit'in partisiyle ilgili değerlendirmelerine yönelik bir soruyu ise ''Sayın Ecevit'e Allah'tan uzun ömürler diliyorum. Sağlık ve esenlikler diliyorum'' diye yanıtladı. 
     
     TOPLANTI 
     Daha sonra Kurumahmutoğlu Büyük Samsun Oteli'ne giden Baykal, burada partisinin kurultay delegeleri ile düzenlenen toplantıya katıldı. 
     Basına kapalı gerçekleştirilen toplantıya, Samsun, Sinop, Kastamonu, Çorum, Amasya, Tokat, Ordu ve Giresun illerinden delegeler katılıyor. 
     
</TEXT>
</DOC>
