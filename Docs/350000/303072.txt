<DOC>
<DOCNO> 303072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy01.html </URL>
<DATE> 2005/01/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Gül "Türk-ABD ilişkileri her şeyin üstündedir, gelenekseldir" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, temaslarda bulunmak üzere Ankara'ya gelen ABD Dışişleri Bakan Yardımcısı Richard Armitage'ı kabul etti. 
     Gül, Dışişleri Bakanlığı'ndaki görüşme öncesinde yaptığı açıklamada, Türkiye-ABD ilişkilerine çok önem verdiklerini belirterek, ''Türk-Amerikan ilişkileri her şeyin üstündedir, gelenekseldir'' diye konuştu. 
     İki ülke ilişkilerinin aynı şekilde devam etmesi gerektiğini belirten Gül, bu çerçevede sadece bölgeye ilişkin değil, tüm olaylarla ilgili sık sık görüş alışverişinde bulunulacağını kaydetti. 
     Gül, daha sonra şunları söyledi 
     ''Dünya Harbi'nden bu yana gelen geleneksel bir Türkiye-ABD dostluğu vardır. Bu dostluğun aynı şekilde devam etmesi ABD'nin de en önem verdiği konulardandır. Görüşmeler, eminim bunu tekrar teyit edecektir.'' Armitage da yaptığı açıklamada, Ankara'da olmaktan duyduğu memnuniyeti dile getirdi. 
     
</TEXT>
</DOC>
