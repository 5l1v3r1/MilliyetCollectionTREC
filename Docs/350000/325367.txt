<DOC>
<DOCNO> 325367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas04.html </URL>
<DATE> 2005/03/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Göbekte önce estetik, sonra piercing ve düşük bel 
</HEADLINE>
<TEXT>

     Murat SANDIKÇI DHA 

      SAMSUN Ondokuz Mayıs Üniversitesi OMÜ Plastik Rekonstrüktif ve Estetik Cerrahi Anabilim Dalı Başkanı Doç. Dr. Ahmet Karacalar, havaların ısınmasıyla birlikte kadınların karın gerdirme ve göbek estetiği ameliyatı yaptırdığını söyledi. Özellikle yazın moda olan göbeğe piercing takma ve düşük bel pantolon giyme merakının, kadınları ameliyat masasına yatırdığını belirten Doç. Dr. Karacalar, "Kadınlar şimdiden yaza hazırlıklara başladı'' dedi. 
     Piercing yöntemiyle vücudun belli yerlerini, özellikle de göbeği deldirmenin moda olması kadınları bıçak altına yatırıyor. Geçen yıllarda kulak deliklerinin sayısının artmasıyla başlayan piercing modası, kadınları bu kez göbek ameliyatı yaptırmaya yöneltti. 
     OMÜ Plastik Rekonstrüktif ve Estetik Cerrahi Anabilim Dalı Başkanı Doç. Dr. Ahmet Karacalar, son bir ay içinde 8 kadına göbek estetiği ameliyatı yaptıklarını belirterek, "Özellikle doğum yapmış kadınların karın bölgelerinde deformansyona bağlı gevşemeler ve sarkmalar meydana geliyor. Bu nedenle 30 ile 40 yaş arası kadınlar bu ameliyatı tercih ediyor. Çünkü yazın moda olan düşük bel pantolon ve göbeğe piercing takma modası, kadınların bu ameliyata yöneltiyor'' dedi. 
     Ameliyatın 6 saat sürdüğünü kaydeden Doç. Dr. Karacalar, "Bu ameliyatla mideye içeri kavis, göbek altına da hafifçe dışarı kavis vererek estetik bir göbek ortaya çıkarıyoruz. Son yıllardaki piercing ve düşük bel pantolon modası göbek estetiğine ilgiyi fazlasıyla arttırdı. Aynı zamanda kadınların yazın denize girecek olmaları da güzel bir göbeğe sahip olmak için ameliyat masasına yatmalarına neden oluyor'' diye konuştu. 
     
</TEXT>
</DOC>
