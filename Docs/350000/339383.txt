<DOC>
<DOCNO> 339383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/axgun01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker ve Durak'ın 'maden' kavgası 
</HEADLINE>
<TEXT>


62 yıl ağır hapisle yargılanan Sedat Peker'in, bir maden ocağı için Adana Büyükşehir Belediye Başkanı Aytaç Durak'la karşı karşıya geldiği ortaya çıktı 

LUBE AYAR İstanbul 

Kelebek operasyonu kapsamında çete lideri olmakla suçlanan ve 62 yıla kadar ağır hapsi istenen Sedat Peker'e yönelik operasyon sırasında düzenlenen bir polis raporu, Balıkesir'deki bir maden ocağını ele geçirmek için birçok grubun çekiştiğini ortaya koydu. 
Rapora göre, maden ocağı için Peker ve Adana Büyükşehir Belediye Başkanı AKP'li Aytaç Durak da karşı karşıya geldi. Raporda, Durak'ın sahibi olduğu şirketin, maden ocağından çıkardığı düşük kalorili kömürü, Soma'da yüksek kalorili kömürle karıştırdıktan sonra yüksek fiyattan piyasaya sunduğu da iddia ediliyor. 
Rapora göre, jeoloji mühendisi Mehmet Tosun, 1986'dan beri eşiyle ortak olduğu MAAS Madencilik'e ait Balıkesir'deki maden ocağı için Feyzullah Kurtul'la rödevans işletme hakkı anlaşması yaptı. Kurtul, teşeron olarak Baki Yakın'ın şirketiyle anlaştı. Yakın da, hafriyat masraflarını finanse etmesi karşılığında müteahhit Selahattin Okul'la ortak oldu. 

Yeni ortaklar 
Madenin sahibi olan ve işletme hakkını elinde bulunduran Mehmet Tosun'un yanı sıra Mustafa Kemal Kuş yüzde 10, Ankara'da pavyonculuk yapan Dursun Doğanay ve otel işletmecisi İhsan Bul da yüzde 5'lik hisseyle ocağa ortak oldu. 
Şubat ayında başlayan hafriyat çalışmaları için Selahattin Okul 500 bin YTL, diğer ortak Kuş 100 bin YTL harcadı. Ocakta kömür çıkarma işlemleri de başladı. Bu sırada Baki Yakın'ı dağa kaldıran 'Çepniler' olarak tanınan Tamer Karakaya Grubu, ocakta 1500 ton kömüre el koyup madeni kendileri işletmeye başladı. Fakat göçükler meydana gelince ocağı bıraktılar. Selahattin Okul ise, Çepniler'den aldığı tehditler nedeniyle ortağı İhsan Bul'un Akçay'daki Saruhan Oteli'ne yerleşti. Otele olan borcuna karşılık da ortağına hisselerinden verdi. 

Peker devrede 
Madendeki hisselerini artıran İhsan Bul, konuyu Peker'e aktardı. Peker, davet ettiği Selahattin Okul'la İstanbul'da 2 kez görüştü. Daha sonra Peker'in yakın adamı işadamı Varis Küçük ocağa gitti, makine ve insan gücü yönünden desteklerinin devam edeceğini bildirdi. 
Aynı dönemde madenin sahibi olan Mehmet Tosun, Kurtul'la olan sözleşmesini karşılıklı feshederek, Aytaç Durak ve yakınlarına ait olan Duraksan Madencilik A.Ş. ile 18 Ağustos 2006'ya kadar geçerli yeni bir rödevans anlaşması imzaladı. Şirketi çalışırken, Durak ortaklardan Selahattin Okul'a hisseleri karşılığında 2 milyon YTL teklif etti, fakat olumsuz yanıt aldı. 
Çepniler'in yanı sıra aralarında bir uzman çavuşun da bulunduğu ikinci bir grup menfaat elde edebilmek için Selahattin Okul'u tehdit etmeye başladı. Duraksan A.Ş. ile ocak arazisi ve işletme izinleri nedeniyle mahkemelik olan Okul, Balıkesir Adliyesi'ndeki dava için bir kez daha Peker'den yardım istedi. 
Polisin madenle ilgili olarak yaptığı çalışmalar sırasında, ocaktaki kömürün kalorisinin çok düşük olduğu, Duraksan A.Ş.'nin çıkardığı kömürleri Manisa'nın Soma ilçesine gönderdiği ve burada yüksek kalorili kömürle karıştırdıktan sonra yüksek fiyattan sattığı öne sürüldü. 
Duraksan A.Ş.'nin bu satış yöntemine karşın Selahattin Okul, madenin sahibi Tosun ile aralarındaki anlaşmazlık ve irsaliye sorunu nedeniyle elindeki kömürü satamadı. 


</TEXT>
</DOC>
