<DOC>
<DOCNO> 309610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo25.html </URL>
<DATE> 2005/01/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hakan Yakın resmen Galatasaraylı... 
</HEADLINE>
<TEXT>

     Galatasaray, Stuttgartlı futbolcu Hakan Yakın ile 6 aylık sözleşme imzaladı. 
     Hakan Yakın, Galatasaray Kulübü'nün karşısında bulunan Bilano Çadır Mağazası'nda düzenlenen ve futbol şube sorumlularından Fatih Gökşen de hazır bulunduğu törenle kendisini 6 aylığına sarı-kırmızılı renklere bağlayan sözleşmeye imza attı. 
     Hakan, daha sonra Galatasaray forması ve atkısıyla basın mensuplarına poz verirken, sarı-kırmızılı bayrağı da öptü. 
     Hakan Yakın, imza töreninde konuşma yapmazken, Fatih Gökşen bu futbolcunun performansına göre 6 ay sonra kendilerinde bulunan opsiyon hakkını kullanabileceklerini açıkladı. Hakan'ın kulübüyle de anlaştıklarını kaydeden Gökşen, ''Hakan kendisini ispatlamış bir futbolcudur. O'na güveniyoruz. Sezon sonunda iki taraf da birbirinden memnun kalırsa sözleşmeyi uzatacağız'' dedi. 
     Fatih Gökşen, bir gazetede bugün yer alan ''Song ile Tomas alacaklarını talep ederek antrenmana çıkmadılar'' şeklindeki haberlere de tepki gösterdi. 
     Song'un hem sakat, hem de grip olduğunu kaydeden futbol şube sorumlusu Gökşen, Tomas'ın da sakatlığının bulunduğunu ifade ederek, ''Bu tip haberler Galatasaray'a karşı yapılmış hareketlerdir. Galatasaray'ı yıpratıyor. Bunlar doğru değil. Song'un ailesini karşılamasını dahi Galatasaray'dan kaçıyor mu diye yorumluyorlar. Hiç hoş değil'' diye konuştu. 
     Fatih Gökşen, dün yaptığı ''Size yarın sürpriz bir transfer haberimiz var'' şeklindeki sözlerinin hatırlatılması üzerine de, ''Basketbol takımına bir yabancı oyuncu getiriyoruz'' diye espri yaptı. 

     
</TEXT>
</DOC>
