<DOC>
<DOCNO> 338455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo11.html </URL>
<DATE> 2005/04/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ali Şen Aziz Yıldırım'a hep birlikte destek vermeliyiz... 
</HEADLINE>
<TEXT>

     Fenerbahçe Kulübü Eski Başkanı Ali Şen, Yüksek Divan Kurulu toplantısında, Kulüp İkinci Başkanı Nihat Özdemir'in okuduğu faaliyet raporunu büyük bir keyifle dinlediğini ifade ederek, ''Kulübü buraya getirenlere şükranlarımı sunuyorum'' dedi. 
     Yönetim Kurulu'na övgüde bulanan ifadeleriyle salondan alkış alan Ali Şen, yaptığı konuşmada, geçmişte kendisinin de maruz kaldığı küfür konusunda Aziz Yıldırım'a hep birlikte destek vermeleri gerektiğini vurguladı. 
     Şen, Fenerbahçe'nin başarılı olmaya devam ettiği sürece başkanına edilecek küfürlerin de süreceğini söyledi. 
     Küfüre karşılık tek başına bir başkanın bir şey yapamayacağını belirten Ali Şen, Yüksek Divan Kurulu üyelerine bu konuda Başbakanlık da dahil olmak üzere yetkililere yazı yazarak, kanunları tatbik etmeyenler hakkında suç duyurusu yapmayı teklif etti. 
     Şen, özetle şunları kaydetti 
     ''Biz susacak mıyız Yüksek Divan Kurulu'nun ana görevlerinin başında yöneticilere sahip çıkmak var. Bir gün gelir Aziz Yıldırım küsüverir. Tavır koymamız lazım. 
     Yüksek Divan Kurulu olarak Başbakan'a, Spordan Sorumlu Devlet Bakanı'na, İçişleri Bakanı'na ve Birinci Süper Lig'de takımları olan illerin valilerine yazı yazalım. Bundan sonra tekrar küfür edilecekse, mevcut kanunu tatbik etmeyenler hakkında suç duyurusunda bulunalım. Her valinin bu kanunu tatbik etme mecburiyeti var.'' Yıldırım'ı maçlarda televizyondan izlediğini ve her zaman küfür olaylarında elini kaldırarak taraftarı önlemeye çalıştığını anlatan Şen, ''Hangi gün fair-play ödülü verilen Özhan Canaydın elini kaldırıp taraftarına susun dedi. Hangi gün küfüre savaş açan Beşiktaş Başkanı küfürü elini kaldırarak durdurmaya çalıştı'' şeklinde konuştu. 
     
     ''GALATASARAY'IN PROJESİNE KARŞI ÇIKMAMALIYIZ'' 
     Ali Şen, Galatasaray'ın Seyrantepe projesi konusunda Yönetim Kurulu'na tavsiyede bulundu. 
     ''Galatasaray'ın Seyrantepe projesine kulüp olarak karşı çıkmamalıyız'' diyen Şen, şunları kaydetti 
     ''Yönetim Kurulu'na tavsiyem, Galatasaray'ın yanında olsunlar. Galatasaray'ın talep ettiği her santimetreyi destekliyoruz. Galatasaray stat yapacak, yanında kooperatif yapacaklarmış. Yapsınlar, gelir elde etsinler. Galatasaray Kulübü bugün zor durumda. Fenerbahçe Kulübü olarak da katkımız olsun, asla karşı çıkmayalım. Devlet diğer Birinci Süper Lig kulüplerine de bu tip yardımı yapsın. Bizim de stadımızın üzerine büyük inşaatlar yapıldı. Arsa bizim değil. Onun için o arsayı da devlet Fenerbahçe Spor Kulübü'ne versin. Ben Seyrantepe olayında Fenerbahçe'nin ve tüm camianın Galatasaray'ın yanında olmasını istiyorum.'' 
     
</TEXT>
</DOC>
