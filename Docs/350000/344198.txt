<DOC>
<DOCNO> 344198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun15.html </URL>
<DATE> 2005/05/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Pakistanlı Esma, koşu yasağına rağmen yarış düzenleyecek 
</HEADLINE>
<TEXT>

     Pakistan’da önde gelen insan hakları savunucusu Esma Cihangir, kadınlara koşu yarışına katılma yasağı getirilmesine rağmen, Lahor’da yarış düzenleyeceğini açıkladı. 
     Pakistan İnsan Hakları Komisyonu’nun eski başkanı Cihangir, yarış konusundaki niyetini hükümete ilettiğini belirterek, "Bu yarışı yapacağız. Bu bizim hakkımız" dedi. 
     Kadınların spor yarışmalarına katılmasının İslam’a aykırı olduğunu söyleyen kökten dinci bir grubun, geçen ay Gucrahvala’da düzenlenen bir maratona erkeklerle birlikte katılan kadınlara ateş açması sonucunda 9 kadın yaralanmıştı. Bunun üzerine hükümet, kadınların erkeklerle birlikte yarışmasını yasaklamıştı. 
     Hükümetin bu kararını protesto etmek için cumartesi günü Lahor kentinde yaklaşık 30 kadının düzenlediği yarışa güç kullanarak müdahale eden polis, eyleme liderlik eden Esma Cihangir’i de diğer eylemcilerle birlikte gözaltına almıştı. 
     
</TEXT>
</DOC>
