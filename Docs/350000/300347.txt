<DOC>
<DOCNO> 300347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur39.html </URL>
<DATE> 2004/12/23/ </DATE>
<TIME> 18.29 </TIME>
<AUTHOR>  </AUTHOR>
<HEADLINE>
Zonguldak'taki telefon kablosu arızası giderildi 
</HEADLINE>
<TEXT>

     Zonguldak kent merkezinde, 1200 abonenin haberleşmesini sağlayan telefon kablosunun kesilmesinin yol açtığı arıza giderildi. 
     AA muhabirinin aldığı bilgiye göre, Acılık Caddesi'nde, ulaşıma kapalı demiryolunun alt kısmına döşenmiş telefon kablosunun, henüz kimliği belirlenemeyen kişi ya da kişilerce gece kesilmesinin ardından İl Telekom Müdürlüğü yetkililerince başlatılan çalışma akşam saatlerinde sona erdi. 
     İl Telekom Müdürü Halil Aksoy, AA muhabirine, Karaelmas ve Çaydamar Mahallesi'nde aralarında Köy Hizmetleri İl Müdürlüğü'nün yanı sıra Çevik Kuvvet Müdürlüğü'nün de bulunduğu 1200 abonenin bir süre telefon görüşmesini yapamadığını, yaklaşık 35 metre uzunluğunda ilave kabloyla arızanın giderildiğini söyledi. 
     Aksoy, kablonun kesilmesi nedeniyle 5 milyar lira civarında maddi zarara uğradıklarını kaydetti. 
     Bu arada, söz konusu yerden yaklaşık 10 gün önce kablo çaldıkları iddiasıyla gözaltına alınan M.K. ile Z.K. kardeşler, çıkarıldıkları mahkemece serbest bırakılmışlardı. 
     
</TEXT>
</DOC>
