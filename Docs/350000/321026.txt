<DOC>
<DOCNO> 321026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy02.html </URL>
<DATE> 2005/03/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kapkaççılar vekillerin de gözünü korkuttu 
</HEADLINE>
<TEXT>

     Büyük kentlerde son günlerde artan kapkaç ve hırsızlık olayları milletvekillerinin de korkulu rüyası haline geldi. AKP Ağrı Milletvekili Mehmet Melik Özmen, bir olaya müdahale etmek isteyince kapkaççıların bıçaklı tehdidine uğradı. CHP Genel Başkan Yardımcısı Mustafa Özyürek'in cep telefonu ve cüzdanı, eşinin de çantası kapkaççılar tarafından çalındı. 
     Özmen, Plan ve Bütçe Komisyonu'nda 10 bin polis alımına ilişkin tasarının görüşmeleri sırasında İçişleri Bakanı Aksu'ya başından geçen kapkaç olayını anlattı. Büyük şehirlerde yaşanan hırsızlık ve kapkaç olaylarının artık alenen ve kentin en kalabalık olduğu saatlerde de yaşandığını dile getiren Özmen, bu olayların yaşanmaması için caydırıcı önlemler alınması gerektiğine işaret etti. 
     
     "ESKİDEN KORKMAZDIM" 
     Özmen, Kızılay'da Konur Sokak'ta akşam saatlerinde yürürken bir kapkaç olayına tanık olduğunu anlattı. Özmen, dört gencin sokağın en işlek olduğu saatlerde iki genç kızı sıkıştırarak çantalarını almaya çalıştıklarını aktarırken, kendisinin olaya müdahale etmek istediğini, ancak bunu anlayan gençlerden birisinin "sustalı bıçak" çekmesi üzerine olaya müdahale edemediğini söyledi. Kapkaççının bıçağı sallayarak tehdit ettiğini dile getiren Özmen, "Eskiden gözü kara bir insandım. Böyle şeylerden korkmazdım ama ne hikmetse bu kez çekindim ve olaya müdahele edemedim. 
     Kapkaççılar da hızla uzaklaştı" diye konuştu. 
     
     EN MAĞDUR ÖZYÜREK 
     Bu arada CHP Genel Başkan Yardımcısı Mustafa Özyürek de kapkaç olayı ile en çok karşı karşıya kalanın kendi ailesi olduğunu anlattı. Komisyon toplantısında yaptığı konuşmada Özyürek, kendisinin cep telefonu ve cüzdanın, eşinin ise çantasının kapkaççılar tarafından çalındığını anlattı. 
     
</TEXT>
</DOC>
