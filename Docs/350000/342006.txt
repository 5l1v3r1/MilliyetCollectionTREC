<DOC>
<DOCNO> 342006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur46.html </URL>
<DATE> 2005/05/12/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Cumhurbaşkanı Sezer AİHM'in Öcalan hakkında verdiği kararı değerlendirdi 
</HEADLINE>
<TEXT>

     Cumhurbaşkanı Ahmet Necdet Sezer, Avrupa İnsan Hakları Mahkemesi’nin AİHM terör örgütü başı Abdullah Öcalan’a ilişkin kararıyla ilgili olarak, "AİHM yargılamanın yenilenmesi isteminde bulunursa, kanımca, Türkiye’de bu davayı gören mahkeme, bu isteği reddedecektir. Çünkü bu konuda bir yasal engel bulunmaktadır" dedi. 
     Sezer, "Ancak Ceza Yargılama Usulü Yasası’nda bu konuda bir değişiklik yapılırsa, Avrupa İnsan Hakları Mahkemesi’nin kararı, yargılanmanın yenilenmesi nedeni olarak kabul edilebilir" diye konuştu. 
     Sezer, Portekiz dönüşünde Esenboğa Havalimanı’nda AİHM’nin terör örgütü başı Abdullah Öcalan’a ilişkin kararı anımsatılarak yöneltilen soruyu cevaplandırırken, şunları söyledi 
     "Avrupa İnsan Hakları Mahkemesi’nin, bugün açıklanan, yargılamanın adil yapılmadığına ilişkin kararı, bu karara dayanarak yargılamanın yenilenmesi isteminde bulunursa, benim kanımca, Türkiye’de bu davayı gören mahkeme, bu isteği reddedecektir. Çünkü bu konuda bir yasal engel bulunmaktadır. Ancak, Ceza Yargılama Usulü Yasası’nda bu konuda bir değişiklik yapılırsa, Avrupa İnsan Hakları Mahkemesi’nin kararı, yargılanmanın yenilenmesi nedeni olarak kabul edilebilir. Bu yapılmadıkça, bugünkü yasal düzenleme karşısında bunun kabulü olanaksızdır. Bunu yapıp yapmamak da yasa koyucunun takdirindedir" dedi. 
     Cumhurbaşkanı Sezer, gerekçeler konusundaki değerlendirmesinin sorulması üzerine, "Gerekçeyi bilmiyorum. Gerekçesini öğrenince o konuda bir şey söyleyebilirim" dedi. 
     
</TEXT>
</DOC>
