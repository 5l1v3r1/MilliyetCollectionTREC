<DOC>
<DOCNO> 311101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur06.html </URL>
<DATE> 2005/01/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Alışveriş merkezinde anne dehşeti 
</HEADLINE>
<TEXT>

     Taylan YILDIRIM DHA 

İZMİR'in Balçova İlçesi'ndeki alışveriş merkezinde çalışan 24 yaşındaki Deniz Alpaslan, akşam eve gitmeyip kız arkadaşlarında kaldığı gerekçesiyle annesi 45 yaşındaki Zehra Alpaslan tarafından işyerinin tuvaletinde bıçaklandı. Eşine telefon açarak intihar edeceğini söyleyen ve deniz kenarında giderken polis tarafından yakalanan Zehra Alpaslan ifadesinde, "Kızım akşam eve gelmedi. Bunlar bize ters şeyler, kötü yola düşmemesi için bıçakladım'' dedi. Kasığından 3 bıçak darbesiyle yaralanan Deniz Alpaslan tedaviye alındı. 
     Olay, dün saat 12.30 sıralarında Mithatpaşa Caddesi'ndeki alışveriş merkezinde Tesco Kipa meydana geldi. Alışveriş merkezindeki gözlük mağazasında Mert Optik satış görevlisi Deniz Alpaslan'ın, gece evlerine gelmeyip aynı yerde çalışan kız arkadaşlarında kalmasına sinirlenen Milli Eğitim Müdürlüğü'nden emekli memur Zehra Alpaslan, dün kızının işyerine gitti. 
     Sekiz ay evli kaldıktan sonra 5 ay önce eşinden ayrıldığı belirtilen Deniz Alpaslan, öfkeyle mağazaya giren annesini sakinleştiremeyince müşterilerin önünde tartışmamak için koşarak alışveriş merkezinin tuvaletine gitti.Kızının peşinden giden öfkeli anne Zehra Alpaslan, tuvaletteki insanların gözleri önünde çantasından çıkardığı bıçağı kızının kasıklarına sapladı. Aldığı üç bıçak derbesiyle ağır yaralanan Deniz Alpaslan, kanlar içinde yere yığıldı. 
     Deniz Alpaslan, tuvaletteki kadınlarının çığlıklarına koşan güvenlik ekibininin çağırdığı ambulasla olay yerinde yapılan ilk müdahalenin ardından, Dokuz Eylül Üniversitesi Hastanesi'ne kaldırıldı. Acil servisteki müdahale sonrası ameliyata alınan Deniz Alpaslan'ın sağlık durumunun ciddi olduğu bildirildi. 
     Zehra Alpaslan ise, kendisi gibi Milli Eğitim Müdürlüğü'nden emekli olan eşi Sancar Alpaslan'ı cep telefonuyla arayarak kızını bıçakladığını, ölmüş olabileceğini, bu nedenle de intihar etmek için deniz kenarında olduğunu söyledi. Sancar Alpaslan'ın verdiği bilgilerden yola çıkan polis, Zehra Alpaslan'ı Bahçelerarası semtindeki deniz kenarında yürürken yakaladı. 
     Gözaltına alınarak Balçova Merkez Karakolu'na götürülen üç çocuk annesi Zehra Alpaslan ifadesinde, "Kızım, boşandıktan sonra bizimle kalmaya başlamıştı. Kızımın boşanmadan önce oturduğu evdeki eşyalara bakmak için Karabağlar semtine gitmiştim. Geceyi o evde geçirdim. Sabah eve geldiğimde Deniz'in akşam eve gelmediğini ve geceyi aynı yerde çalıştığı kız arkadaşlarının evinde geçirdiğini öğrenince deliye döndüm. Kızımın çalıştığı işyerine geldim, sinirlerime hakim olamayarak onu bıçakladım. Yaptığı ailemize ters şeyler, kötü yola düşmemesi için bıçakladım'' dedi. 

     
</TEXT>
</DOC>
