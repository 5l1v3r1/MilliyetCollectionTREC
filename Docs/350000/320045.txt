<DOC>
<DOCNO> 320045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo10.html </URL>
<DATE> 2005/03/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
NBA... Zaza, Bucks'ın Sixers'a yenildiği maçta sayı atamadı... 
</HEADLINE>
<TEXT>

     ABD Profesyonel Basketbol Ligi'ne, TSİ bu sabaha karşı yapılan 7 maçla devam edildi. 
     Gürcü asıllı Türk vatandaşı Zaza Pachulia'nın 14 dakika forma giydiği maçta Milwaukee Bucks, sahasında Philadelphia Sixers'a 118-111 yenildi. Maçta 1 savunma ribauntu alan ve 1 de asist yapan Pachulia, 1 kez denediği 2 sayılık atışta başarılı olamadı. 
     Günün en bol skorlu maçında Michael Redd'in 35 sayı ve 4 asisti, Desmond Mason'un 28 sayı, 5 ribaunt ve 4 asisti, Maurice Williams'ın 22 sayı, 4 ribaunt ve 9 asisti, Bucks'ın yenilgisine engel olamadı. 
     Konuk ekipte ise 48 sayıyla kariyerinde, Bucks'a karşı altıncı kez 40 ve üstü sayı kaydeden Allen Iverson, galibiyeti getiren en önemli isim oldu. Kyle Korver, 20 sayı ve 4 ribauntla, Chris Webber da 15 sayı ve 5 ribauntla Iverson'ı takip ettiler. Üst üste 3 maçtır kaybeden Philadelphia, bu galibiyetle yenilgisine son verdi. 
     İbrahim Kutulay'ın sakatlığı nedeniyle çok az forma şansı bulduğu ve sezon ortasında ayrıldığı takımı Seattle Supersonics, deplasmanda Indiana Pacers'ı 101-93 yendi. 
     Rashard Lewis'in 30, Ray Allen'ın 18 ve Vladimir Radmanovic'in 14 sayısı, Seattle'ı galibiyete taşırken, Stephen Jackson'ın 28 sayı ve 6 ribauntu, Jermaine O'Neal'ın 18 sayı ve 8 ribauntu, Pacers'ı yenilgiden kurtaramadı. Pacers, üst üste beş oyun kazandıktan sonra üst üste ikinci yenilgisini almış oldu. 
     
     Ligde alınan diğer sonuçlar şöyle 
     Memphis Grizzlies-Golden State Warriors 99-97. 
     Charlotte Bobcats-Sacramento Kings 94-87. 
     Houston Rockets-Chicago Bulls 119-89. 
     Denver Nuggets-Atlanta Hawks 97-74. 
     Detroit Pistons-Portland Trail Blazers 103-93. 
     Lige, TSİ yarın sabaha karşı yapılacak 10 maçla devam edilecek. 
     
</TEXT>
</DOC>
