<DOC>
<DOCNO> 342109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/yasam/ayas.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul çağındaki kızlarını zehir taciri yaptı 
</HEADLINE>
<TEXT>


Okullarda uyuşturucu satan Mehmet Altuntop'un, lisede okuyan 2 kızını da aracı olarak kullandığı belirlendi 

ERDAL KILINÇ İstanbul 

Küçükçekmece'deki bazı okullarda uyuşturucu sattırdığı öne sürülen baba Mehmet Altuntop ile 2 kızı ve 4 kardeşi gözaltına alındı. Kullanıcı oldukları belirtilen 3 çocuk da yakalandı. 
Alınan bilgiye göre, polis ekipleri yaklaşık 3 ay takip ettikleri Mehmet Altuntop ve 4 kardeşinin bazı okullarda uyuşturucu sattığını ortaya çıkardı. Altuntop'un satışlarda kızları bu okullarda eğitimlerine devam eden B.A. 16 ile S.A.'yı 17 da aracı olarak kullandığı öne sürüldü. Dün harekete geçen polis, 3 ayrı adrese yaptığı baskında Altuntop, 4 kardeşi ve kızları S. ile B.'yi gözaltına aldı. Polis ayrıca, 3 çocuğu da uyuşturucu kullandıkları iddiasıyla gözaltına aldı. Yapılan aramada 195 adet uyuşturucu madde, 150 gram esrar ve ruhsatsız bir tabanca ele geçirildi. İddiaya göre, okul yönetiminin iki kız öğrencinin uyuşturucu satması ile ilgili Altuntop'u uyardığı öğrenildi. 


</TEXT>
</DOC>
