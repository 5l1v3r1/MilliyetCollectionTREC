<DOC>
<DOCNO> 305375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun20.html </URL>
<DATE> 2005/01/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tsunami'de kaybolan Türk kızında az da olsa umut var 
</HEADLINE>
<TEXT>

     Asya ülkelerini vuran tsunami felaketi sırasında Tayland'da kaybolan 29 yaşındaki Seda Teköz, Çin'in Şanghay kentinde düzenlenen törenle anıldı. 
     Teköz için, öğretmenlik yaptığı Şanghay Otelcilik Okulu'nda dün akşam bir tören düzenlendi. Törene, Teköz'ün ablası ve eniştesiyle Türkiye'nin Şanghay Başkonsolosu Tuncay İnkaya katıldı. 
     Şanghay'da yayımlanan Biyiçaycınribao gazetesinin haberinde, Teköz'ün, İngiliz erkek arkadaşıyla birlikte Tayland'a tatil için gittiği kaydedildi. 
     Başkonsolos İnkaya, ailesinin İngiliz gencin cesedini teşhis ettiğini, Bangkok'a giden ablası ve eniştesinin ise Teköz'ün cesedini teşhis edemediklerini belirtti. İnkaya, Teköz için çok az da olsa umut bulunduğunu söyledi. 
     
</TEXT>
</DOC>
