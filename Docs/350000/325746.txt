<DOC>
<DOCNO> 325746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/axspo01.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım devrim 
</HEADLINE>
<TEXT>


Beşiktaş Başkanı Yıldırım Demirören, camia içindeki bölünmüşlükten kurtulmanın tek çaresinin "Başkanlık sistemi" olduğunu ifade etti, "Yönetim kurulu, başkanın belirlenmesi sonrasında oluşsun" diye konuştu 

BİLAL MEŞE 


Beşiktaş Başkanı Yıldırım Demirören ilginç bir öneri ortaya attı. "Küfür etme, ettirme" gibi radikal bir kampanya başlatan Demirören, camia içindeki bölünmüşlüğü ortadan kaldırmanın tek yolunun da "Başkanlık sistemi"nden geçtiğini söyledi. 
Seçimler öncesinde başkan adaylarının oy için gruplara ve bazı çevrelere ödün verdiğine dikkat çeken Beşiktaş Başkanı, köklü bir tüzük değişikliğinin ardından seçim sisteminin değişmesi gerektiğini vurguladı. Çok adaylı kongrelerde listelerde yer alan bir çok yararlı ismin yönetim dışında kaldığını hatırlatan Demirören, "Bu seçim sistemiyle devam ettiğimiz taktirde camia her geçen gün bölünecektir. Birlik ve beraberlik sağlamak çok zor artık. Bunu önlemenin tek yolu şu Kongrede önce başkan seçilsin, seçilen başkan yönetim kurulunu sonra belirlesin. Bu sisteme geçildiği taktirde bölünmüşlük ortadan kalkar, koltuk kavgaları biter, seçilen başkan listesini belirlerken özgür olur, hem de sağlam bir yönetim oluşturur" dedi. 

"Bu adımı atacağım" 
Demirören şöyle devam etti "Son seçimlerde dört başkan adayı yarıştı. Hepsinin listesinde çok önemli isimler yer aldı. Eğer bizim önerdiğimiz sistem kabul edilirse, seçilen başkan diğer listede yer alan değerli ve yararlı isimleri listesine alma şansı olur." 
Camianın büyümesi açısından bunu yapmaları gerektiğini ifade eden Yıldırım Demirören, "Ben veya bir başkası farketmez. Bu sistemi hep birlikte değiştirmeliyiz. Bunun hukuki yanlarını da araştırdım. Ortada bir doğru varsa bu doğruya camianın sahip çıkması gerekir. Bu adımı ben atacağım, gelecek yönetimler için de müthiş bir avantaj olacak" diye konuştu. 

Kambur kalkacak 

Mali genel kurulda yönetimin 38, muhalefetin ise 68 milyon dolar olarak belirttiği Beşiktaş'ın borç yükünün, yine halka arz yöntemiyle eritilmesi düşünülüyor. 
Beşiktaş A.Ş.'yi kurup, yüzde 15'lik kısmını halka açan Siyah - Beyazlılar, şimdi de 20-25'lik bir bölümü daha halka açarak işin altından kalkmaya çalışacak. Bu yöntem üzerinde çalıştığı öğrenilen yönetimin, projenin gerçekleşmesi durumunda kasaya 50 milyon dolara yakın bir sıcak paranın gireceği vurgulandı. 

OTORİTE GÖRÜŞ 
Yasaya uymaz 
Attİla Gökçe 

Yıldırım Demirören'in ortaya attığı "sistem değişikliği" birinci olarak, Dernekler Yasası'na uymaz. İkincisi böyle bir durum, demokratik geleneklere ve anlayışa uyan bir sistem değil. Kısacası, Beşiktaş'ta böyle bir sistem hayata geçirilirse, kulüpte, "Patron ve adamları" egemen olur. 

Ben hazırım 
Hasan Arat 

Olayın temeline bakıldığında, Beşiktaş'ı grupçuluk, dernekçilik virüsü sarmış. Bunlara diyet ödeme döneminde bulunulduğu meydanda. Yönetim şimdi bundan kurtulmak istiyor. Çünkü Beşiktaş'ta bu düzen, işleyişi tehdit eder hale gelmiş. Yönetimin bunu kabul etmesi bile güzel bir davranış. Bu hadiseye iyi niyetle yaklaşmak lazım. Ancak detaylar da iyi incelenmeli. Beşiktaş'ta bu sıkıntı var ki değişim görüşülüyor. Bu yaklaşımı pozitif algılıyorum. Ayrıca üyelikle ilgili kriterlerin de ciddi olarak dile getirilmesi lazım. Hasan Arat olarak bu olayı tartışmaya hazırım. 

Üyeler bilmeli 
Fİkret Orman 

Teorik anlamda Başkan Yıldırım Demirören'in önerisinin kendi içinde bir mantığı var. Ancak iş pratiğe döküldüğünde bir takım aksamaların olacağını düşünüyorum. Öncelikle başkan adayı, görüşme yaptığı kişi veya gruplara zaten bazı sözler veriyor. Başkan seçildiğinde de sözünün arkasında durmak zorunda. Seçim kazandıktan sonra sözünden dönmesi beklenemez. Dolayısıyla yönetim zaten bellidir. Üstelik kongre üyeleri kimin tarafından yönetileceğini bilmek ister. Zaten Beşiktaş'taki seçim yapısı "Başkan"lık üzerine... Diğer kulüpler gibi başkan ayrı, yönetim ayrı seçilmez. Yönetime başkan karar verir. 

Demirören kimdir 
1964'te İstanbul'da doğdu. Eğitimini Leysen American School'da tamamladı. Demirören, iki dönem yönetim kurulu üyeliğine seçildiği Beşiktaş'ta asbaşkanlık yaptı. 100. yıl şampiyonluğunda futbol şubesi sorumlusuydu. 30 Mayıs 2004'te başkanlık koltuğuna oturdu. 

Boskovic'e gözaltı 

Teknik Direktör Rıza Çalımbay, St. Etienne'nin yıldızı Pascal Feindouno'yu izlerken, antrenör Ulvi Güveneroğlu'nun da, PSG'nin Sırp futbolcusu Branko Boskovic'i takip ettiği öğrenildi 

ORHAN YILDIRIM 

Fransa'da futbolcu arayışlarını devam ettiren Beşiktaş'ta Teknik Direktör Rıza Çalımbay, St. Etienne'nin golcüsü Pascal Feindouno'yu takip ederken, Antrenör Ulvi Güveneroğlu da Branko Boskovic'i izledi. Paris Saint Germain'in 24 yaşındaki Sırp yıldızı, geçen sezon Kızılyıldız'dan Fransız kulübüne transfer olmuştu. 

12 maçta golü yok 
2000 yılında, Sırbistan Karadağ Ligi'nde Kızılyıldız ile şampiyonluğa ulaşan Boskovic, 2002'de de aynı takımla Sırbistan Kupası'nı kazandı. Genç oyuncu, geçen sezon da PSG ile Fransa Kupası'nı havaya kaldırdı. Bir kez Sırbistan - Karadağ Milli Takımı'nda görev alan Boskovic, 27 Mart 2002'de 1-0 mağlup oldukları karşılaşmada Brezilya'ya karşı forma giydi. Sırp oyuncu, bu sezon 12 maçta görev yaptı, hiç gol atamadı. 

Branko Boskovic kİmdİr 
Ülkesi Sırbistan Karadağ 
Yaşı 24 
Doğum tarihi 21 Haziran 1980 
Boyu 1.84 
Kilosu 78 
Kulübü PSG 

Kariyeri Sezon Kulüp Maç Gol 1998-1999 Kızılyıldız 6 1 1999-2000 Kızılyıldız 31 9 2000-2001 Kızılyıldız 32 9 2001-2002 Kızılyıldız 28 2 2002-2003 Kızılyıldız 24 8 2003-2004 Kızılyıldız 2 1 2003-2004 PSG 24 3 2004-2005 PSG 12 - 

Talihsiz kaza 

Kartal'ın "Deli fişek"i İbrahim Üzülmez, evinde talihsiz bir kaza sonucunda sezonu kapadı. Kol ve ayağından yaralanan futbolcu, kulüp doktoru Ayhan Optur tarafından Bostancı'ndaki İsviçre Hastanesi'ne götürüldü. Aşil tendon bağının kesildiği belirtilen Siyah - Beyazlı oyuncu hemen ameliyata alındı. Ellerinde hafif, ayaklarında derin kesikler bulunan oyuncunun sol ayağı da alçıya alındı. Optur, İbrahim'in sezonu kapadığını açıkladı. 
Beşiktaşlı futbolcu, kaza konusunda "aile mahremiyetini" gerekçe göstererek ayrıntı vermezken, "evinde eşiyle tartıştı, bu sırada cam sehpaya tekme atarak ayağını kesti" diye haber yapan gazeteleri ise mahkemeye vereceğini açıkladı. 

Başı yine dertte 

Beş dakikalık küfür, Beşiktaş'ın başını bir kez daha derde sokacak. Hafta içinde "Küfüre hayır" kampanyası başlatan kulübün bu çabalarına karşın Trabzonspor maçının son beş dakikalık bölümünde hakem Selçuk Dereli ve Futbol Federasyonu aleyhine yapılan çirkin ve kötü tezahürat nedeniyle Beşiktaş PFDK'ye sevk edilecek. Hakem Dereli, gözlemci Ünsal Çimen ve temsilciler Nusret Saydan ile Eralp Özil'in federasyona ulaşan raporlarını değerlendiren Hukuk Kurulu'nun bugün Beşiktaş'ın sevkini gerçekleştireceği öğrenildi. Bu sezon sahasında oynadığı tüm maçlarda ceza alan Siyah-Beyazlılar'a yine asgari 10 bin YTL para cezası verileceği kaydedildi. 

BEŞİKTAŞ GÜNLÜĞÜ 
Oscar nikah tazeleyecek 
Siyah - Beyazlı yönetim, kalede Oscar Cordoba ile devam etme kararı aldı. Teknik Direktör Rıza Çalımbay'ın kalmasını istediği Kolombiyalı kaleciyle ön görüşme yapıldı. Beşiktaş'ın bu hafta içinde Cordoba ile 1 yılı opsiyonlu olmak üzere iki senelik sözleşme imzalayacağı belirtildi. 

Beşiktaş'ta işbaşı 
Trabzonspor maçının ardından üç gün izin yapan Beşiktaş, bugünden itibaren Diyarbakır karşılaşmasının hazırlıklarına başlayacak. Milli maç için verilen arayı hazırlık maçlarıyla değerlendirmek isteyen Siyah-Beyazlılar henüz rakip bulamadı. 

İndirime ilgi yok 
BJK Store'da bu hafta uygulanan yüzde 25'lik indirime taraftar rağbet etmedi. Siyah - Beyazlılar istenilen bedenlerde ve aradıkları malzemeleri bulamamaktan şikayet ediyor. Yönetim ise yeni sezonda sponsoru Puma ile yollarını ayıracağı için bu taleplere yeterince yanıt veremiyor. 




</TEXT>
</DOC>
