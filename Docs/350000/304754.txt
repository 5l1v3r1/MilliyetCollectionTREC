<DOC>
<DOCNO> 304754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/dunya/adun.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP ötesi ağırlama 
</HEADLINE>
<TEXT>


Rusya Devlet Başkanı Putin, Moskova'ya çalışma ziyareti yapacak olan Başbakan Erdoğan'la, sadece çok yakın ilişki içinde olduğu liderleri ağırladığı Moskova dışındaki konutunda yemek yiyecek 

CENK BAŞLAMIŞ Moskova 


Rusya Devlet Başkanı Vladimir Putin, Başbakan Recep Tayyip Erdoğan'ı yarın akşam Moskova dışındaki konutunda ağırlayacak. 
Aralık ayı başında Putin'in ikili temaslar çerçevesinde Türk topraklarını ziyaret eden tarihteki ilk Rus lider olmasının ilişkilere kazandırdığı ivme, Erdoğan'ın Moskova'ya yapacağı çalışma ziyaretiyle yeni bir aşamaya taşınacak. Programda son anda bir değişiklik olmazsa, Putin Erdoğan'la yarın akşam yemeğinde buluşacak. 
Rusya Devlet Başkanı, Moskova dışındaki konutunda sadece yakın ilişki içinde bulunduğu liderleri ağırlıyor. Şimdiye kadar hiçbir Türk liderine böyle bir davet yapılmamıştı. Putin'in bu jesti, Türkiye ile ilişkilere verilen önemin kanıtı olarak değerlendiriliyor. Rusya Devlet Başkanı, Ankara ziyaretinden önce Türk basınına Erdoğan'dan "sözüne güvenilir bir lider" olarak söz etmişti. 

Erdoğan'ın yoğun programı 
500'ü aşkın işadamıyla Moskova'ya gelecek Başbakan'ı 3 gün süresince yoğun bir program bekliyor. Erdoğan, salı sabahı Kremlin'de Putin'le görüşecek, başta Türk Ticaret Merkezi olmak üzere çok sayıda açılışa ve yemeğe katılacak, ayrıca Rusya'daki Türk işadamlarının sorunlarını ve önerilerini dinleyecek. 
Erdoğan'ın ardından bahar aylarında Moskova'ya Dışişleri Bakanı Abdullah Gül'ün, yılın son aylarında ise Cumhurbaşkanı Ahmet Necdet Sezer'in gelmesi bekleniyor. 


</TEXT>
</DOC>
