<DOC>
<DOCNO> 313726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun15.html </URL>
<DATE> 2005/02/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Rice’dan Türkiye’de içsavaş yaşandı’ gafı 
</HEADLINE>
<TEXT>

     ABD Dışişleri Bakanı Condoleezza Rice, Fransa ziyareti sırasında, 1947 yılında Yunanistan'ın yanısıra Türkiye'de de iç savaş yaşandığını söyleyerek gaf yaptı. 
     Dışişleri bakanı olduktan sonra Avrupa ve Ortadoğu gezisine çıkan Rice, Paris'te Sciences Politiques Üniversitesi'nde yaptığı konuşmada, 1946 yılında Avrupa'nın büyük kısmının yıkıntı halinde olduğunu belirtirken, o dönemin sıkıntıları arasında ''1947 yılında Yunanistan ve Türkiye'deki iç savaşları da'' saydı. Ancak Rice'ın bahsettiği iç savaş sadece Yunanistan'da yaşanmıştı. 
     
     Chirac ve Barnier’le görüştü 

     Condoleezza Rice, Fransa Cumhurbaşkanı Jacques Chirac ve Dışişleri Bakanı Michel Barnier ile de görüştü. Görüşmeden, Irak savaşıyla arası açılan iki ülke ilişkilerinde yeni bir sayfa açılacağı mesajı çıktı. 
     Rice görüşmelerde, "Fransa ile ABD arasındaki dostluk ve ortaklığın pekiştirilmesinin zamanı geldi" açıklamasını yaptı. 
     Chirac, Irak'ta seçimler sonrasındaki siyasi süreci destekleyecekleri konusunda Rice'a güvence verdi. Görüşmede İran da gündeme geldi. 
     
     Türkiye’yi örnek gösterdi 

     Görüşme öncesinde ise bir konuşma yapan Rice, Irak'ta teokratik bir devletin kurulmasının imkansız olduğunu söyledi. Rice, "İslam ve demokrasi birarada olabilir, Türkiye bunun en iyi örneği" diye konuştu. 
     
     İran’a gözdağı 

     Rice, İran'ın nükleer programı konusunda kendi gündemini belirlemesine izin verilemeyeceğini de belirtti. 

     
</TEXT>
</DOC>
