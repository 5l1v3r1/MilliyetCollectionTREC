<DOC>
<DOCNO> 337744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko15.html </URL>
<DATE> 2005/04/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dünya Ticaret Örgütü'nün yeni başkanı kim olacak 
</HEADLINE>
<TEXT>

     Görev süresi Ağustos ayında sona erecek olan Dünya Ticaret Örgütü'nün DTÖ Başkanı Supachai Panitchpakdi'nin koltuğuna oturması en muhtemel adayların AB'nin eski Ticaret Komiseri Pascal Lamy ile Mauritius Dışişleri Bakanı Jaya Krishna Cuttaree olduğu bildirildi. 
     Ticaret örgütüne yakın kaynaklar, yeni DTÖ başkanını belirlemek için üye ülke temsilcileri arasındaki görüşmelerde son dönemece yaklaşılırken diğer aday Uruguaylı Carlos Perez del Castillo'nun önümüzdeki günlerde yarıştan çekilebileceğini belirtiyorlar. 
     148 üyesi bulunan DTÖ'de Supachai Panitchpakdi'nin görevini üstlenecek yeni başkan, Mayıs ayı sonlarında belirlenecek. 
     Taylandlı DTÖ Başkanı Supachai Panitchpakdi, zengin ülkelerle gelişmekte olan ülkeler arasındaki tartışmaların sık sık alevlendiği DTÖ'de yeni başkanın ''herkesin mutabakatıyla'' belirlenmesini istiyor. 
     Geçen yıl Kasım ayına kadar Avrupa Komisyonu'nun dış ticaretten sorumlu üyeliğini yürüten Fransız Pascal Lamy'nin AB üyeleri yanında ABD'nin de desteğini alabileceği ifade ediliyor. 
     Mauritius Dışişleri Bakanı Jaya Krishna Cuttaree'nin ise ağırlıklı olarak yoksul ülkelerin desteğine güvendiği bildiriliyor. 
     Uruguaylı Carlos Perez del Castillo'nun çekilmesi halinde Latin Amerika ülkelerinin desteğini alacak aday, DTÖ Başkanlığı için avantajlı hale gelmiş olacak. 
     
</TEXT>
</DOC>
