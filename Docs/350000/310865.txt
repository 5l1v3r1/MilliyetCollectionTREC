<DOC>
<DOCNO> 310865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/siyaset/siy01.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül yarıştan çekildi 
</HEADLINE>
<TEXT>


Liste çıkarmaktan vazgeçen Şişli Belediye Başkanı Mustafa Sarıgül, "Çarşaf liste istiyorduk. Blok liste gibi antidemokratik bir uygulama kabul edildi" dedi 

ANKARA Milliyet 


Kurultayda Baykal'a yenilen Mustafa Sarıgül, ikinci gün, Parti Meclisi PM seçiminden çekildi. Çarşaf liste yerine blok listeyle seçime gidilmesini protesto eden Sarıgül, Baykal ve ekibini, "antidemokratik uygulamalarıyla baş başa bıraktığı"nı belirterek, PM seçiminde liste çıkarmadı. 
Sarıgül, dün eşi Aylin ve kendisini destekleyen milletvekilleriyle seçim ofisinde düzenlediği basın toplantısında, kurultayda gece 02.00'de çarşaf liste önergesinin reddedilmesini eleştirdi. Sarıgül, "İstifa edip parti kuracak mısınız " sorusuna, "Partimize sonuna kadar bağlıyız" yanıtını verdi. 
Sarıgül, katıldığı CNN Türk'teki "Artı Eksi" programında da kurultayda çıkan olaylar için Türk halkından özür diledi. 'Ben tek kale deplasmanda oynadım. Salonda tek posterim bile yoktu" diyen Sarıgül, yumruk attığı Bakırköy Belediye Başkanı Ateş Ünal Erzen'den özür dileyecek misiniz " sorusuna, "Benim namusumla, ailemle ilgili kim en ağır bir söz ederse, en ağır şekilde cevabını alır. Ben Anadolu çocuğuyum, namusuna aileme, şerefime söz ettirmem" yanıtını verdi. 
Sarıgül, CHP Şanlıurfa Milletvekili Turan Tüysüz'ün, divan başkanı Şinasi Öktem'e yumruk atmasına da şu yorumu yaptı 
"Baykal, 4.5 saat anamızı, soyumuzu, sopumuzu bırakmadı. Ama söz hakkı istediğim zaman söz hakkı verilmedi. Sabırların taşması, kuralların uygulanmasına bağlı. Keyfi bir uygulama da önceki gece yapıldı. Salonda kalan 300 delegeyle çarşaf liste mi olsun, blok liste mi olsun diye oylama yapıldı. Bu delege aldatıldı. Blok liste oldubittiye getirildi." 
Kurultayda Baykal'la ilgili bildiği konular üzerine gitmediğini belirten Sarıgül, kendisi hakkımdaki raporu hazırlayanlara 1 trilyon liralık tazminat davası açacağını söyledi. 


</TEXT>
</DOC>
