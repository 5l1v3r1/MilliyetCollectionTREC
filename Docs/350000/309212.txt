<DOC>
<DOCNO> 309212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy03.html </URL>
<DATE> 2005/01/25/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
AKP'de kongre takvimi erken seçime endeksli 
</HEADLINE>
<TEXT>

     İlk büyük kongresini 2003 yılında gerçekleştiren ve 2005 yasal kongre yılı olan AKP'de, teşkilatlara kongre startı vermek için Başbakan Recep Tayyip Erdoğan'ın erken seçim yapıp yapmama konusundaki kararı bekleniyor. 
     Edinilen bilgilere göre AKP 2005 yılına, Başbakan Erdoğan'ın, tümü birbirine bağlı erken seçim, başkanlık sistemi, seçim ve siyasi partilerle ilgili yasalardaki değişikliklerle ilgili vereceği kararlara endeksli girdi. 
     İlk kongresini 2003 yılında gerçekleştiren ve 2005, yasal kongre yılı olan AKP'de, kongre takviminin ilan edilmesi için bu konuların netlik kazanması bekleniyor. Bu konuların netlik kazanması için de Başbakan Erdoğan'ın, seçimleri normal zamanı olan 2007'den öne çekip çekmeyeceğine karar vermesi gerekiyor. 
     AKP yönetimi, parti faaliyetlerinin kendi rutin takvimi çerçevesinde 2005 yılı sonuna kadar 2'nci olağan kongreyi toplamak için belde, ilçe, il kongrelerinin takvimini belirleyerek teşkilatlara kongre startı vermek istiyor. 
     Ancak, başkanlık sistemi, seçim ve siyasi partiler yasası değişikliklerinin de yapılıp yapılmayacağı Başbakan Erdoğan'ın erken seçim konusundaki kararına göre netlik kazanacak. Erdoğan'ın erken seçim kararı vermesi halinde AKP kongresi ertelenecek. 
     Erdoğan'ın, seçimlerin yasal ve normal zamanı olan 2007'de yapılmasına karar vermesi durumunda AKP yönetimi de 
     2'nci olağana kongre takvimini ilan ederek, teşkilatlara, 
     "Erken seçim yok. Seçim normal zamanı olan 2007'de yapılacak" mesajı verecek. Bu mesaj, başkanlık sistemi ve ona bağlı değişikliklerin de seçimler sonrasına kaldığı anlamı taşıyacak. Bu durumda kongrenin en geç bu yılın sonu ya da 2006'nın başında toplanması için ilçe ve il kongrelerinin takvimi başlatılacak. 
     
</TEXT>
</DOC>
