<DOC>
<DOCNO> 304503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas12.html </URL>
<DATE> 2005/01/07/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Mucize diyet 7 ayda 210 kilo verdi 
</HEADLINE>
<TEXT>

     486 kilo olarak hastaneye götürüldüğünde kalp yetmezliği yüzünden ölmek üzere olan Amerikalı, günlük 1200 kalorilik diyet uygulayarak yedi ayda 276 kiloya indi... 

AP 

Kalp yetmezliğinden ölmek üzereyken hastaneye başvuran yarım ton ağırlığındaki bir Amerikalı, yedi ayda 210 kilo vermeyi başardı. Hastanede tedavi görmekte olan 42 yaşındaki Patrick Deuel, 22 Ocak'ta taburcu olacak. 
     Deuel'in Avera McKennan Hastanesi'ne haziran ayında 486 kilo olarak geldiği ve kalp rahatsızlığından ölmek üzere olduğu açıklandı. Mide küçültme ameliyatı önerilen Deuel'in sağlığı bu ameliyat için gereken prosedürlere uygun değildi. 
     Hastaneye geldiğinde kendisine günlük 1200 kalorilik bir diyet programı uygulanan Deuel, bu sayede ekim ayına kadar tam 190 kilo verdi. Daha sonra mide küçültme operasyonu da geçiren Deuel'in şişmanlıkla birlikte ortaya çıkan sağlık problemleri de tedavi edildi. 
     Şu anda 276 kilo olan Deuel'in 108 kiloya kadar inmesi umuluyor. Deuel'in mide küçültme ameliyatının ardından, ekstra proteinler içeren bir tüp nedeniyle yavaş kilo kaybettiği belirtildi. 
     1990 yılının ortalarında eve bağlanan, son yedi yıldır da fazla kiloları yüzünden hiç dışarı çıkamayan ve eşinin yardımı olmadan hareket edemeyen Deuel, zayıflayınca özgürlüğüne kavuştu. Artık kendi başına yürüyebiliyor. Deuel'in daha önce de bir çok defa diyet yapmayı denediği, ancak kilo veremeyince her defasında yeniden eski yaşantısına döndüğü ve daha fazla yemek yediği belirtildi. 
     Eve döndüğünde yeniden çok yiyerek kilo almaktan endişe eden Deuel'e bir sağlık görevlisinin sürekli refakat edeceği de açıklandı. 
     
</TEXT>
</DOC>
