<DOC>
<DOCNO> 331530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur13.html </URL>
<DATE> 2005/04/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tek sigaraya 4 yıl hapis 
</HEADLINE>
<TEXT>

     Neşet KARADAĞ DHA 

      ADANA'da, istedikleri tek sigarayı vermedikleri gerekçesiyle 2 kişiyi bıçaklayarak yaraladıkları iddia edilen 29 yaşındaki Hüseyin Biçer 4 yıl, nikahsız eşi 27 yaşındaki Aysun Esra Kaplan ise 3 ay hapis cezasına mahkum edildi. 
     Mücahitler Bulvarı'nda 12 Eylül 2004'de meydana gelen olayda, iddiaya göre, Hüseyin Biçer ile Aysun Esra Kaplan, gece yarısı işten dönen 35 yaşındaki Fikri Sepici ve 40 yaşındaki Nizamettin Harput'tan sigara istedi. Sepici ve Harput sigara vermeyince tartışma çıktı. Biçer, Harput'u, Kaplan da Sepici'yi bıçaklayarak yaraladı. 
     Gaspa eksik teşebbüs ve müessir fiil' suçlarından Adana 2'nci Ağır Ceza Mahkemesi'nde 20 yıla kadar ağır hapis cezası istemiyle tutuklu yargılanan Biçer, karar duruşmasına çıktı. Hakkında 20 yıla kadar ağır hapis cezası istenen, ancak hamileliği ve davanın seyri değişebileceği gerekçesiyle tutuksuz yargılanan Aysun Esra Kaplan'ın doğum yaptığı için duruşmaya gelmediğini belirten Biçer, amaçlarının gasp olmadığını iddia ederek, "Sadece kendilerinden içmek için sigara istedik. Vermeyerek yüzüme tükürdüler. Eşimle biz de bıçakladık. Kendilerinden özür diliyorum'' diye kendini savundu. Kaplan ise daha önceki duruşmada, Sepici'yi kendisinin bıçaklayarak yaraladığını iddia ederek, "Bize saldırdıkları için yaraladık'' demişti. 
     Duruşmaya gelen Nizamettin Harput, olayı Biçer'in gerçekleştirdiğini iddia etti. Harput, "Kadın olay yerinde yoktu. Sigara istemek maksadıyla bizi gasp etmek istedi. Kendisine karşı koyunca bizi bıçakladı'' diyerek şikayetçi oldu. 
     Mahkeme heyeti, Biçer ve Kaplan'ın gasp suçunu işlemedikleri kanaatına vararak, bu suçtan beraatlerine karar verdi. Ancak, Biçer, adam yaralamak' suçundan 4 yıl, Kaplan ise suça iştirak'tan 3 ay ağır hapis cezasına çarptırıldı. Biçer, karar Yargıtay tarafından onanıncaya kadar tahliye edildi. 
     
</TEXT>
</DOC>
