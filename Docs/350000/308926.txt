<DOC>
<DOCNO> 308926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo23.html </URL>
<DATE> 2005/01/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ankaragücü, Fenerbahçe ününde oynanan futboldan memnun... 
</HEADLINE>
<TEXT>

     Ankaragücü Teknik Direktörü Sakıp Özberk, ''Fenerbahçe karşısındaki mücadeleden memnunuz ama çok basit hatalardan 3 gol yedik'' dedi. 
     Türkiye Kupası'na, deplasmanda Fenerbahçe'ye 3-2 yenilerek 3. turda veda eden başkent ekibinin teknik direktörü, kurada şans faktörünün kendilerinden yana olmadığını vurgulayarak, ''Ancak iyi futbol oynadık. Tek handikabımız kolay gol yemek oldu. Bu golleri de maç içinde iyi oynadığımız dönemlerde yedik. Herşeye rağmen, 90 dakika boyunca oyun düzenimiz bozulmadı. Bu da olayın iyi tarafı'' diye konuştu. 
     
     YENİ TRANSFERLER 
     Özberk, ''Yeni transferlerin uyum sıkıntısı, takım bütünlüğünde önemli rol oynadı'' dedi. 
     Özellikle savunma kurgusunda sıkıntılar yaşadıklarını ve yedikleri gollerde de bunu fazlasıyla hissettiklerini belirten Özberk, ''Uyum problemi zamana bağlı olarak düzelecek. Ancak, bu arkadaşlarımızın gayretli ve istekli oyunları bizi memnun etti. Sakatlık nedeniyle kadroda yer almayan 4 futbolcumuz ile kart cezalısı Hakan Kutlu ve Özgür'ün de eksikliği önemli faktörlerdi'' diye konuştu. 
     Özberk, sakat olan Emre, Faruk ve Onur'u ikinci yarının ilk maçına yetiştirmeye çalıştıklarını, Orkun'un ise zamana ihtiyacı olduğunu söyledi. 
     
     CAMİAYA ÇAĞRI 
     Özberk, ligin ikinci yarısına çok önemli maçlarla başlayacaklarını söyledi. 
     İlk 4 haftada yapacakları Samsunspor, İstanbulspor, Kayserispor ve Akçaabat Sebatspor maçlarının, alt sıraları yakından ilgilendiren karşılaşmalar olacağına dikkati çeken Özberk, ''Bu maçlardan alınacak iyi sonuçlar, bizi süratle tehlikeli bölgenin dışına çıkaracak. Gerekli transferleri yaptık ve artık camia olarak bir bütün olup, Ankaragücü'nü hak ettiği yere getirmenin zamanı geldi'' diye konuştu. 
     
</TEXT>
</DOC>
