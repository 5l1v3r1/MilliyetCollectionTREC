<DOC>
<DOCNO> 310626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/ekonomi/eko03.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Senet değişimleriyle 28.000'ler görülebilir 
</HEADLINE>
<TEXT>


Alternatif piyasaların görünümü de İMKB'yi destekliyor. Paritede yükselişe rağmen dolarda değer kaybı ve faizlerde düşüş devam ediyor 

Zeynep Candan Aktaş 

Geçen hafta YKB önderliğinde güçlenen alımlar bu hafta da devam etti. Daha çok seans içerisinde gelişen kar realizasyonlarına rağmen çıkış sürdü ve perşembe günü 27.661 puan test edildi. Haftanın en önemli olayı Merkez Bankası'nın çok uzun bir süreden beri ilk defa döviz piyasalarına doğrudan alım yönünde müdahale etmesiydi. Doların 1.32 seviyelerine gerilemesiyle alıma başlayan Merkez Bankasının yaklaşık 1 milyar dolar civarında bir alım yaptığı sanılıyor. Müdahale ile 1.34'e çıkan dolar kuru haftanın son günü tekrar 1.334 seviyelerine geriledi. İMKB -100 Endeksi hafta içinde en düşük 26.322 en yüksek de 27.661 puanı görürken, haftanın kapanışı 27.074 puandan gerçekleşti. Endeksin haftalık getirisi de 0.58 seviyesinde kaldı. Önümüzdeki haftanın siyasi açıdan en önemli gündem maddesi hafta sonunda Irak'ta yapılacak seçimler ve bunların sonuçları olacak Ekonomik açıdan ise FED'den beklenen faiz artırımları ve ocak ayı enflasyon verileri ilk sıralarda yer alıyor. Tahvil ve bono piyasasında faizler düşerken, paritede yükseliş yaşanmasına rağmen dolardaki değer kaybının devam etmesi döviz arzının fazlalığına bağlanıyor. Mevcut durumda alternatif piyasaların görünümü İMKB'de yaşanan çıkışı destekliyor. İMKB'de önümüzdeki hafta da bolinger band içindeki çıkış hareketinin devam etme olasılığı güçlü görünüyor. Gün içindeki kar realizasyonlarıyla çıkışını sürdürmesi beklenen endekste 27.500 ve 28.000 seviyeleri direnç iken, 26.900 ve 26.200 seviyeleri de destek olarak karşımıza çıkıyor. Senet değişimlerinin devam etmesi nedeniyle endeksten çok senetlerdeki hareketleri izlemeye almak gerekiyor. 
Bol kazançlı haftalar dileğiyle. 


</TEXT>
</DOC>
