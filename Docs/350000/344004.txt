<DOC>
<DOCNO> 344004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo07.html </URL>
<DATE> 2005/05/19/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Florya'da Kadıköy yemini 
</HEADLINE>
<TEXT>

     "Devler Ligi'ne mutlaka gitmeliyiz" diyen Galatasaraylı oyuncular, Fenerbahçe'yi bu sezon üçüncü kez yenmek için yemin ettiler Sarı-Kırmızılı futbolcular önceki gün tesislerde biraraya gelerek, içinde bulundukları durumu değerlendirdi. 
     
     Baş başa görüştüler 
     Gençlerbirliği karşısında aldıkları yenilgiyle şampiyonluk şansını mucizelere bırakan, Şampiyonlar Ligi’ne gitme hakkını da ateşe atan Galatasaraylı futbolcular, önceki akşam Florya’da durum değerlendirmesi yaptı. Antrenman sonrası tesislerden ayrılmayarak, kısa süreli bir toplantı yapan oyuncular, en kötü ihtimalle Şampiyonlar Ligi’ne gitmeleri gerektiği konusunda görüş birliğine vardı. Oyuncular Fenerbahçe’yi bu sezon 3. kez yenmek için de birbirlerine söz verdi. 
     
     Şükür yine 11’de 
     Hakan Şükür’ün ayrıca teknik direktör Hagi’yle de başbaşa görüştüğü ortaya çıktı. Kral’ın, Gençlerbirliği maçında yaşanan olaylar nedeniyle hocasından özür dilediği ve Rumen hocanın golcü oyuncuya karşı tutumunun bir hayli iyi olduğu öğrenildi. Hagi’nin, Kadıköy’de Şükür’ü 11’de oynatacağı ve kendisine güvendiğini ilettiği bildirildi. Teknik adamın, bir diğer golcüsü Necati Ateş’le de kısa süreli bir konuşma yaparak moral vermeye çalıştığı bildirildi. 
     
     Az gerilim bol kahkaha 
     Cim Bom, Fener derbisi öncesi basına açık son idmanını dün sabah yaptı. Sakatlıkları süren Hasan Şaş ve Ergün dışında tüm oyuncular çalışmada yer aldı. Oyuncuların önceki güne göre daha hırslı ve neşeli oldukları gözlendi. Futbolcuların aşırı hırslı olması nedeniyle Bülent ile Hasan Kabze arasında kısa süreli bir gerginlik yaşandı. Kaptan kendisini iten Hasan’a çıkıştı. Ancak ikilinin arasındaki tartışma kısa sürede noktalandı. Oldukça keyifli geçen antrenman sonunda Hakan Şükür ve Sabri ekstra bir çalışma yaptı. Hazırlıklar bugünden itibaren basına kapalı olarak sürecek. 
     
</TEXT>
</DOC>
