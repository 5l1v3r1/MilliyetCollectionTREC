<DOC>
<DOCNO> 300332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur23.html </URL>
<DATE> 2004/12/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İbrahim Tatlı'nın katil zanlısı yakalandı 
</HEADLINE>
<TEXT>

     Türkücü İbrahim Tatlıses'in akrabası olan İbrahim Tatlı'yı öldürdüğü gerekçesiyle Kadre Dağ adlı kişi yakalandı. 
     A.A muhabirinin aldığı bilgiye göre, olayla ilgili çalışmayı yürüten Asayiş Şube Müdürlüğü ekipleri, Tatlı'nın 2002 yılında öldürdüğü Sedat Dağ'ın aile üyelerini takibe aldı. 
     Bu çalışma sırasında Tatlı'nın katili olduğu belirlenen Sedat Dağ'ın ağabeyi Kadri Dağ 40 , Eyüp'te yakalandı. 
     Seyyar balıkçılık yaptığı belirtilen Kadri Dağ'ın ilk ifadesinde, kardeşini alacak meselesi nedeniyle öldüren İbrahim Tatlı'nın cezaevinden kendilerini tehdit ettiğini, olay günü işyerine giderken karşılaştığı Tatlı'nın ''Kardeşini vurdum seni de öldüreceğim'' demesi üzerine korkarak ateş açtığını, daha sonra da kaçtığını iddia ettiği öğrenildi. 
     Dağ'ın, ''uyuşturucu kullanmak ve satmak'' suçundan poliste kaydı olduğu ve bu nedenle 1 yıl 1 ay da hapiste yattığı bildirildi. 
     Cinayetten dolayı 8 yıl ağır hapis cezasına çarptırıldığı için kaldığı Kırşehir Cezaevi'nden izinli olarak İstanbul'a gelen İbrahim Tatlı 35 , 20 Aralık 2004 tarihinde Yenikapı'daki tren geçidinin altında uğradığı silahlı saldırıda başına isabet eden 3 kurşunla öldürülmüştü. 
     
</TEXT>
</DOC>
