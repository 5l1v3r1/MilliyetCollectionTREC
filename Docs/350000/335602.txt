<DOC>
<DOCNO> 335602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo27.html </URL>
<DATE> 2005/04/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kaleci Sefer, Akçaabat Sebatspor'dan ayrılma noktasında... 
</HEADLINE>
<TEXT>

     Birinci Süper Futbol Ligi'nin 27. haftasındaki Akçaabat Sebatspor-Kayserispor karşılaşmasıyla ilgili şike teklifi iddialarıyla gündeme gelen Karadeniz ekibinin kalecisi Sefer Hakan'ın izin alarak, takımdan ayrıldığı bildirildi. 
     Teknik direktör Güvenç Kurtar, AA muhabirine yaptığı açıklamada, kaleci Sefer Hakan'ın dün Meclis Şike Araştırma Komisyonu'na ifade verdiğini anımsatarak, ''Sefer Hakan bize gelerek, endişelerim var. Moralim bozuk, izin istiyorum dedi. Biz de kendisine izin verdik'' diye konuştu. 
     Sefer Hakan'ın endişelerinin nedeni ve takıma ne zaman katılacağı konusunda bilgi sahibi olmadığını ifade eden Kurtar, ''Sefer Hakan'ın geri gelip gelmeyeceğini bilmiyorum, geri gelmeyebilir'' dedi. 
     Deplasmanda hafta sonu yapacakları Malatyaspor maçına galibiyet için çıkacaklarını belirten Kurtar, ''Malatyaspor kaliteli oyunculardan kurulu bir takım. Her maça olduğu gibi bu maça da galibiyet için çıkacağız. İyi bir maç olacağını tahmin ediyorum'' diye konuştu. 
     Kurtar, Malatyaspor karşılaşmasında sakatlıkları bulunan Yusuf ve Ogün'ün yerine altyapıdan 2 futbolcuya forma şansı tanıyacağını da kaydetti. 
     
</TEXT>
</DOC>
