<DOC>
<DOCNO> 340960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo14.html </URL>
<DATE> 2005/05/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Derbi öncesi teknik adamların derbi karnesi... 
</HEADLINE>
<TEXT>

     Türkiye Kupası finalinde Galatasaray ile Fenerbahçe arasında 11 Mayıs Çarşamba günü yapılacak derbi maçla Gheorghe Hagi ile Christoph Daum, Türkiye’de ezeli rekabette ikinci kez karşı karşıya gelecek. 
     Galatasaray’da Fatih Terim’in yerine geçen sezon ikinci yarıda göreve getirilen Rumen teknik adam, ikinci kez sarı-kırmızılı takımın başında Fenerbahçe’ye karşı sahaya çıkacak. 
     Hagi, Galatasaray’daki görev süresinde 1’i geçen sezon, 3’ü de bu sezon olmak üzere toplam 4 derbi maça çıkarken, sarı-kırmızılı takım 2 galibiyet, 1 yenilgi, 1 beraberlik aldı. 
     Hagi ayrıca, geçen sezon ilk yarıda Bursaspor’u çalıştırırken, Bursa’daki maçta Bursaspor ile Fenerbahçe 2-2 berabere kalmıştı. 
     
     DAUM’UN FENERBAHÇE’DEKİ 8. DERBİSİ 
     Fenerbahçe, Daum yönetiminde yaptığı 7 derbi maçta 2 galibiyet, 2 beraberlik, 3 yenilgi aldı. 
     Daumlu Fenerbahçe, geçen sezon Galatasaray ve Beşiktaş ile ilk yarıda yaptığı lig maçlarından 2-2’lik skorlarla berabere ayrılırken, sezonun ikinci yarısında Kadıköy’de Galatasaray’ı 2-1, Dolmabahçe’de de Beşiktaş’ı 3-1’lik skorlarla yendi. Daumlu Fenerbahçe, bu sezon ise ligde Beşiktaş’a BJK İnönü Stadı’nda 2-1, Kadıköy’de de 4-3, Galatasaray’a da Ali Sami Yen Stadı’nda 1-0 yenildi. 
     Öte yandan Alman teknik adam, 24’ü Beşiktaş, 7’si de Fenerbahçe’nin başında olmak üzere Türkiye’de çıktığı toplam 31 derbi maçta, çalıştırdığı takımlar 8 galibiyet, 15 yenilgi, 8 beraberlik elde etti. 
     
     FENERBAHÇE’NİN BU SEZON DERBİLERDE GALİBİYETİ YOK 
     Fenerbahçe, bu sezon ezeli rakipleriyle yaptığı 3. derbi maçtan da yenilgiyle ayrıldı. 
     Sarı-lacivertliler, ligde Beşiktaş’a 2-1 ve 4-3, Galatasaray’a da 1-0 yenildi. 
     
     DAUM’UN 1 KUPASI VAR, HAGİ 2 KEZ SEVİNDİ 
     Fenerbahçe Teknik Direktörü Christoph Daum, Beşiktaş’ın başındayken Türkiye Kupası’nı 1 kez kazanırken, Galatasaray Teknik Direktörü Gheorghe Hagi ise sarı-kırmızılı takımda oyuncuyken bu sevinci 2 kez yaşadı. 
     Daum yönetimindeki Beşiktaş, 1993-94 sezonunda kupada şampiyon olurken, Hagi, sarı-kırmızılı takımda 1998-99 ve 1999-2000 sezonlarında futbolcu olarak bu kupayı kazanma mutluluğu yaşadı. 
     
</TEXT>
</DOC>
