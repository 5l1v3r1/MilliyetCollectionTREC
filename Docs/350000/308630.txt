<DOC>
<DOCNO> 308630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun15.html </URL>
<DATE> 2005/01/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Talabani Kerkük konusunda yazılı güvence aldık 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Kerkük'ün ''eski statüsüne kavuşturulması'' konusunda Irak geçici yönetimi ile ABD ve İngiltere büyükelçilerinden yazılı güvence aldığını söyledi. 
     Talabani, bölge parlamentosuna hitabı sırasında, Irak Devlet Başkanı Gazi El Yaver, Başbakan İyad Allavi ve Irak'taki İngiliz ve Amerikan büyükelçilerinden Kerkük konusunda yazılı güvence aldığını ifade etti. 
     ''Kurdistan Observer'' adlı internet sitesinde çıkan habere göre, Talabani şunları söyledi 
     ''Kerkük'ü asla unutmayacağız. Geçici anayasanın 58'inci maddesinin uygulamaya geçirilmesi ve bu çerçevede Kerkük'ün eski statüsüne kavuşturularak sürgündekilerin Kürtlerin dönmeleri ve Saddam Hüseyin döneminde gelen Arapların da eski yerleşim yerlerine gönderilmesi konusunda anlaşmaya vardık. Bu amaçla bir komite oluşturulacak.'' Talabani, oluşturulacak bu komitenin çalışmalarına 30 Ocak seçimlerinden sonra başlayacağını ve Kerkük'ün bölünmüş parçalarının bir araya getirileceğini de söyledi. 
     
     ABD'NİN YAKLAŞIMI 
     ABD Dışişleri Bakanlığı Sözcüsü Richard Boucher, 14 Ocak'ta yaptığı açıklamada, ''Irak'ta devrik Saddam Hüseyin hükümetinin Kerkük ve çevresinde uyguladığı zorla göç ettirme, mallara el konulması ve idari sınırlarla oynanması gibi haksız politikalara çare bulma çabalarının, Iraklıların karar vereceği iç mesele olduğunu'' bildirmişti. 
     Boucher tarafından yapılan bu yazılı açıklamada, Iraklılar tarafından hazırlanan ve kabul edilen geçici Irak anayasasının ''Saddam Hüseyin'in korkunç mirasını'' düzeltmek için atılması gereken bazı adımları ortaya koyduğuna da işaret edilerek, ABD'nin, Kerkük ile ilgili 58'inci maddeyle birlikte, geçici anayasanın tam olarak uygulanmasını desteklediği belirtilmişti. 
     Washington'daki gözlemciler, Boucher'ın açıklamasının, ABD'nin Kerkük'e Kürt göçüne dolaylı destek anlamına geldiği yorumunda bulunmuşlardı. 
     Geçici Irak anayasasının 58'inci maddesi, Kerkük'ten Saddam döneminde sürülenlerin kente dönmelerinin sağlanması konusuna işaret ediyor. Saddam, Kerkük'ten Iraklı Kürtleri çıkartarak, bu kenti Araplaştırma politikası izlemekle suçlanıyor. 
     
     TÜRKİYE RAHATSIZ 
     Iraklı Kürt gruplar, petrol zengini Kerkük'te demografik yapının kendi lehlerine yeniden düzenlenmesi yönünde çaba gösterirken, Türkiye, bu çabalardan duyduğu rahatsızlığı sürekli olarak taraflara iletiyor. 
     Dışişleri Bakanlığı Sözcüsü Namık Tan, Boucher'dan 5 gün sonra 19 Ocak'ta yaptığı açıklamada, Kerkük ve çevresine ''yapay ve gayri meşru nüfus kaydırması'' yapıldığı yönünde duyumlar alındığını belirterek, ilgili tüm taraflara bu şekildeki uygulama ve emrivakilerin büyük bir dikkatle incelenerek gereğinin yapılması çağrısında bulunmuştu. 
     Sözcü Tan, şunları kaydetmişti 
     ''Bölgede meskun farklı toplum katmanlarına mensup Iraklılar, bu sürecin eski rejimin yanlış politikalarının düzeltilmesi görüntüsü altında, ancak tarihsel verilerle bağdaşmayan bir düzey ve yoğunlukta gerçekleştiğini, keza belli siyasi parti ve oluşumlarca madden ve siyasi olarak teşvik edildiğini ve desteklendiğini doğrulamaktadırlar. Oysa geriye dönüş için belirlenmiş yöntem ve mekanizmalar mevcuttur. Bunların meşru biçimde işletilmesi gerekmektedir. 
     21. yüzyılda kimse kimsenin toprağını hukuk dışı emrivakilere maruz bırakamaz. Özgürlük, adalet ve demokrasi şemsiyesi altında geçmişin çarpık düzen ve politikalarına son verme görüntüsü altında, hatalı politika ve uygulamalara karşı çıkan grupların, bu kez aynı hataları kendilerinin işlemeleri kabul edilemez.'' 
     
     KRİTİK SEÇİMLER 
     Bu arada Ankara, Irak'ta 30 Ocak'ta yapılacak seçimlerde Kerkük il meclisinin dengesinin bozulabileceği endişesi taşıyor. 
     Güvenilir kaynaklardan edinilen bilgiye göre, ABD'nin desteğiyle çok sayıda Kürt göçmenin seçimlerde oy kullanması, 41 kişilik Kerkük il meclisinin dengesini bozacak. 
     Kürt göçmenlerle birlikte toplam seçmen sayısının 450 binden 500 binin üzerine çıktığı Kerkük'te, Kürtlerin seçimlere katılımının yüzde 85-90 arasında olması beklenirken, bu oranın seçimi boykot etmeleri sebebiyle Sünni Araplarda yüzde 60, Türkmenlerde ise yüzde 65'de kalabileceği kaydediliyor. 
     Kerkük il meclisi için yapılacak seçimlere ilişkin hesaplamalar, Kürtlerin 23 üyeyle ağırlık kazanacağını gösteriyor. Bu hesaplamalara göre, il meclisine Türkmenlerin 10-11 kişi, Arapların 6-7 kişi, Kürtlerin de 23-24 kişi sokmaları bekleniyor. 
     
</TEXT>
</DOC>
