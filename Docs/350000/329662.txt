<DOC>
<DOCNO> 329662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/soneko07.html </URL>
<DATE> 2005/04/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.93 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.93 oranında değer kazandı. Önceki hafta gerçekleşen hızlı düşüşün ardından yurt dışı piyasalarda geçen hafta gözlenen toparlanma hareketi, İMKB'yi de olumlu yönde etkiledi. 
     IMF heyetinin 4 Nisan'da Türkiye'ye geleceğinin açıklanması ve IMF ile Stand-By düzenlemesinin Nisan ayı içinde imzalanacağına yönelik beklentilerin ağırlık kazanmasıyla borsadaki yükseliş hareketinin güçlendiği görüldü. 
     ABD tahvil faizlerinde gerçekleşen gerilemeyle birlikte gelişmekte olan ülke borsalarında yaşanan rahatlama, İMKB'de izlenen olumlu seyirde etkili olurken, hafta içinde en düşük 24,243 puanı gören Ulusal 100 Endeksi, 25,983 puana kadar yükseliş kaydetti. 
     Borsa uzmanları, önümüzdeki hafta, ABD ekonomik verileri ve 3 Nisan'da açıklanacak enflasyon rakamları ile yön bulması beklenen İMKB'nin, IMF heyetinin temasları ile Avrupa Birliği sürecine yönelik gelişmeleri takip etmesinin beklendiğini, gelecek hafta yurt dışı ve alternatif piyasalardaki seyrin de izleneceği piyasada, toparlanma hareketinin sürebileceği tahmininde bulunuyor. 
     
     ÖZETLE PİYASALAR 
     Borsa, ilk iki günlük düşüşün ardından yükseliş trendine girdi. İMKB Tahvil ve Bono Piyasası'ndaki ortalama oranlarda kısa vadelerde yarım puan dolayında düşüşler, uzun vadelerde de küçük çapta artışlar gerçekleşti. YTL karşısında avro ve dolar değer yitirdi. Mevduat faizlerinin ortalamalarında da yarım puanın altında kalan düşüşler oldu. 
     Hisse senetleri haftalık bazda ortalama yüzde 0.93 oranında değer kazandı. 24 ayar külçe altının gram satış fiyatı değişmezken, Cumhuriyet altınının satış fiyatı yüzde 0.40 geriledi. Türk Lirası karşısında dolar yüzde 0.89, avro da yüzde 0.46 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.29 oranında arttı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.27, haftalık reponun net getirisi yüzde 0.23 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 2.59'luk düşüşle başladı. Salı günü de ortalama yüzde 1.46 gerileyen endeks, diğer günleri artışla kapattı. Hisse senetleri Çarşamba günü ortalama yüzde 0.50, Perşembe günü ortalama yüzde 3.89 ve Cuma günü de ortalama yüzde 1.30 oranında değer kazandı. 
     Endeks, geçen hafta boyunca 238.16 puanlık artışla 25,502.60 puandan 25,740.76 puana yükseldi. Hisse senetlerindeki haftalık ortalama artış yüzde 0.93 oldu. 
     İMKB Ulusal-Mali Endeksi 521.51 puan artışla 36,506.15 puandan 37,027.66 puana, İMKB Ulusal-Sanayi Endeksi 86.60 puan artışla 21,499.83 puandan 21,586.43 puana çıkarken, İMKB Ulusal-Hizmetler Endeksi 7.40 puan düşüşle 14,095.62 puandan 14,088.22 puana geriledi. 
     Böylece, mali grup hisseleri ortalama yüzde 1.43 oranında, sanayi grubu hisseleri ortalama yüzde 0.40 oranında değer kazanırken, hizmetler grubu hisseleri de ortalama yüzde 0.05 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 311 hisse senedinden 112'si değer kazanırken, 168 hisse senedi değer yitirdi, 31 hisse senedinin değeri de değişmedi. 
     Geçen hafta en yüksek oranlı artış, yüzde 70.15 ile Konfrut Gıda hisselerinde gerçekleşti. Yüzde 31.03'lük artışla Merko Gıda hisseleri ikinci ve yüzde 16.30'luk artışla Gima hisseleri üçüncü oldu. 
     En yüksek oranlı düşüş ise yüzde 14.12 ile Kartonsan hisselerinde oldu. Yüzde 13.45'lik düşüşle Tümteks hisseleri ikinci ve yüzde 11.82'lik düşüşle de Uşak Seramik hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 229 milyon 452 bin adet hisse senedi işlem gördü ve karşılığında 4 milyar 456 milyon YTL'lik işlem hacmi gerçekleşti. 
     
     DÖVİZ 
     Geçen hafta, İngiliz Sterlini dışındaki döviz türleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.89 oranında, Avro da yüzde 0.46 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0120 YTL düşerek 1.3430 YTL'ye, Avronun satış fiyatı 0.0080 YTL düşerek 1.7470 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.39 artışla 2.5500 YTL'ye çıkarken, İsviçre Frangı'nın satış fiyatı yüzde 0.88 düşüşle 1.1300 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3520 YTL'den, Avro 1.7440 YTL'den, İngiliz Sterlini 2.5460 YTL'den ve İsviçre Frangı da 1.1250 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre değişmezken, Cumhuriyet altınının satış fiyatı yüzde 0.40 oranında geriledi. 
     Külçe altının gram satış fiyatı bir önceki hafta sonu değeri olan 18.60 YTL'de kalırken, Cumhuriyet altınının satış fiyatı 125.50 YTL'ye düştü. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 0.57 oranında düşerek, 18.40 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.29 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,644 puan artarak 571,789 puandan 573,433 puana yükseldi. 
     Geçen haftanın en çok değer kazanan katılma belgeleri, yüzde 3.31'lik artışla Ata Yatırım A Tipi İMKB-30 Endeks Fon, yüzde 3.07'lik artışla Turkish Yatırım A Tipi Değişken Fon ve yüzde 2.92'lik artışla da Tekstilbank A Tipi Hisse Fon olarak sıralandılar. 
     Haftanın en çok değer yitiren katılma belgeleri ise yüzde 1.24'lük düşüşle Gedik A Tipi Hisse Senedi Fon, yüzde 1.19'luk düşüşle MNG Bank A Tipi Değişken Fon ve yüzde 1.06'lık düşüşle Global A Tipi Değişken Piri Reis Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.28 ile yüzde 0.35 arasında gerçekleşti. 
     Mevduat faizlerinin ortalamalarında geçen hafta yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.27 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.7 dolayında bulunan haftalık reponun net getirisi de yüzde 0.23 oldu. 
     
</TEXT>
</DOC>
