<DOC>
<DOCNO> 342680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/axspo01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aptal değilim' 
</HEADLINE>
<TEXT>


İspanyol futbolcu, "İbrahim Üzülmez sakatlandıktan sonra da forma bulamayınca yıkıldım, kabuğuma çekildim. Bizler zeki insanlarız. Oynatılmamam, istenmediğimin göstergesi" dedi 

ÖZEL RÖPORTAJ BİLAL MEŞE 


Herkes eleştirdi, herkes onun hakkında bir şey söyledi. Del Bosque'nin "manevi oğlu" olduğundan tutun da, Türkiye'de oynamak istemediğine kadar çok şey yazıldı, çizildi. Juanfran'dan bahsediyoruz. En kötü günlerini yaşadığı bugünlerde karşısında Milliyet taktik'i gören İspanyol futbolcu, "Geldiğim günden bu yana ilk kez siz gerçek anlamda beni dinlediniz" diyerek şaşırdığını belirtti. 
Del Bosque'nin gidişine üzüldüğünü, ancak Rıza Çalımbay'a da saygı duyduğunu ifade eden Juanfran, geçirdiği bu zor dönemi ise şöyle anlattı 
"İbrahim Üzülmez'in oynadığı dönemde yedek bekletilmem doğal olabilirdi, sonuçta İbrahim bulunduğu alanın en iyilerinden. Formdaydı, yedek kalmam normaldi. Ancak İbrahim Üzülmez sakatlandı. Aslında çok üzüldüm, oynamayı bekledim, işte tam zamanı dedim, ne var ki hayal kırıklığına uğradım. Demek ki İbrahim'in olup olmaması arasında bir fark yokmuş. İşte o anda yıkıldım, kabuğuma çekildim. Hiç kimse aptal değil. Bizler de zeki insanlarız. İbrahim Üzülmez sakatlandıktan sonra benim oynatılmamam, buradan istenmediğimin en büyük göstergesidir. O pozisyonda zor olduğumu anladım. Ancak profesyonelce pes etmedim, çalışmalara katıldım, aksatmadım. Sakatlıklarım hariç." 

'Terbiyesizlik yapmam' 
Rıza hocayla ilk günlerde görüştüğünü, kendisine güvendiğini ifade ettiğini, ancak bunu pratiğe dökmediğini vurgulayan Juanfran, "Buna da saygı duyuyorum. Belki Türk olduğu için vatandaşlarına daha çok güveniyor olabilir. Bu çok doğal. Del Bosque de beni oynatmıştı" diye konuştu. 

'Pahalı bir yatırımım' 
Neden oynatılmadığını kendi kendine sık sık sorduğunu da vurgulayan İspanyol futbolcu, "Şimdi İbrahim'in yerinde oynayan isim sol ayak değil. Çelişkiler var. Ama bunu hiç kimseye soramam. Ne Rıza hocaya, ne de orada oynayan arkadaşa. İkisine de terbiyesizlik yapmış olurum" ifadesini kullandı. 
Juanfran, kalıp kalmayacağı sorusuna ise şu yanıtı verdi 
"İki yıl daha sözleşmem var. Burada mutluyum ama pahalı oyuncuyum. Bu kadar pahalı bir yatırımın yedekte bekletilmesi hem benim açımdan, hem de Beşiktaş açısından iyi olmaz. Nasıl olsa paramı alacağım, ama bu önemli değil. Oynayarak kalmam gerekir. Beşiktaş beni satmak istiyorsa, iyi para kazanmak istiyorsa ellerine müthiş bir fırsat geçmişti, ancak kullanamadılar. Beni oynatsalardı, pazar yaratabilirlerdi. 4 milyon euroya geldim buraya... Bir senedir buradayım, satmak istiyorlarsa, bunu bir an önce yapsınlar, aksi taktirde iki sene sonra serbest kalacağım, Beşiktaş'a bir para gelmeyecek. Onlar da kazansınlar isterim." 
Fran, gelecek sezon bu kadronun büyük işler yapacağına inandığını ifade etti. İspanyol oyuncu, yaşadığı duyguları da şu sözlerle belirtti 
"Geçen seneki üç maçı seyredip, bir de buradaki konumuma baktıktan sonra sanki midemde bir taş olduğunu hissediyorum. Hem de kocaman bir taş Eğer önümüzdeki sezon da oynamayacaksam, ya da oynatılmayacaksam burada kalıp, kalmam konusunda bir kez daha başımı ellerimin arasına koyup düşünmem gerekir. Benim bunu söylemem belki ayıp. Ama menajerime şunu söyledim, artık dayanamıyorum, eğer bir şans bulabilirsem patlamaya hazır bomba gibiyim. Çok şanslı bir adamım. Tanrı bana müthiş bir iş verdi. Hem büyük paralar kazanıyorum, hem de futbol oynuyorum. Kime kısmet olur böyle bir olay." 

Demirören el koydu 

Beşiktaş Başkanı, yöneticilerle tek tek görüştü, huzurun sağlanmasını isteyip birlik, beraberlik çağrısı yaptı, "Ancak çok rahatsızlık duyan varsa da istifa edebilir" dedi 

Kısmi yüz felci geçirip, Göcek'te dinlenmeye çekilen Beşiktaş Başkanı Yıldırım Demirören, yönetim içinde yaşanan tartışmalara el koydu. 
Özellikle transferler nedeniyle yaşanan tartışmaların medyaya sızmasından rahatsızlık duyan Demirören, idarecilerini arayarak birlik, beraberlik çağrısında bulundu. Hafta sonunu yönetiminde bulunan isimlerden Kıvanç Oktay, Kenan Öner ve Bülent Deriş ile birlikte geçiren Beşiktaş Başkanı, yöneticileriyle tek tek görüşme yaptı. 
Her ailede bir takım tartışmaların yaşanabileceğini vurgulayan Yıldırım Demirören, şunları söyledi 
"Yönetim kurulu içindeki tartışmalar medyaya sızıyor. Bu konuda hepinizin hassas olmasını istiyorum. Kol kırılır, yen içinde kalır. Bu sorunları kendi içimizde aşarız. Birlik, beraberlik içinde daha güçlü oluruz. Ancak aşırı rahatsızlığı olan varsa da yönetimden ayrılabilir." 

Ramazan sakatlandı 

Beşiktaş'ın dün akşam yaptığı antrenmanda kaleci Ramazan sakatlandı. İstanbul maçı kamp kadrosundan çıkarılan genç kalecinin yerine Murat alındı. Sakatlar ve cazalılar nedeniyle zor durumda kalan Teknik Direktör Rıza Çalımbay ise 18 kişilik kadroyu tamamlayabilmek için PAF Takım'dan İbrahim Kaş'ı da kadroya dahil etti. Çalımbay'ın bugünkü karşılaşmada forvette Carew-Tümer ikilisine görev vereceği öğrenildi. 

Fedak r Optur 

RAHMAN SAĞIROĞLU 

Beşiktaşlı futbolcuların dertlerine derman bulmak için gecesini, gündüzüne katan kulüp doktoru Ayhan Optur, bu kez annesinin sıkıntılarını dindirmek için fedak rlık yapacak. 
Diyaliz hastası annesinin rahatsızlığına son vermek isteyen Siyah - Beyazlılar'ın doktoru, 1 Mayıs'tan itibaren bir ay izin alarak Antalya'ya gitti. Akdeniz Üniversitesi'nde tahlilleri yapılan ve şu ana kadar böbreği uyumlu görünen Optur, diğer tahlillerin de olumlu sonuçlanması durumunda annesi Fatma Optur'un ağrılarına son verecek ve çarşamba günü bıçak altına yatarak kendi böbreğini bağışlayacak. 

Kartal, Adnan için devrede 

M.ALİ SABUNCU 

Beşiktaş, Galatasaray'ın da transfer gündeminde yer alan Samsunsporlu Adnan için temaslara başladı. Teknik direktör Rıza Çalımbay'ın, başarılı sağ kanat oyuncusu için Ertuğrul Sağlam ile bir telefon görüşmesi yaptığı ve bu futbolcu hakkında bilgi aldığı öğrenildi. Sağlam'ın ise Çalımbay'a, kaleci Ramazan, Berkant ve Fatih Sonkaya'nın durumunu sorduğu ifade edildi. 

Hem kendine hem takımına 

İngiltere'nin Norwich City takımı, bugün Fulham deplasmanında "Olmak ya da olmamak" mücadelesine çıkarken, Youssef Safri de hem takımı, hem de kendisi için oynayacak. Çünkü Safri bugün Beşiktaş tarafından izlenecek. Kasığındaki sakatlıktan kurtulup son anda Fulham maçına yetişen yıldızı, Siyah - Beyazlılar'dan Antrenör Zeki Önatlı takip edecek. 


</TEXT>
</DOC>
