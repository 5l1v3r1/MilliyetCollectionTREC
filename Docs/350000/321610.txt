<DOC>
<DOCNO> 321610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur34.html </URL>
<DATE> 2005/03/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
"Profesör Güner'i vurduğumu ertesi gün gazeteden öğrendim" 
</HEADLINE>
<TEXT>

     Karadeniz Teknik Üniversitesi KTÜ Öğretim Üyesi Prof. Dr. Sadettin Güner ve oğlu Selçukhan ile Engin Bayramoğlu'nun öldürülmesi, 2 kişinin yaralanması olayına karıştığı iddiasıyla tutuklanan 4 kişiden 2'si, tahliye edildi. 
     Trabzon Ağır Ceza Mahkemesi'ndeki görülen duruşmaya, ''şahısta hata sonucu iki kişiyi öldürmek, taammüden ve kan davası güderek bir kişiyi öldürmek, iki kişiyi kasten öldürmeye tam teşebbüste bulunmak, ruhsatsız silah taşımak, delilleri yok etmek, suç işleyenleri saklamak'' iddiasıyla tutuklu bulunan Sevim Gömleksiz ile Özdemir Cici, tahliye edildi. 
     Müştekiler Prof. Dr. Sadettin Güner'in eşi Melek Güner ile Engin Bayramoğlu'nun babası Nihat Bayramoğlu, duruşmaya gelmedi. 
     Mahkeme heyeti, Melek Güner ile 2 çocuğunun yazılı müdahale talebini kabul etti. 
     Sanıklardan İsmet Meral, savunmasında, 7 Ocak 2005'de yeğeni Burak Reis ile birlikte Boztepe'de oturan yengesinin evine gitmek üzere yola çıktıklarını, yol üzerinde bulunan işletmeciliğini Birol Zihni'nin yaptığı büfeye uğradıklarını anlattı. Büfe sahibinin kendisine verdiği birayı içerken yeğeni Burak'ın büfenin dışında bulunduğunu ifade eden Meral, şunları söyledi 
     ''Bu sırada dışardan 5-6 el silah sesi geldi. Üzerimde 2 adet tabanca vardı. Birini çekerek dışarı çıktım. Yavaş ilerleyen bir otomobil gördüm. İlk etapta Burak'ı göremedim. Araçtan ateş edildi düşüncesiyle ben de araca doğru ateş açtım. Birkaç el ateşten sonra tabancam tutukluk yaptı. Diğer tabancamı alarak 5-6 el daha ateş ettim. Otomobil yavaşça aşağı doğru gidiyordu. Ne içindekileri gördüm ne de rengini fark ettim.'' Olay yerinden kaçarak uzaklaştığını bildiren Meral, merdivenlerde yeğeni Burak Reis ile karşılaştığını belirterek, ''Burak'a ne oldu, sana kim ateş etti dedim. Burak 'Bana kimse ateş etmedi. Ben Engin Bayramoğlu'nun arabasına ateş ettim' dedi. Daha sonra eve gittik'' diye konuştu. 
     Bu sırada Özdemir Cici'yi telefonla aradığını ve Boztepe Mahallesi'nde bir olay olduğunu, olay hakkında bilgi alıp kendisine iletmesini istediğini belirten Meral, ''Özdemir'i birkaç kez aradım. Olay yerine gitmişti. Bana üniversiteden bir öğretim görevlisinin öldürüldüğünü söyledi'' dedi. 
     Ertesi gün akşama doğru yeğeni Burak Reis ile evde buluştuklarını anlatan Meral, şöyle devam etti 
     ''Olayı daha rahat bir ortamda konuşmak ve kafamızı toparlamak için Boztepe Mahallesi'nde oturan yengem Sevim Gömleksiz'in evine gitmek için yengeme ait otomobille yola çıktık. Boztepe'de Burak, 'Engin' diyerek el frenini çekti ve aşağı indi. Yanımızdan geçen otomobil biraz ileride binaların yanında durmuştu. Burak otomobildekilere birkaç el ateş ettikten sonra geri geldi. Otomobille olay yerinden uzaklaştık. Daha sonra otomobili terk ederek kaçtık. Ben bu olayda ateş etmedim.'' Ölen Engin Bayramoğlu'nun kardeşleri Serkan ve Gökmen Bayramoğlu'nun yaklaşık 2 yıl önce kardeşi Yusuf Meral'i öldürdüğünü ifade eden İsmet Meral, şunları söyledi 
     ''Bun rağmen Engin Meral ile hiçbir husumet yaşamadım. İşyerlerimiz yakındır. Engin'i öldürmek istesem, bunu çok daha önce yapardım. Burak'ın böyle birşeyi niye yaptığını bilmiyorum. Olaydan önce Burak ile bu konuda hiç konuşmadık.'' Olayın ardından Erdoğdu Mahallesi'nde bir arkadaşının evinde saklandığını, daha sonra yengesinin evine gittiğini bildiren Meral, polisler gelince tabancayla birlikte teslim olduğunu ifade etti. 
     
     ''BİR YANLIŞ VARDI ONU DÜZELTMEM GEREKİYORDU'' 
     Sanık Burak Reis ise dayısı İsmet Meral'in ifadesini doğruladı. Büfenin önünde beklerken Engin Bayramoğlu'nun kullandığı otomobilin yanından geçerek gittiğini belirten Reis, şöyle dedi 
     ''Otomobil 10-15 dakika sonra geri döndü. Virajı dönerken silahımı çektim ve Engin Bayramoğlu zannederek sürücüye ateş ettim. Dayımın ateş edip etmediğinin farkında değilim. Olayın ardından eve geldim. Profesörü vurduğumu ertesi gün gazetelerden öğrendim. Dayımın evine gittim ve tabancasını aldım. Bir yanlış vardı onu düzeltmem gerekiyordu. Dayım Yusuf Meral öldürüldüğünde Engin Bayramoğlu'nu öldürmeyi kafama koymuştum. Boztepeye gittik. Bu sarıda Engin Bayramoğlu'nun otomobiliyle karşılaştık. El frenini çekerek araçtan indim. Biraz ileride duran otomobilin yanına giderek, tabancamdaki bütün mermileri Engin Bayramoğlu'nun üzerine boşalttım. Yana doğru düştü. Olay yerinden kaçtık. Dayımdan ayrılarak Vakfıkebir İlçesi'ne gittim. Dayımın teslim olduğunu televizyonlardan öğrendim. Teslim olmak için Trabzon'a gelmek için dolmuş beklerken polise yakalandım.'' Delilleri yok etmek, suç işleyenleri saklamak iddiasıyla tutuklu yargılanan İsmet Meral'in yengesi Sevim Gömleksiz, cinayetlerin işlendiği günlerde evde olmadığını belirtti. Evinin yedek anahtarının İsmet Meral'de bulunduğunu söyleyen Gömleksiz, ''İsmet'in evimde saklandığını bilmiyordum'' dedi. 
     Aynı suçtan tutuklu yargılanan Özdemir Cici ise ilk cinayetin ardından İsmet Meral'in kendisini telefonla arayarak, Boztepe Mahallesi'nde bir olay olduğunu, olay hakkında bilgi alıp kendisine aktarmasını istediğini söyledi. Cici, ''İsmet'in belirttiği yere gittim. Olay yerindeki vatandaşlar bir profesör ile çocuğunun öldürüldüğünü söylüyordu. Bir süre sonra İsmet yeniden aradı, duyduklarımı kendisine anlattım'' dedi. 
     Prof. Dr. Sadettin Güner ile oğlu Selçukhan'ın öldürülme olayına ilişkin tanık olarak dinlenen büfe işletmecisi Birol Zihni, büfede İsmet Meral ile içki içtikleri sırada Burak Reis'in dışarıda bulunduğunu, silah sesleri üzerine İsmet Meral'in tabancasını çekerek dışarı çıktığını anlattı. Zihni, ''İsmet Meral silahıyla ateş etmeye başladı. Daha sonra ikisi de olay yerinden uzaklaştılar'' şeklinde konuştu. 
     Engin Bayramoğlu'nun olayına ilişkin dinlenen tanıklar Fatma ve Adem Emir ile Hasan Boz, cinayet anını görmediklerini belirttiler. 
     Mahkeme Heyeti Başkanı Dursun Kaya Güleç, 6 Ocak 2003'de öldürülen Yusuf Meral'in davasına ilişkin karar örneği ile müşteki Prof. Dr. Sadettin Güner'in eşi Melek Güner'in Of Asliye Ceza Mahkemesi'nde 21 Şubat 2005'de verdiği ifade tutanağının dosyaya koyulduğunu belirtti. 
     Cumhuriyet Savcısı Yakup Ünal Demir, Sevim Gömleksiz ile Özdemir Cici'nin, tutuklu kaldıkları süre göz önünde bulundurularak tahliyelerine karar verilmesini istedi. 
     Mahkeme heyeti, müşteki Nihat Bayramoğlu'na davetiye çıkarılmasına, dosyadaki eksikliklerin giderilmesine, suç vasfında değişiklik olma ihtimali üzerine tahliyelerine, diğer sanıklar İsmet Meral ile Burak Reis'in tutukluluk hallerinin devamına karar vererek, duruşmayı erteledi. 
     
     OLAY 
     Trabzon'un Boztepe Mahallesi'nde, 7 Ocak 2005 gecesi Prof. Dr. Sadettin Güner, eşi ve 3 çocuğuyla otomobiliyle seyir halindeyken silahlı saldırıya uğramıştı. Prof. Dr. Güner ile 4 yaşındaki oğlu Selçukhan Güner saldırıda hayatını kaybederken, eşi ve 2 çocuğu olaydan yara almadan kurtulmuştu. 
     Aynı mahallede, bir gün sonra silahlı saldırıya uğrayan Engin Bayramoğlu ölmüş, otomobilinde bulunan biri çocuk iki kişi yaralanmıştı. Her iki olayın faillerinin, İsmet Meral ile yeğeni Burak Reis olduğu açıklanmıştı. 
     Zanlılar Meral ve Reis'in, Trabzon'un Değirmendere Mahallesi'nde 6 Ocak 2003'te silahlı saldırı sonucu öldürülen Yusuf Meral'in 28 akrabası, Engin Bayramoğlu'nun ise Yusuf Meral'i öldürmekten mahkum Serkan ve Gökmen Bayramoğlu'nun ağabeyi olduğu öğrenilmişti. 
     Trabzon Emniyet Müdürlüğü'nce yapılan operasyonlarda, İsmet Meral kent merkezinde, Burak Reis ise Vakfıkebir İlçesi'nde, her iki olayda kullanılan silahlarla yakalanmış, zanlılar ile ''delilleri yok etmek ve suç işleyenleri saklamak'' gerekçesiyle gözaltına alınan Sevim Gömleksiz 14 Ocak 2005'de yakalanarak tutuklanmıştı. Gömleksiz ile aynı suçu işlediği iddia edilen Özdemir Cici ise 25 Şubat 2005'de yakalanarak tutuklanmıştı. 
     Samsun Emniyet Müdürlüğü Balistik ve Kriminal Şube Müdürlüğü'nce yapılan incelemede, zanlılarla ele geçirilen 4 tabancanın olaylarda kullanıldığı belirlenmişti. 
     
</TEXT>
</DOC>
