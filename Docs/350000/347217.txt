<DOC>
<DOCNO> 347217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo18.html </URL>
<DATE> 2005/05/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gençlerbirliği'nin kaptanı Ümit, Cavcav'a sitem ederek kulüpten ayrıldı 
</HEADLINE>
<TEXT>

     Gençlerbirliği’nde dün başlayan transfer görüşmeleri sonrasında, kulüple yollarını ayıran futbolculardan takım kaptanı Ümit Bozkurt, "Sayın başkanın şahsi kararıyla ayrılmış bulunuyorum" dedi. 
     Beştepe İlhan Cavcav Tesisleri’nde bir basın toplantısı düzenleyen başarılı futbolcu, kulüp başkanı İlhan Cavcav ile hiçbir zaman para konuşmak istemediği gibi, konuşmayacağını da dile getirerek, şöyle konuştu 
     "Gençlerbirliği camiasının şunu bilmesini istiyorum. Ben sayın Cavcav ile hiçbir zaman para konuşmak istemediğim gibi konuşmayacağımı dile getirdim. Bu nedenle de menajerlerim sayın Erhan Çağlayan ve Mehmet Şen’i görüştürdüm. Ancak dün onların yurtdışında olmaları beni istemeyerek de olsa başkanla transfer görüşmek üzere oturmama neden oldu. Sadece geçen sene ki fiyatıma yüzde 10 ilave edilmesini istedim. 
     Sonunda bir telefonla hizmetlerime teşekkür edilerek, ayrılmış olduk." 
     
     "ŞAMPİYONLUK İÇİN GELMİŞTİM" 

     Ersun Yanal’ın 3 yıl önce şampiyonluğa oynayacak bir takım oluşturmak amacıyla kendisine teklifte bulunduğunu hatırlatan Ümit, "’Ersun hoca bizzat İstanbul’a gelerek şahsıma transfer etmek istediklerini söyledi. O zaman Beşiktaş’ın da anlaşma isteğine rağmen, ayrılarak Beşiktaş’tan alacağım paranın yarısından daha azına anlaşmış olduğum, 3 yıl kaptanlığını yaptığım, yaklaşık 100 maç oynadığım, bulunduğum süre içerisinde tarihinde ilk kez şampiyonluğa oynayan UEFA Kupası’nda tarihi başarı yakalayan, 2 kez Türkiye Kupası finali oynayan ve en kötü sezonu denilen bu sezonda dahi 5. olan Gençlerbirliği takımından sadece bir kez görüşmemize rağmen, sayın başkanın şahsi kararıyla ayrılmış bulunuyorum" diye konuştu. 
     
     GERÇEK HEDEFLER 

     Takım kaptanı Ümit Bozkurt, gerçek hedefleri olan bir kulübe gitmek istediğini ifade ederek, sözlerini şöyle tamamladı 
     "Bana göre bu karar kulübün önümüzdeki yıllardaki politikasının bir sebebidir. Buna da saygı duyuyorum. Beni sevindiren taraf başarılarla dolu 3 yılın ardından Ziya hocamın çok istemesine rağmen sadece profesyonellik gereği ayrılmamızdır. Heyecanımı ve futbolumu bundan sonraki kulübüme fazlasıyla vereceğim, gerçek hedefleri olan bir takıma gitmek istiyorum. Bu sebeple gelecek teklifleri değerlendireceğim. Gençlerbirliği camiasına teşekkür ediyorum. 
     Ekmeklerini yedim, haklarını helal etmelerini istiyorum." 

     
</TEXT>
</DOC>
