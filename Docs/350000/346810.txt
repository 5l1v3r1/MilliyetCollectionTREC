<DOC>
<DOCNO> 346810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/ekonomi/eko04.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks referandum sonrası yön belirleyecek 
</HEADLINE>
<TEXT>


Teknik göstergelerin zayıflaması ve endeksin ortalamaların altında kalan kapanışı referandumdan 'hayır' çıkma olasılığını destekliyor 

Zeynep Candan Aktaş 

Pazartesiden itibaren satış baskısında olan İMKB 100 Endeksi cuma günü gelen zayıf alımlarla toparlandı. Ancak haftaya başladığı seviyenin altında kaldı. En yüksek 25.580, en düşük 23.890 puanı gören endekste kapanış 24.453'ten gerçekleşti. Kapanış itibariyle endeks 20 ve 50 günlük ortalamaların altında. 
Piyasanın satış baskısında olmasının nedenlerinden biri Almanya'da hafta sonu yapılan eyalet seçimlerinde Türkiye'nin AB üyeliğini destekleyen Schröder'in partisinin yenilgiye uğraması ve bunun üzerine alınan erken seçim kararı idi. Schröder'in genel seçimlerde kaybetmesi halinde Almanya'nın Merkel ile bundan böyle engel çıkaran bir görünüme dönüşebileceği endişesi piyasalarda rahatsızlığa neden oldu. Diğer taraftan bu hafta sonu Fransa'da AB anayasası referandumu yapılacak ve cuma günü yüzde 55 seviyelerinde hayır oyları önde idi. 
Fransa'da 'hayır' çıkması halinde 1 Haziran'da Hollanda'da yapılacak referandumdan 'evet' çıkma olasılığının çok düşük olduğu ifadeleri piyasaları bir hafta boyunca sıkıştırdı. Teknik olarak endeks bu haftayı da bolinger bandın dışına taşmadan sıkışık geçirdi. Cuma günü gelen tepkinin hacim olarak zayıf kalması ve ortalamaların yukarı yönde geçilememiş olması önümüzdeki hafta için çok olumlu bir görüntü vermiyor. Fransa referandumundan gelebilecek 'hayır' sonucu zaten teknik göstergelerce de teyid edilen zayıflamanın sürme olasılığını artırıyor. Olası şekilde sürpriz bir 'evet' oyu ise bolinger bandların yukarı yönde kırılması ve tepki hareketinin bir süre daha devam etmesini sağlayabilir. Endekste destekler 24.000 ve 23.500'de iken dirençler 25.000 ve 25.500 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
