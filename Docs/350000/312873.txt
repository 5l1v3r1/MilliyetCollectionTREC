<DOC>
<DOCNO> 312873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun30.html </URL>
<DATE> 2005/02/06/ </DATE>
<TIME> 23.06 </TIME>
<AUTHOR>  </AUTHOR>
<HEADLINE>
ABD dişişleri bakanı Rice İsrail'de... 
</HEADLINE>
<TEXT>

     ABD Dışişleri Bakanı Condoleezza Rice, İsrail'de, Kudüs'ün statüsünün korunması ve tartışmalı başkent konusunda Filistin Ulusal Yönetimi Başkanı Mahmud Abbas'a zarar verecek tek taraflı adımlardan kaçınılması çağrısında bulundu. 
     Kudüs'te, İsrail Dışişleri Bakanı Silvan Şalom ve Başbakan Ariel Şaron ile görüşen Rice, Kanal 2 televizyonuna da bir demeç verdi. 
     Rice, ilk olarak Şalom ile bir araya geldi. 
     ABD Dışişleri Bakanı, görüşmeden önce, ''İsrail'deki ortaklarımızdan ve arkadaşlarımızdan, barışın kurulması ve demokratik bir Filistin'in ortaya çıkarılmasına yönelik yürütülen politikalara destek vermelerini istiyoruz'' dedi. 
     Rice, geri çekilme planının tarihi bir fırsat olduğunu, Filistinlilerin ve İsraillilerin gelecekteki güvenliğinin, yan yana kurulu iki devletin varlığıyla sağlanabileceğini kaydetti. 
     Amerikan Dışişleri Bakanı, Filistin lideri Abbas'ın demokratik bir seçimle geldiğini ifade ederek, liderliğine sağlam bir temel oluşturulabilmesi için, kendisine mümkün olduğunca yardım edilmesini istedi. 
     ''Şimdi iyimserlik zamanı'' diyen Rice, bir bütün olarak, bölgede köklü değişikliklerin olduğunun da altını çizdi. 
     Şalom ise İsrail'in Kudüs üzerindeki egemenliğinden vazgeçmeyeceğini söyledi. 
     Silvan Şalom, Kudüs sorununun nihai anlaşma kapsamında çözüleceğini belirtirken, niyetlerinin, Filistinlilere zarar vermek olmadığını da bildirdi. 
     Rice'ın daha sonra bir araya geldiği İsrail Başbakanı Şaron, görüşmenin, iki ülke arasındaki dostluk ilişkilerine katkıda bulunacağından emin olduğunu ifade etti ve Rice'ın ziyaretinin, bölgede kurulmasını çok arzuladıkları barış sürecine de katkıda bulunacağını umduğunu kaydetti. 
     Rice ise Şaron'a cevaben, İsrail ve ABD ilişkilerinin sağlam olduğunu belirtti. 
     Sadece ortak çıkarlara değil, ortak değerlere de sahip olduklarını dile getiren Rice, ''Amacımız, barış davasını ileri götürmek ve terörizm musibetini ortadan kaldırmaktır'' diye konuştu. 
     Rice, Kanal 2 Televizyonuna verdiği mülakatta da ABD gibi arabulucu ülkelerin katkısının asgari tutularak, İsrail ve Filistinli görüşmecilerin doğrudan temasının önemine değindi. 
     Filistinli mültecilerin geri dönüş haklarıyla ilgili bir soruya Rice, 1967'den bu yana kaydedilen demokratik gerçeklerin gözönünde tutulması ve tarafların, her iki tarafın da gereksinimlerine cevap veren bir anlaşmaya varmaları gerektiğini kaydetti. 
     
</TEXT>
</DOC>
