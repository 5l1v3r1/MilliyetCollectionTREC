<DOC>
<DOCNO> 333048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur06.html </URL>
<DATE> 2005/04/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yiğit, Kocabaş, Garipoğlu'nun mahkumiyeti bozuldu Evcil'in cezası onandı 
</HEADLINE>
<TEXT>

     Yargıtay 8. Ceza Dairesi, Türkbank ihalesi davasında sanıklar Korkmaz Yiğit, Mehmet Kocabaş ve Hayyam Garipoğlu'na verilen mahkumiyet kararlarını bozdu ve zamanaşımı nedeniyle kamu davasını ortadan kaldırdı. 
     Daire, diğer sanıklar Erol Evcil ve Mustafa Kefeli'ye verilen mahkumiyet kararını ise usul ve yasaya uygun bularak onadı. 
     Yargıtay 8. Ceza Dairesi'ndeki davanın bugünkü duruşmasından temyiz istemlerine ilişkin karar açıklandı. 
     Sanık avukatlarından bazılarının hazır bulunduğu duruşmada kararı özet olarak açıklayan Yargıtay 8. Ceza Dairesi Başkanı Zeki Aslan, sanık avukatlarının bazı usule yönelik itirazlarının oy çokluğuyla reddedildiğini bildirdi. 
     Sanıklar Korkmaz Yiğit, Mehmet Kocabaş ve Hayyam Garipoğlu hakkında verilen mahkumiyet kararlarının bozulduğunu ifade eden Aslan, her üç sanık hakkındaki kamu davasının zamanaşımı nedeniyle ortadan kaldırılmasına oy birliğiyle karar verildiğini belirtti. 
     Aslan, sanıklar Erol Evcil ve Mustafa Kefeli'ye verilen mahkumiyet kararının ise usul ve yasaya bulunarak oy birliğiyle onandığını kaydetti. 
     Yargıtay Cumhuriyet Başsavcılığı tebliğnamesinde, Hayyam Garipoğlu hakkındaki mahkumiyet kararının bozulması istenirken, diğer sanıklar Yiğit, Kocabaş, Evcil ve Kefeli hakkındaki mahkumiyet kararının ise onanması talep edilmişti. 
     Başsavcılık, Yargıtay 8. Ceza Dairesi'nin verdiği karara katılmazsa, itiraz etme hakkı bulunuyor. 
     Başsavcılık itiraz ederse dosya Yargıtay Ceza Genel Kurulu'na gidecek. 
     
     YEREL MAHKEMENİN KARARI- 

     İstanbul 7. Ağır Ceza Mahkemesi, Korkmaz Yiğit'i ''Türbank ihalesine fesat karıştırmak'' ve ''cürüm işlemek amacıyla oluşturulan teşekküle üye olmak'' suçlarından 3 yıl 9 ay 2 gün hapis cezasına çarptırdı. 
     Sanıklar Evcil, Kefeli ve Kocabaş'ı da aynı suçlardan 3'er yıl 9'ar ay hapse mahkum eden mahkeme, Hayyam Garipoğlu'nun da 1 yıl 7 ay hapis ile cezalandırılmasına karar verdi. 
     
</TEXT>
</DOC>
