<DOC>
<DOCNO> 310530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy06.html </URL>
<DATE> 2005/01/29/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
CHP Kurultayı'nda sahte kart tartışması... 
</HEADLINE>
<TEXT>

     CHP 13. Olağanüstü Kurultayı, Genel Başkan Deniz Baykal'ın kurultay salonuna gelmesinin ardından saat 11.35'te çalışmalarına başladı. 
     Baykal, saat 11.25'de Genel Başkan Yardımcısı Eşref Erdem ve beraberindeki partililerle kurultay salonuna 10. Yıl Marşı eşliğinde girdi. Salonda tur atarak delege ve partilileri selamlayan Baykal, daha sonra kurultayı açmak üzere kürsüye çıktı. 
     Baykal, ''İnadına Baykal, İnadına Sol'', ''Asla Teslim Olmayacağız'' sloganları arasında kurultay çalışmalarını başlattığını ilan etti. İstiklal Marşı'nın okunması ve saygı duruşuyla kurultay çalışmaları başladı. 
     Salonda kurultayın başlamasını beklerken partililer sık sık, ''İnadına Baykal, inadına sol'', ''Asla teslim olmayacağız'' sloganları attılar. ''Katil ABD, CHP'den defol'', ''Seninle ölümüne varız'', ''ABD kumandalı başkana hayır', ''Biz bir tane Mustafa sevdik ona da Kemal dedik'' yazılı pankartlar da dikkati çekti. Bu arada, konuk tribününde bulunan bir grup da ''Seka halkındır satılamaz'' diye slogan attı. Konuk tribününde Baykal'ı destekleyen partililer yer alırken, delegelerin bulunduğu karşı tribünde ise boyunlarında sarı kaşkol taşıyan bazı delegelere zaman zaman sloganlarla tepki gösterdiler. Yaşanan gerginlikler, çalınan müziklere tutulan tempolarla yumuşadı. 
     
     SAHTE KART TARTIŞMASI 

     Kurultay çalışmaları başlamadan önce Sarıgül'e destek veren İstanbul Milletvekili Hasan Aydın ve Rize İl Başkanı Turgut Karafazlı, basın mensuplarına üzerinde delege adı yazmayan delege kartlarını göstererek, tribünlere bu kartlarla delege olmayanların da oturtulduğunu öne sürdüler. 
     Hasan Aydın elindeki kartı kameralara ve foto muhabirlerine gösterirken, CHP Genel Sekreter Yardımcısı Algan Hacaloğlu, ''Şov yapma'' diye tepki gösterdi. Tribünde oturan bazı delegeler de Aydın'a ''Onları siz kendiniz hazırlamışsınızdır'' şeklinde laf attılar. 
     Bu arada salona manyetik kartlar konusunda sık sık tartışmalar yaşandı. Manyetik kart geçiş noktalarında bulunan görevlilerin zaman zaman kendi kartlarını okutarak salona konuk aldıkları gözlendi. 
     Muhalif delegelerden eski milletvekili Celal Topkan da gece yarısından itibaren parti yöneticilerinin salona kendilerine destek veren partilileri aldıklarını ifade etti. Topkan, kendilerine ise sadece 15 konuk kartı verildiğini öne sürdü. 
     
     
     LİVANELİ-DERVİŞ SALONDA 

     Son anda Genel Başkanlığa aday olmaktan vazgeçen Zülfü Livaneli, kurultaya Kemal Derviş ve bazı milletvekilleriyle birlikte geldi. Bu arada salon dışında bekleyen Sarıgül taraftarları Livaneli ve Derviş'den Sarıgül'e destek vermelerini istediler. Sarıgül taraftarları, kurultay salonuna giremediklerinden şikayet etmeleri üzerine de Livaneli, ''Ben de size katılıyorum. Bunu kurultayı düzenleyenlere söyleyin'' dedi. 
     Kurultay'a tarafsız olarak geldiklerini belirten Livaneli, ''Kurultayın sonucunu delegelerin iradesi belirleyecek. Uygar bir şekilde yarış yapılsın. Kim çıkarsa olabilir ama yarış uygar olsun. Bunu istiyoruz'' dedi. 
     Güçsüz oldukları için değil, kavga ortamını ve bölünmeyi artırmamak için adaylıktan çekildiklerini belirten Livaneli, değişimin sadece genel başkanlıkla sınırlı olmaması gerektiğini söyledi. 
     CHP'nin 30. Olağan Kurultayı'nda genel başkan adaylığı girişiminde bulunan, ancak aday olamayan Bedri Baykam da kurultay salonu dışında ''beyaz oy'' çağrısında bulundu. Baykam, tüzük değişikliğinin yapıldığı 30. Olağan Kurultay'da Sarıgül ve Livaneli'nin tepkisiz kaldıklarını savunarak, ''İşte şimdi demokrasi onlara da lazım oldu'' dedi. 
     Genel Başkan Adayı Mustafa Sarıgül yaklaşık 10 araçlık bir konvoyla saat 10.00'dan itibaren Çetin Emeç Caddesi üzerinde kurultay salonuna gelmek üzere beklemeye başladı. 
     
</TEXT>
</DOC>
