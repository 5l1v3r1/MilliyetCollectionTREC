<DOC>
<DOCNO> 337683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun07.html </URL>
<DATE> 2005/04/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Chavez'den Kolombiya'ya "ABD'nin papağanısınız" 
</HEADLINE>
<TEXT>

     Venezüella Devlet Başkanı Hugo Chavez, Rusya-Venezüella arasındaki silah anlaşmasını eleştiren Kolombiya'yı ''ABD'nin papağanı'' olmakla suçladı. 
     Rusya'dan 100 bin otomatik silah alımını öngören anlaşmanın gerekliliğini savunan Chavez, ''Kolombiya yönetimi, 'imparatorluğun' sözlerini yansıtarak hata yapıyor'' dedi. 
     Kolombiya'nın, isyancılarla yaklaşık 40 yıldır devam eden mücadelesinde ABD'den önemli miktarda askeri yardım aldığını belirten Chavez, Kolombiya Savunma Bakanı Jorge Uribe ile Amerikalı yetkililerin açıklamalarında tuhaf benzerlikler olduğunu ifade etti. 
     Chavez, ABD Dışişleri Bakanı Condoleezza Rice'ın ismini vermeden yaptığı açıklamada, ''İmparatorluğun leydisi geldi, kuklası, leydisinin duymak istediklerini söyledi'' dedi. 
     ABD, Rusya'dan alınacak silahların, Kolombiya yönetimine karşı mücadele veren Marksist Kolombiya Devrimci Silahlı Güçleri'ne aktarılmasından endişe ettiğini açıklamıştı. 
     Kolombiya'da temaslarda bulunan Rice'ın, nüfusun üçte ikisi sosyalistler tarafından yönetilen Güney Amerika'daki temasları çerçevesinde bugün, 4 ülkenin dışişleri bakanlarıyla birlikte Şili'deki bir konferansa katılması bekleniyor. 
     ABD'yi, kendisini öldürme ve yönetimini parçalama planları yapmakla suçlayan Chavez de bugün, yakın arkadaşı Fidel Castro'nun yönetimindeki Küba'ya giderek temaslarda bulunacak. 
     
</TEXT>
</DOC>
