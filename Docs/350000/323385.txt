<DOC>
<DOCNO> 323385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun02.html </URL>
<DATE> 2005/03/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsrail'in yeni "soykırım müzesi" salı günü açılıyor... 
</HEADLINE>
<TEXT>

     İsrail'in, Nazi Almanyası döneminde katledilen 6 milyon Yahudi'nin anısına yaptırdığı yeni ''Soykırım Müzesi'' Yad Vaşem , salı günü 40 ülke temsilcilerinin katılımıyla açılacak. 
     Polonya, İsviçre, Arnavutluk, Bosna Hersek, Hırvatistan, Letonya, Sırbistan-Karadağ gibi ülkelerin devlet başkanı, Romanya, Fransa, Hollanda, İtalya, Belçika, Danimarka ve İsveç'in başbakan, Norveç, Almanya ve İspanya'nın da dışişleri bakanı düzeyinde katılacağı açılış için, BM Genel Sekreteri Kofi Annan da İsrail'e gelecek. 
     Açılışta, Türkiye'yi Adalet Bakanı ve Hükümet Sözcüsü Cemil Çiçek başkanlığında bir heyet temsil edecek. Çiçek'in, açılışta bir konuşma da yapacağı bildirildi. 
     Açılış programıyla ilgili bilgi veren İsrail Dışişleri Bakanlığı'nın bir yetkilisi, yeni ''Yad Vaşem'' müzesinin açılışında, tek Müslüman ülke olarak Türkiye'nin yer alacağını belirterek, iki ülke arasındaki iyi ilişkilere dikkati çekti. Yetkili, Filistin'in yeni yönetimineyse davetin söz konusu olmadığını söyledi. 
     Rusya, ''Yad Vaşem'' soykırım müzesinin açılışı için Ulusal Güvenlik Konseyi Başkanı İgor İvanov başkanlığında bir heyet gönderecek. 
     ABD'den ise New York Belediye Başkanı Michael Bloomberg açılışta yer alacak. İsrail'in, ABD'den Başkan Yardımcısı veya Dışişleri Bakanı Condoleezza Rice'ın gelmesini beklemesine karşın, ABD Başkanı George Bush, yeni soykırım müzesinin açılışı için Bloomberg'i görevlendirdi. 
     Açılışta, İngiltere'den Başbakan Yardımcısı, Dominik Cumhuriyeti'ndense Başkan Yardımcısı düzeyinde katılım olacak. Müzenin açılışına, İsrail'in Arap toplumunun temsilcileri de katılacak. 
     Müzenin açılışı, çarşamba günü de çeşitli etkinliklerle devam edecek. 
     İsrail Cumhurbaşkanı Moşe Katsav'ın evsahipliğinde düzenlenecek açılış töreni dolayısıyla Kudüs'e gelecek liderlerden, BM Genel Sekreteri Annan, Rusya Ulusal Güvenlik Konseyi Başkanı İvanov, Hırvatistan ve Polonya devlet başkanları ile Belçika, Danimarka, Fransa, İsveç ve Romanya başbakanları ile Başbakan Ariel Şaron'un ikili temaslarda bulunacağı bildirildi. 
     Açılış için gelecek Danimarka Başbakanı ve İspanya Dışişleri Bakanı'nın, açılış sonrası Filistin tarafına geçerek Ramallah'ta görüşmelerde bulunması bekleniyor. Yeni ''Yad Vaşem'' soykırım müzesinin açılışıyla İsrail, 1995'te Başbakan İzak Rabin'in cenaze töreninden sonra en geniş katılımlı uluslararası organizasyona evsahipliği yapacak. Kudüs'ün 5 büyük oteli katılımcılara ayrıldı. 
     
     ''BİZİM GELECEK NESİLLERE BORCUMUZ'' 
     Dünyanın en büyük soykırım müzesinin açılışı ve müzeyle ilgili bilgi veren ''Yad Vaşem'' Başkanı Avner Şalev, yeni müzenin, soykırımın tüm tarihini kapsadığını belirtti. 
     Şalev'in verdiği bilgiye göre, müzede soykırımla ilgili belgeler, fotoğraflar, soykırım kurbanlarından artakalanlar, kurbanların ayakkabılarından takılarına kadar kişisel eşyası, soykırımda öldürülen çocukların günlükleri ve şiirleriyle kurtulanların ifadeleri, tanıklık ettikleri olaylar hep birlikte gözler önüne seriliyor. 
     Müzede, fotoğrafların arasına, galerilere yerleştirilen 100 ekranda, soykırımdan kurtulan 60 kişinin kendi öyküleri, yaşadıkları, kendi ağızlarından dile getiriliyor. 
     Galeriler halinde düzenlenen müzenin bir bölümünde, Varşova Gettosu'ndan orijinal sokak lambaları, tramvay rayları, kaldırım taşları, aynı dönemi hissettirecek şekilde o günkü halleriyle yer alıyor. Bir başka galerideyse Terezin toplama kampında çocukların oynadığı ''Monopoly'' oyunu sergileniyor. 
     ''Bu müze, bizim gelecek nesillere bir borcumuz'' diyen Şalev, müzeyi, İsrail'in tarihinin bir köşe taşı olarak niteledi. 
     Müzenin son durağıysa ''İsimler Salonu''... Salonun girişinde, ''Ebedi Anıt'' anlamına gelen ''Yad Vaşem''in adının alıntılandığı, Yeşaya kitabında geçen, ''Onlara evimde ve duvarlarımın içinde bir anıt ve isim vereceğim'' sözleri yer alıyor. Burada, soykırıma uğradığı belirlenen 3 milyon Yahudi'nin isimleri, dosyalar halinde yer alıyor. Koni halinde yükselen salonun duvarlarında 600 resim bulunuyor. 
     Salonun ortasındaysa müzenin üzerinde yer aldığı kayanın çok daha derinlerine kazılmış, geniş ve derin bir boşluk bulunuyor. Bu derin çukur, soykırımda ölen, adları belirlenemeyen 3 milyon Yahudiyi temsil ediyor. 
     Kudüs'ü gören bir tepedeki eski ''Yad Vaşem'' tarih müzesinin yanına inşa edilen yeni soykırım müzesi, 31 yıllık eski müzenin 4 katı büyüklüğünde, 4200 metrekarelik bir alanı kapsıyor. 10 yılı aşkın bir sürede tamamlanan müze için 40 milyon dolar harcandı. Müze alanında yapılan ve yapılacak kütüphane, okul ve diğer binalarla birlikte, toplam kompleksin maliyetinin 100 milyon dolara ulaşması bekleniyor. 
     Müze, 27 Martta halka açılacak. 
     
</TEXT>
</DOC>
