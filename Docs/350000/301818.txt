<DOC>
<DOCNO> 301818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun14.html </URL>
<DATE> 2004/12/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tsunami, Sri Lanka kıyılarını böyle yuttu... 
</HEADLINE>
<TEXT>

     Güney Asya'da onbinlerce kişinin ölümüne neden olan 9 büyüklüğünde depremin bilançosu her geçen dakika büyüyor. 
     Uydudan çekilen fotoğraflar, en fazla kaybın olduğu ülkelerden biri olan Sri Lanka kıyılarında, tsunami felaketinin korkunçluğunu bir kez daha ispatlıyor. Tsunami öncesini gösteren uydu fotoğraflarında denizde hareketlilik gözükmezken, sonraki görüntüler köpüren dalgaların kıyıyı nasıl yuttuğunu gözler önüne seriyor. 
     
     "İNSANLAR DALGALARI İZLİYOR" 

     Tsunami uzmanları, ölümlerin çoğunun insanların kaçmak yerine dalgaları ve denizin çekilmesini seyretmesinden, kaynaklandığını belirtiyor. Denizin önce çekildiğini belirten uzmanlar, bu sırada kaçmayan kişilerin 10-15 dakika sonra saatte 30 km hızla gelecek olan tsunamiden kaçmasının imkansız olduğunun altını çiziyor. 
     
     SAATTE 800 KM HIZLA İLERLEDİ 

     Endonezya, Malezya, Sri Lanka, Tayland, Hindistan, Bangladeş, Maldivler, Myanmar, Somali, Kenya ve Tanzanya’yı etkileyen korkunç tsunami dalgaları inanılmaz bir süratle sahil şeritlerini süpürdü. 
     Okyanus tabanının 40 kilometre derininde gerçekleşen dev sarsıntı, milyarlarca tonluk su kütlesini de harekete geçirdi. Saatte 800 kilometre hızla ilerleyen dalgalar, 1 buçuk saat sonra ulaştıkları Sri Lanka açıklarında aniden 200 kilometrelik hıza düştü. Ani yavaşlamanın etkisiyle 6 ile 10 metre yüksekliğe ulaşan dalgalar, 150 kilometre süratle kıyıya vurdu. Dev dalgalar karada saniyede 8 metre, saatte 30 km hızla ilerledi. 
     
</TEXT>
</DOC>
