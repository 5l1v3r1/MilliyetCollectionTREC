<DOC>
<DOCNO> 329330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy02.html </URL>
<DATE> 2005/04/01/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Yeni TCK değişikliği erteleme kararı Resmi Gazete'de yayınlandı 
</HEADLINE>
<TEXT>

     Yeni Türk Ceza Kanunu'nda TCK değişiklikler öngören ve TCK'nın yanı sıra 10 kanunda daha 1 Nisan 2005 olarak öngörülen yürürlük tarihini 1 Haziran 2005'e erteleyen kanun, Resmi Gazete'nin mükerrer sayısında yayımlandı. 
     Yeni TCK ile 10 kanunun daha yürürlük tarihlerini erteleyen kanun ile birlikte, ''Ceza Muhakemesi Kanununun Yürürlük ve Uygulama Şekli Hakkındaki Kanun'' ile ''Kabahatler Kanunu'' da mükerrer sayıda yayımlandı. 
     Çeşitli Kanunlarda Değişiklik Yapılması Hakkındaki Kanun ile yürürlük tarihleri TCK ile birlikte 1 Haziran 2005'e ertelenen diğer kanunlar şunlar 
     ''Adli Yargı İlk Derece Mahkemeleri ile Bölge İdare Mahkemelerinin Kuruluş ve Görevleri Hakkındaki Kanun, Hukuk Usulü Muhakemeleri Kanununda Değişiklik Yapılması Hakkında Kanun, Türk Ceza Kanunu, Türk Ceza Kanununun Yürürlük ve Uygulama Şekli Hakkında Kanun, Ceza Muhakemeleri Usulü Kanunu, Ceza ve Güvenlik Tedbirlerinin İnfazı Hakkında Kanun, Tarım Ürünleri Lisanslı Depoculuk Kanunu, İş Mahkemeleri Kanunu, İcra İflas Kanunu, Ceza Muhakemesi Kanunu'nun Yürürlük ve Uygulama Şekli Hakkındaki Kanun, Kabahatler Kanunu.'' Öte yandan Resmi Gazete'nin mükerrer sayısında yayımlanan ve yürürlük tarihi 1 Haziran'a ertelenen Kabahatler Kanunu ile kabahatler için ''idari para cezası ve güvenlik tedbirleri getiriliyor. Kanunla, ''emre aykırı davranış, dilencilik, kumar, sarhoşluk, gürültü, çevreyi kirletme, işgal, rahatsız etme, tütün mamullerinin tüketilmesinin yasak olduğu kapalı alanlarda bu mamullerin tüketilmesi, kimliği bildirmeme, afiş asma ve silah taşıma''ya ilişkin kabahatler sıralanırken, bunlar için uygulanacak idari para cezaları da 50 YTL ile 3 bin YTL arasında belirlendi. 
     Ceza Muhakemesi Kanununun Yürürlük ve Uygulama Şekli Hakkındaki Kanun ise diğer kanunlarda, yürürlükten kaldırılan 4.4.1929 tarihli ve 1412 sayılı Ceza Muhakemeleri Usulu Kanununa yapılan yollamaları, Ceza Muhakemesi Kanunu'nun yürürlüğe girmesiyle yürürlükten kaldırılan hükümleri ve bu kanun uygulaması için diğer kanunlarda yapılan değişiklikleri belirtir ve yürürlüğe girmesinden önce işlenmiş suçlar hakkında ne şekilde uygulama yapılacağına ve kesinleşmiş cezaların nasıl infaz edileceğine ilişkin usul hükümlerini kapsıyor. Bu kanunun yürürlük tarihi de zamanaşımına ilişkin maddenin ''cezanın infazının ertelenmesi veya durdurulması halinde, bu cezaya ilişkin zamanaşımı işlemez'' fıkrasının dışında 1 Haziran 2005'e ertelendi. Söz konusu fıkra kanunun yayımı tarihi itibariyle yürürlüğe girdi. 
     
</TEXT>
</DOC>
