<DOC>
<DOCNO> 349295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun25.html </URL>
<DATE> 2005/06/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İngiltere referandumu rafa kaldırıyor 
</HEADLINE>
<TEXT>

     CNNTURK 

İngiltere, Fransa ve Hollanda'da yapılan AB Anayasası referandumlarından 'hayır' çıkmasının ardından referandum fikrini rafa kaldırmaya hazırlanıyor. 
     Bu konudaki kararı Dışişleri Bakanı Jack Straw'un bugün parlamentoda yapacağı konuşmada açıklaması bekleniyor. 
     Financial Times gazatesine göre, Straw, "anayasa öldü" demeyecek, oylamanın daha sonra yapılabilmesi için de 'açık kapı' bırakacak. 
     İngiliz Sunday Times gazetesine göre ise, İngiltere referandumu sadece askıya almakla kalmayacak, AB'yi de dış politikanın ana ekseni olmaktan çıkaracak. 
     Habere göre, İngiltere bundan sonra dış politikadaki önceliği başta Afrika olmak üzere üçüncü dünya ülkelerindeki yoksullukla mücadeleye verecek. 
     
     Fransa ve Hollanda AB Anayasası'nı reddetti 
     Fransız halkı 29 mayıs pazar günü yapılan referandumda Avrupa Birliği Anayasası'na 'hayır' demişti. Referandumda 'hayır' oylarının oranı yüzde 55, 'evet' oylarının oranı ise yüzde 45 olarak açıklanmıştı. 
     Avrupa Birliği'nin kurucu üyelerinden Fransa'da yapılan referandumdan 'hayır' sonucu çıkması AB'nin geleceği ile ilgili endişeleri de gün yüzüne çıkarmıştı. 
     Fransa'dan sadece birkaç gün sonra referanduma giden Hollanda'dan da AB Anayasası'na 'hayır' oyu çıktı. Hollanda halkını yüzde 61.6'sı AB Anayasası'na 'hayır' derken, yüzde 38.4'ü 'evet' oyu verdi. Böylece Hollanda, Fransa'nın ardından AB Anayasası'nı reddeden ikinci ülke oldu. 
     AB Anayasası, bugüne kadar Almanya, Litvanya, Macaristan, Slovenya, İtalya, Yunanistan, Avusturya ve Slovakya'da parlamentoda, İspanya'da ise referandumla kabul edildi. 
     
     Yedi ülkede daha referandum 
     14 ülke henüz AB Anayasası'nı onaydan geçirmedi. Bunlardan sekizinde onay süreci referandum yoluyla yapılacak. Bu ülkeler ve referandum tarihleri şöyle 
     Lüksemburg 10 temmuz 2005 , Danimarka 27 eylül 2005 , Portekiz aralık 2005 , İngiltere 2006 başları , Çek Cumhuriyeti 2006 ortası , İrlanda tarih belirlenmedi , Polonya tarih belirlenmedi . 
     Belgeyi ilerleyen tarihlerde parlamento yoluyla onay sürecine sokacak olanlar ise Belçika, Estonya, Letonya, Kıbrıs Rum Kesimi, Malta, Finlandiya ve İsveç. 
     
</TEXT>
</DOC>
