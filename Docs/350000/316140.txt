<DOC>
<DOCNO> 316140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo17.html </URL>
<DATE> 2005/02/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Borussia Dortmund, iflasın eşiğinde... 
</HEADLINE>
<TEXT>

     Fenerbahçe'nin eski yöneticilerinden Saadettin Saran'ın da yüzde 5'e yakın hissesiyle en büyük ortaklarından olduğu Almanya'nın köklü futbol klüplerinden Borussia Dortmund, finansal durumunun ''geleceğini tehdit eder hale geldiği'' uyarısında bulundu. 
     Dortmund kulübünden yapılan açıklamada, kreditörlerden kaynak sağlanmazsa bu yılın ilk yarısına ait finansal yükümlülüklerin karşılanamayacağı bildirildi. 
     2002 yılında Almanya birinci ligi Bundesliga şampiyonu olan Dortmund, nakit sıkıntısını çözebilmek için kreditörlerle görüşmelerin sürdürüldüğünü ve 2006-2007 mali yılına kadar borç moratoryumuna ihtiyaç duyulduğunu ifade etti. 
     Klüpten yapılan açıklamayla Frankfurt Borsası'nda işlem gören Dortmund hisseleri, yüzde 22 gerileyerek 2.07 avroya indi. 
     100 yıllık geçmişi bulunan Borussia Dortmund, gelecek yıl ortalarında 135 milyon avroya ulaşması beklenen borçlarını çevirmekte zorlanıyor. Klüp, 2004-2005 mali yılının ilk yarısında da 27.2 milyon avro zarar açıklamıştı. 
     
</TEXT>
</DOC>
