<DOC>
<DOCNO> 331591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/dunya/dun03.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardinaller 18 Nisan'da toplanacak 
</HEADLINE>
<TEXT>


ROMA DHA 


Vatikan'da cenaze ayini ile başlayan ayin ve törenlerin sonuncusu 16 Nisan'da yapılacak. Bunun ardından da 18 Nisan'da Kardinaller Kurulu, Vatikan'daki Sistine Şapeli'nde toplanarak yeni papanın kim olacağını belirleyecek. 
Büyük bir gizlilikle yapılacak görüşmelerde kardinaller, yeni papanın isminde karar kılana kadar günde 2 kez oylama yapacak. Kardinaller Kurulu'nun 3'te 2'sinin oyunu alan aday yeni papa olacak. 
Oylamaların bitiminde bir sonuca ulaşılamadıysa, oy pusulaları katkı maddesi eklenerek siyah duman çıkaracak şekilde yakılacak, böylece Sistine Şapeli dışında bekleyenler yeni papanın henüz belli olmadığını anlayacak. Eğer kardinaller bir isimde karar kıldıysa, pusulalar bu kez beyaz duman çıkaracak şekilde yakılacak ve karar dış dünyaya ilan edilecek. Herhangi bir karışıklığın olmaması için ilk defa dumanlara çan sesleri de eşlik edecek. 


</TEXT>
</DOC>
