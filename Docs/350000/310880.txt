<DOC>
<DOCNO> 310880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/spo04.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Buldozer Trabzon 3-1 
</HEADLINE>
<TEXT>


Bordo-Mavili takım, evinde Kayserispor engelini de aştı, zirvenin peşini bırakmadı. Golleri penaltıdan Yattara, Mehmet Yılmaz ve Celaleddin attı 


Güneş'in uğuru 
TEKNİK direktörlüğe Şenol Güneş'i getirmesinin ardından kupada Malatya'yı saf dışı bırakan Trabzonspor, ikinci yarıdaki ilk sınavında da Kayseri'ye şans tanımadı. İlk 15 dakikada Kayserispor'un etkili atakları karşısında zorlanan ev sahibi, daha sonra oyuna ağırlığını koydu. 43'te Yattara'nın pasıyla buluşan Fatih'in, Müslüm tarafından düşürülmesiyle Karadeniz ekibi penaltı kazandı. 

Sıkıntıya düştü 
PENALTIDA kaleyi bulan Yattara, Mehmet Yılmaz'ın vuruş öncesi ceza alanına girmesi nedeniyle tekrarlanan atışı yeniden ağlara gönderdi 1-0. 59'da Yattara'nın şık pasını Mehmet Yılmaz iyi değerlendirdi. Mehmet ve Yattara'nın oyundan alınmasından sonra tempo düşünce, 83'te Gökhan ile Kayseri farkı bire indirdi. Bu golden biraz bocalayan Trabzon'un imdadına son dakikada Celaleddin yetişti. 

'Geleceğin aynası' 

Umutlar arttı 
SEKİZ yıl aradan sonra geldiği Trabzon'da ligdeki ilk maçından mutlu ayrılan Şenol Güneş, "Aldığımız iyi sonuç, gelecek maçların aynası olacak" dedi. Karşılaşmanın zorlu geçtiğini belirten tecrübeli hoca, "Büyüklüğümüzü ortaya koyduk. İnancımız ve güvenimizle oynayarak kazandık. Dikkatli olursak her maçı alabiliriz" dedi. Gökdeniz de, "Böyle oynarsak, mutlu sona ulaşabiliriz" diye konuştu. 

Talihsiz Metin 
KAYSERİSPOR'UN hocası Hikmet Karaman ise "Eğer ilk yarıyı berabere tamamlasaydık, sonuç farklı olurdu. Buna rağmen rakibimize çok zor anlar yaşattık" ifadesini kullandı. Öte yandan Kayserispor kalecisi Metin Aktaş'ın, ısınırken bir pozisyonda ters hareket yapınca dizi döndü. Uzun süre tedavi gören Metin daha sonra soyunma odasına gönderilirken, yerine genç kaleci Mehmet Ali görev yaptı. 

Zrowski inadı 

POLONYALI Miraslow Szymkowiak'a gecikmeli olsa da imza attıran Trabzonspor, Wisla Krakow'un golcüsü Marciez Zrowski'nin işini bitirmek için de yoğun çaba harcıyor. Yönetici Metin Akbaşoğlu pazarlıkları transferin son gününde sonuçlandırmaya çalışacak. 7 numaralı formayı giyecek olan Szymkowiak ise, dün sabah idman yaptıktan sonra Kayseri maçını izledi. Taraftarlar kendisine sevgi gösterisinde bulundu. 


</TEXT>
</DOC>
