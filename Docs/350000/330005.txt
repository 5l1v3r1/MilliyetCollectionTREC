<DOC>
<DOCNO> 330005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/spo04.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a müsade 2-2 
</HEADLINE>
<TEXT>


Bordo - Mavililer, henüz 9. dakikada 10 kişi kalan Ankaraspor'a iki puan kaptırdı, zirve yarışında kontak kapadı. Wederson'un iki golüne Szymkowiak ile Fatih Tekke yanıt verdi 


Trabzonspor, evinde Ankaraspor'a puan kaptırarak şampiyonluk yolunda önemli bir darbe daha aldı. 9. dakikada Şenol'un kırmızı kart görmesiyle 10 kişi kalan rakibi karşısında önemli avantaj yakalayan ev sahibi, 3 dakika sonra Wederson'un yaklaşık 40 metreden serbest vuruştan attığı golle şok yaşadı 0-1 
23. dakikada konuk ekip adına kazanılan bir başka serbest vuruşta topun başına yine Wederson geldi. Brezilyalı futbolcunun sert şutunda baraja çarpan top Petkoviç'i kontrpiyede bırakarak ikinci kez ağlara gitti 0-2 
29. dakikada Trabzonspor savunmasının ofsayt diye duraklamasından yararlanan Tita, Petkoviç ile karşı karşıya kaldı, vuruşunda üst direkten dönen topu savunma uzaklaştırdı. 32. dakikada Gökdeniz, 34. dakikada Fatih ve 44. dakikada da Tolga mutlak gollük pozisyonlardan yararlanamadı. 
Trabzonspor ilk golü 72. dakikada buldu. Yattara'nın ortasını Hüseyin kafa ile Szymkowiak'a indirdi. Bu futbolcu sert vurdu 1-2. 88. dakikada Szymkowiak'ın ortasını Erdinç aşırdı, Fatih de topu kafa ile ağlara gönderdi 2-2. Kalan dakikalarda Trabzon dört net gol pozisyonundan yararlanamadı. 

'Büyük yara aldık' 

Trabzonspor Teknik Direktörü Şenol Güneş, Büyükşehir Belediyesi Ankaraspor maçının ardından yaptığı açıklamada, karşılaşmanın kazanmaları gereken bir maç olduğunu belirterek, "Bu arzu ve anlayışla bu maça hazırlandık. Ancak kötü başladık" diye konuştu. Maçın iki taraf için de denk geçtiğini ifade eden Güneş, şunları söyledi 
"Rakibin 10 kişi kalmasını iyi değerlendiremedik. Sanki biz 10 kişi kalmışız gibi oynadık. Yenik duruma düştükten sonra da oyuncularım maçtan koptular. Daha sonra yenik duruma düşmenin hırsıyla iyi oynamaya başladık. Ancak bu hırsı gol pozisyonuna yansıtamadık. İkinci yarıda ise iyi oynadık ve birçok pozisyona girdik. Ancak ilk yarıdaki dikkatsizlik bize çok pahalıya mal oldu. Bu puan kaybıyla büyük yara aldık. Özellikle ilk yarıdaki kötü oyunu kabullenemiyorum." 

Başkan'dan destek 

Trabzon Başkanı Atay Aktuğ, maçtan sonra soyunma odasına indi. Aktuğ'un, oyunculara "İlk yarıda kötüydünüz, ikinci yarıda mükemmeldiniz. Sizi hep ikinci yarıdaki gibi bekliyorum. Kimse umutsuz olmasın. 8 hafta daha var" dediği öğrenildi. 

Buraya kadar 

KRİTİK ERGUN ATA 

Trabzonspor'un ikinci yarıdaki pozitif futboluna, son düdüğe kadar inat ve ısrarla süren kazanma arzusuyla dolu üstün mücadelesine 'evet'... Ama 9. dakikada bir kişi eksik kalmış rakibinden iki gol yiyorsan... Kaleci 40 metreden vurulan topu sadece izliyorsa... Üç arkadaşı birkaç metre mesafede bomboş durumdayken, zoru başarıp rakibin gol pozisyonunu hazırlayan pası veren oyuncuyu ilk on birde oynatmak zorunda kalıyorsan... Yakaladığın yirmiyi aşkın pozisyondan - hiç abartı yok - sadece ikisini değerlendirerek bir puanla yetinmek zorunda kalıyorsan... Bu iş buraya kadar demektir. 
Bu sonuç Trabzonspor'un şampiyonluk umutlarını matematiksel olmasa bile tümüyle yitirip, bundan sonra üçüncülüğün kurtarılması yolunda neler yapılmasını tartışma aşamasına geldiğimizin tescilidir. 

Boşuna çaba 
Ankaraspor eksik durumda iki farklı öne geçtikten sonra beklenildiği gibi oyunu tamamıyla yarı alanında kabul etti. 
Trabzonspor da bu durumdan yararlanıp ceza alanına yerleşti. Bir ara oyun, Jerviç ile Trabzonspor hücum adamları arasında geçti. Ama son saniyelere kadar süren çaba, Trabzon spor'a üç puan getirecek golü üretmeye yetmedi. 
Hakem Hakan Sivriselvi'nin Şenol'a faul kararı tartışılırdı. Ancak faulde karar kılmışsa gösterdiği kırmızı kart normaldi. Şenol bilmeli ki, bu kart sayesinde birçok arkadaşı kurtuldu Ankaraspor'un kazandığı ilk gol öncesinde serbest atışı gerektirecek faul yoktu. Trabzonspor'un ilk golü de fauldü. 
Sivriselvi açısından oldukça başarısız geçen bir maç oldu. 


Fatih'e alkış 
Gürcistan sınavında oynadığı futbol, attığı iki gol ve yaptığı bir asistle maçın kahramanı olan Fatih Tekke, Trabzonsporlular tarafından sevgi seline uğradı. Bordo - Mavili taraftarlar, "Fatih Sultan Tekke" tezahüratlarında bulundular. 

5 bin bayrak 
Trabzonspor Taraftarlar Derneği yöneticileri, Büyükşehir Belediyesi Ankaraspor maçından önce 5 bin Türk bayrağı dağıttı. Tribünlerde bordo mavi bayraktan çok, kırmızı beyaz ay yıldızlı bayrak vardı. 

PAF berabere 
PAF takımlar arasında oynanan maç 1-1 sona erdi. Bu arada taraftarlar, tribünlere Fatih, Gökdeniz, Tolga ve Hüseyin'in posterlerini astılar, "Türkiye sizinle gurur duyuyor" yazılı pankart açtılar. 

Forma istedi 
Maç öncesi yardımcı hakemlerden Selçuk Kaya'nın, Fatih'ten forma istemesi dikkat çekti. Tekke de formasını hakeme verdi. 

Hakeme tepki 
Maçtan sonra Ankaraspor'un kiralık futbolcusu Ümit Karan orta hakem Hakan Sivriselvi'ye yanına giderek tepki gösterdi. Takım arkadaşları ve yardımcı antrenörler, bu oyuncuyu güçlükle teskin ettiler. 

Güneş'ten siftah 
Trabzonspor, Şenol Güneş yönetiminde, Avni Aker Stadı'nda ilk kez Ankaraspor karşısında puan kaybına uğradı. Bordo - Mavililer daha önce Malatyaspor, Denizlispor, Sakaryaspor ve Kayserispor'u evinde mağlup etmişti. 


</TEXT>
</DOC>
