<DOC>
<DOCNO> 328636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo45.html </URL>
<DATE> 2005/03/30/ </DATE>
<TIME> 23.18 </TIME>
<AUTHOR>  </AUTHOR>
<HEADLINE>
Gürcistan, Türkiye maçının ardından... 
</HEADLINE>
<TEXT>

     A Milli Futbol Takımı Teknik Direktörü Ersun Yanal, Gürcistan maçında aldıkları skorun sevincini yaşadıklarını söyledi. 
     Yanal, karşılaşma sonrası yaptığı açıklamada, futbolcularının Gürcistan maçı taktiğini en iyi şekilde uyguladıklarını belirterek, ''Oyun disiplinine sadık kaldılar. Gürcistan, sert bir futbolu tercih etti. Ancak golü bulduktan sonra rahatladık ve oyuncularım söylediğim her şeyi sahada yerine getirdi. Önümüzde çok önemli ve zorlu maçlar var. Bunları da kazanmak istiyoruz'' diye konuştu. 
     Bu arada Yanal, Yıldıray Baştürk'ün saha içindeki bir pozisyonda kaleciyle çarpışmasından sonra kendisini iyi hissetmemesi nedeniyle değiştirdiğini ve bu futbolcuyu kontrol altına aldıklarını belirtti. 
     
     ''İSTİFA ETMEM SÖZ KONUSU DEĞİL'' 
     Ersun Yanal, son zamanlarda kendisi hakkında çıkan haberlerle ilgili bir soru üzerine, kendisi dışında gelişen olaylardan dolayı stress altında olmadığını belirterek, ''Başkaları tarafından söylenenler ve benim dışımda gelişen olaylarla ilgili en doğru ve en sağlıklı kararı yargı verecektir'' dedi. 
     Yanal, karşılaşma öncesi çıkan istifa söylentileriyle ilgili ise ''İstifa etmem söz konusu değil. Böyle bir şey yok. Bunu nereden çıkartıyorsunuz Yolumuza devam ediyoruz'' şeklinde konuştu. 
     Futbolculardan Fatih Tekke ise Arnavutluk ve Gürcistan maçlarından istedikleri 6 puanı aldıklarını ifade ederek, bundan sonraki maçları da kazanıp Dünya Kupası finallerine gitmek istediklerini söyledi. 
     
     BAKAN ŞAHİN 
     Spordan Sorumlu Devlet Bakanı ve Başbakan Yardımcısı Mehmet Ali Şahin de, maç sonrası AA muhabirine yaptığı açıklamada, alınan galibiyettten dolayı çok mutlu olduğunu belirterek, şunları söyledi 
     ''Dünya Kupası finallerine doğru emin ve kararlı adımlarla ilerliyoruz. Finallere gitmek için Arnavutluk ve Gürcistan maçları bizim için çok önemliydi. İki maçı da kazanmayı başardık. 
     Şimdi önümüzde çok önemli iki maçımız daha var. Yunanistan ve Danimarka'yı da yenerek Almanya'da yapılacak 2006 Dünya Kupası'na katılacağımıza inanıyorum.'' 
     
     GÜRCİSTAN CEPHESİ 
     Gürcistan Milli Takımı Teknik Direktörü Alain Giresse ise erken gelen sakatlıkların oyun düzenlerini bozduğunu söyledi. 
     Sakatlıklar sonrası arzu ettikleri oyunu ortaya koyamadıklarını kaydeden Giresse, Türkiye-Yunanistan maçına da değinerek, şöyle konuştu 
     ''Yunanistan ve Türkiye milli takımlarının farklı yönleri var. Yunanistan disiplinli bir takım oyunu anlayışı içinde. Türkiye ise teknik ve hızlı bir takım. Türkiye, daha güçlü görünüyor. Bu iki takım karşılaşması ilginç bir maç olacak. Ben de izlemek isterdim.'' 
     
     STAT DIŞINDA GERGİNLİK 
     Bu arada maçtan sonra stat dışına çıkan Gürcü taraftarlar çeşitli taşkınlıklarda bulundu. 
     Karşılaşmayı izleyen 2 bin kadar Türk taraftarlara maç sırasında zaman zaman yabancı madde atan Gürcü taraftarların, stat dışında da güvenlik amacıyla görevlendirilen askerleri taşladıkları gözlendi. 
     
</TEXT>
</DOC>
