<DOC>
<DOCNO> 327953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/dunya/dun01.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye, 'imzaya hazırız' mesajı 
</HEADLINE>
<TEXT>


UTKU ÇAKIRÖZER Ankara 


Ankara, 40 yıldır tanımadığı Kıbrıs Rum Kesimi'nin, "Kıbrıs Cumhuriyeti" olarak tanımlandığı Ankara Anlaşması Uyum Protokolü'nü imzalama kararı aldı. Türkiye'nin AB nezdindeki Büyükelçisi Oğuz Demiralp, bugün AB Komisyonu'na ileteceği mektupta, Türkiye'nin protokolü imzalamaya hazır olduğunu resmen bildirecek. Protokol imzalanırken, Türkiye'nin Kıbrıs'la ilgili "bir açıklama" yapacağı da belirtilen mektupta, böylece Kıbrıs Cumhuriyeti'ni tanımama politikasının süreceği yönünde "üstü örtülü" mesaj verilecek. Protokolde anlaşmanın Kıbrıs'ın kuzeyinde geçerli olmadığı anlamına gelen bir ifade de yer alacak. 

İlk onay bugün 
Ankara Anlaşması Uyum Protokolü konusunda dün Dışişleri Bakanı Abdullah Gül başkanlığında bir değerlendirme toplantısı yapıldı. Toplantıda, protokolün imzalanması yönünde Ankara'nın ilk onayını oluşturacak mektup değişiminin başlatılması kararı alındı. Gül, Ankara'ya gelen Arjantin Dışişleri, Uluslararası Ticaret ve Din İşleri Bakanı Rafael Bielsa ile düzenlediği ortak basın toplantısında, imza atmanın Rum Kesimi'ni tanıma anlamına gelmeyeceğini ifade ederken, "İmza aşaması İngiltere'nin dönem başkanlığına bırakılabilir" dedi. 
Türk diplomatlar, tanıma anlamına gelmeyecek protokolün Rumların KKTC üzerinde egemenliği olmadığını da teyit edeceğini ifade etti. Belgenin "coğrafya" tanımı bölümünde, anlaşmanın AB'nin kurucu belgelerinin geçerli olduğu bölgeyi kapsadığının belirtildiğini kaydetti. 


</TEXT>
</DOC>
