<DOC>
<DOCNO> 326829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko11.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Petlas, ikinci kez satıldı 
</HEADLINE>
<TEXT>


SALİH GÜNER Kırşehir DHA 

Yaklaşık 8 yıl önce özelleştirilerek Kombassan Holding'e satılan Petlas Lastik Fabrikası, üretimin büyük bölümünün satışını yapan Abdülkadir Özcan'a satıldı. Satış rakamı ise açıklanmadı. Kırşehir'de 1976 yılında ilk devlet yatırımı olarak temeli atılan Petlas, 1989'da eskiyen teknolojiyle üretime geçebilmiş ve 1994'teki 5 Nisan ekonomik kararlarıyla kapısına kilit vurulmasına karar verilmişti. Çalışanların tepkisi üzerine 8 yıl önce özelleştirme çalışmaları sırasında Kombassan Holding'e 35 milyon dolara satılan Petlas, şimdi de burada üretilen lastiğin büyük bölümünü satın alan Abdülkadir Özcan'a satıldı. Bir süre önce Genel Müdürlük görevinden istifa eden Tunca Dingiloğlu da yeniden Petlas'a döndü. Türkiye'de ilk uçak lastiği üreten şirket olarak bilinen Petlas, her türlü araç için iç ve dış lastik üretebiliyor. 


</TEXT>
</DOC>
