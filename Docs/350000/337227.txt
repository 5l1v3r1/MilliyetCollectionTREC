<DOC>
<DOCNO> 337227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/siyaset/siy03.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arşivlerinizi açın 
</HEADLINE>
<TEXT>


Ermenilere devlet arşivlerini açma çağrısı yapan Başbakan, "Tarihimizle hesaplaşırız, ama tarihle hesaplaşması gerekenler de bunu yapsın" dedi 

EKONOMİ SERVİSİ 


Başbakan Recep Tayyip Erdoğan, Ermeni soykırımı iddiaları için, "Eğer tarihle hesaplaşmamız gerekiyorsa, biz tarihimizle hesaplaşırız, ama tarihle hesaplaşmaları gerekenler de tarihleriyle hesaplaşsınlar" dedi. 
The Economist Group'un düzenlediği "Türk Hükümetiyle 14. İş Dünyası Yuvarlak Masa Toplantısı"nda soruları yanıtlayan Erdoğan, Ermenilere devlet arşivlerini açma çağrısını yineledi. Erdoğan şunları söyledi "Diyoruz ki biz devlet arşivlerimizi açıyoruz. Ermeniler de devlet arşivlerini açsınlar. Varsa, üçüncü ülkeler de arşivlerini açsınlar. Siyasiler ve tarihçiler buluşarak, bu konuda çalışma yapmalı." 

'Nefret tahrik ediliyor' 
"Böyle düzen lobilerle kalkıp da Türkiye'yi ve geçmişimizi, ecdadımızı zan altında tutmaya kimsenin hakkı yoktur" diyen Erdoğan, konuşmasını şöyle noktaladı "15'i ulusal parlamentodan, 56'sı eyalet meclisinden çıkan sözde Ermeni soykırımıyla ilgili kararlar, kini ve nefreti tahrik ediyor. Biz onları bilgilendirmeyi sürdüreceğiz. Diyoruz ki, gelin medeniyetler uzlaşmasını gerçekleştirelim, bu barışı gerçekleştirelim." 


</TEXT>
</DOC>
