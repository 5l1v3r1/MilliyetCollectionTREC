<DOC>
<DOCNO> 311457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur33.html </URL>
<DATE> 2005/02/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Demirel'in yurtdışına çıkışı davasında görevsizlik kararı... 
</HEADLINE>
<TEXT>

     İstanbul 2. Sulh Ceza Mahkemesi, el konulan Egebank'ın eski sahibi Yahya Murat Demirel, eşi Ayşenur Esenler Demirel ve Zafer Arıkan hakkında ''Pasaport Kanunu'na muhalefet etmek'' suçundan açılan davanın dosyasını, ''görevsizlik kararı'' ile Beykoz Sulh Ceza Mahkemesi'ne gönderdi. 
     Mahkemenin söz konusu kararında, sanıklar Yahya Murat Demirel, eşi Ayşenur Esenler Demirel ve Mehmet Zafer Arıkan hakkında, 31 Aralık 2004 tarihinde İstanbul Boğazı'ndan Karadeniz'e açılarak, yurt dışına izinsiz çıktıkları gerekçesiyle dava açıldığı anlatıldı. 
     İstanbul Boğazı çıkışının Beykoz sahilinde bulunması nedeniyle davaya bakmakla Beykoz Sulh Ceza Mahkemesi'nin görevli olduğu belirtilen karada, dosyanın ilgili mahkemeye gönderilmesinin kararlaştırıldığı ifade edildi. 
     İstanbul Cumhuriyet Başsavcılığı'nca hazırlanan iddianamede, sanıklar Yahya Murat Demirel, eşi Ayşenur Esenler Demirel ve Mehmet Zafer Arıkan'ın, ''Pasaport Kanunu'na muhalefet etmek'' suçundan 1 ile 6 ay arasında hafif hapis cezasına çarptırılması isteniyor. 
     
</TEXT>
</DOC>
