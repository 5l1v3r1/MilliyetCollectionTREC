<DOC>
<DOCNO> 335533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko37.html </URL>
<DATE> 2005/04/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
S.Arabistan petrol konusunda güvence verdi Ciddi yedeğimiz var 
</HEADLINE>
<TEXT>

     Dünyanın en büyük petrol üreticisi Suudi Arabistan, günlük ham petrol üretimini 9.5 milyon varile çıkarmasına rağmen, hala 1.5-2 milyon varil günlük yedek kapasiteye sahip olduğunu bildirdi. 
     Suudi Arabistan Petrol Bakanı Ali el Naimi, Paris'te katıldığı bir petrol konferansında, ABD Başkanı Geoge Bush'un ülkesinin yedek kapasitesiyle ilgili kaygılarını yanıtladı. 
     Yüksek petrol fiyatlarından kaygılanan ABD Başkanı Bush'un bu hafta içinde ''Suudi Arabistan'ın yedek petrol üretim kapasitesinin ne olduğuna ilişkin açık bir cevap istemesinin'' hatırlatılması üzerine Naimi, ''Tüketicilerden gelen talebi karşılamak için günlük üretimimizi 9.5 milyon varile, günlük üretim kapasitemizi de 11 milyon varile çıkardık. 2009 yılının başlarına kadar da günlük üretim kapasitesini 12 milyon varile çıkaracağız'' dedi. 
     Naimi, ''İhtiyaç duyulduğu takdirde ülkesinin üretim kapasitesini günde 15 milyon varile çıkarma ve 50 yıldan fazla bir süre boyunca bu düzeyde tutma yeteneğine sahip olduğunu'' da söyledi. 
     Naimi, bununla birlikte, ellerinden geleni yapmalarına rağmen ülkesinin ve Petrol İhraç Eden Ülkeler Örgütü'nün fiyatlardaki hızlı artışı durdurmak için pek az şey yapabildiklerini ifade etti. 
     
</TEXT>
</DOC>
