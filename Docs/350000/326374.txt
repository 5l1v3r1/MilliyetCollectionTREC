<DOC>
<DOCNO> 326374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur09.html </URL>
<DATE> 2005/03/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gaspçılar, telefonu ve parası çıkmayan liseliyi dövdü 
</HEADLINE>
<TEXT>

     Feyat ERDEMİR- Fahrettin GÖK DHA 

      VAN'da, sokakta önünü kesen gaspçılara, yanında parası ve cep telefonu olmadığını söyleyen 18 yaşındaki lise öğrencisi Deniz İnan, bıçakla yaralanarak, feci şekilde dövüldü. 
     Vali Haydar Bey Lisesi'nde okuyan son sınıf öğrencisi 18 yaşındaki Deniz İnan, önceki gün saat 15.30 sıralarında arkadaşı ile birlikte dershaneden çıkarak Akköprü Mahalesi'ndeki evine gitmek istedi. Evinin yakınlarına geldiği sırada yanına yaklayan 5 kişi, kendisinden para, sigara ve cep telefonunu istedi. Parası ve cep telefonunun olmadığını söyleyen Deniz İnan, gruptakiler tarafından bıçakla başından, alnından ve yüzünden yaralanarak, feci şekilde dövüldü. Bu sırada Sinan'ın arkadaşı olay yerinden kaçmayı başardı. Gruptakiler, Deniz İnan'ı kanlar içinde bırakıp, olay yerinden kaçtı. 
     Sokakta bir kadın tarafından baygın halde yatarken bulunan Deniz İnan, Van Yüzüncü Yıl Üniversitesi Tıp Fakültesi Araştırma Hastanesi'ne kaldırıldı. Hastanede, vücudunun değişik yerlerine 20 dikiş atılan Deniz İnan, tedavisinin ardından taburcu edildi. 
     Deniz İnan'ın annesi Serap İnan, "Artık, insanların can güvenliği kalmadı. Polis bu tür olaylara karşı duyarsız kalıyor. Oğlumu feci şekilde döven saldırganların biran önce yakalanması istiyorum'' dedi. 
     Polis, saldırganların yakalanması için araştırma başlattı. 
     
</TEXT>
</DOC>
