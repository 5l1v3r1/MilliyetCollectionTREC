<DOC>
<DOCNO> 311681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko39.html </URL>
<DATE> 2005/02/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yapı Kredi Biten opsiyon hakkının uzatılması için talep gelmedi 
</HEADLINE>
<TEXT>

     Yapı ve Kredi Bankası A.Ş, biten opsiyon hakkının uzatılması için taraflarına ulaşan bir talep olmadığı gibi, bu varlıkların değerlendirilmesi konusunda henüz banka Yönetim Kurulu'nun almış olduğu bir karar da bulunmadığını bildirdi. 
     Yapı ve Kredi Bankası'ndan Borsa'ya gönderilen açıklamada, banka sermayesinin yüzde 12.89'una sahip TMSF ile yüzde 44.'üne sahip Çukurova Grubu'nun, söz konusu hisselerin satış sürecinde alıcıyla mutabakata vardıkları konular ve gelinen aşamayı kamuya duyurdukları belirtildi. 
     Yapılan bu açıklamaların dışında, satış koşulları hakkında bankaya iletilen hiç bir bir bilgi, belge ve husus bulunmadığı gibi, bu konuda anılan taraflarla ilgili hiçbir görüşme dahi yapılmadığı vurgulanan açıklamada, şunlar kaydedildi 
     ''Söz konusu süreçte, banka yönetiminin görevi sadece müstakbel alıcının talep ettiği satışla ilgili bilgi ve gerekli çalışma ortamını sağlamaktan ibarettir. Ayrıca bankamızın aynı zamanda halka açık olması nedeniyle kamunun bilgilendirilmesine de gayret edilmektedir. 
     BDDK TMSF ile Çukurova Grubu arasında aktedilen 31 Ocak 2003 tarihli anlaşmayla, Yapı ve Kredi Bankası'nın malik olduğu Turkcell hisseleri konusunda Çukurova Grubu'na opsiyon hakkı verilmiştir. Bahsi geçen anlaşmanın tarafı olan BDDK, bu opsiyon hakkının 31 Ocak 2005 tarihinde bittiğini, bankamıza ve Çukurova Grubu'na yazılı olarak bildirdiği gibi, kamuya da aynı yönde bir açıklamada bulunmuştur. Biten bu opsiyon hakkının uzatılması için tarafımıza ulaşan bir talep olmadığı gibi, bu varlıkların değerlendirilmesi konusunda henüz banka Yönetim Kurulu'nun almış olduğu bir karar da bulunmamaktadır.'' 
     
     TEREDDÜTLERİN GİDERİLMESİ BİR GEREKLİLİK 

     Banka varlıklarıyla ilgili her türlü değerlendirmede yönetimin, banka çıkarlarını ön planda tutmaya devam edeceği belirtilen açıklamada, ''Hal böyle iken, ilgililerin yaptığı açıklamalar karşısında satıcı, müstakbel alıcı veya alakalı kurumlarca yapılan açıklamalar nedeniyle oluşan tereddütlerin, bu kuruluşların yetkilileri tarafından giderilmesinin bir gereklilik olduğu düşünülmektedir'' denildi. 
     Ortaklarından ayrı bir tüzel kişiliği bulunan Yapı ve Kredi Bankası'nın varlık ve borçlarına ilişkin tasarrufta bulunma yetkisinin, bankanın ana sözleşmesine ve kanun hükümlerine göre belirlenen organlara ait olduğu vurgulanan açıklamada, şöyle denildi 
     ''Diğer bir ifadeyle bankamız, organları marifetiyle ve mevzuat çerçevesinde yönetilmektedir. Hangi sıfatla olursa olsun bu yetkiye sahip olmayanların, bankanın varlıkları üzerinde yaptığı değerlendirme kendi görüş, arzu ve isteklerini yansıtmaktadır. Öte yandan, olayları izahta ve yorumda kullanılan ifadelerin sadelikten uzak ve hukuki mahiyeti ihmal eder içerik taşıması da, doğal olarak farklı görüşlerin ortaya çıkmasına neden olmaktadır. 
     Sonuç olarak bankamızın varlıklarına ve taahhütlerine ilişkin olarak banka yönetimine ait yetkilerin kullanılmasında, hukuken yetkili olmayan üçüncü şahısların izin ve icazetine tabii olunamayacağı da izahtan varestedir.'' 

     
</TEXT>
</DOC>
