<DOC>
<DOCNO> 316238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas13.html </URL>
<DATE> 2005/02/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Çok eşlilik'le ilgili her şey... 
</HEADLINE>
<TEXT>

     Özgür CEBE DHA 

      DİCLE Üniversitesi öğretim üyeleri Prof. Dr. Remzi Oto ve Prof.Dr. Mustafa Özkan'ın yaptığı araştırmada, bölgede yaygın olan erkeklerin ikinci eş alması olayında, erken evlenen kadınların ağır iş yükü, çok sayıda çocuk doğurma soınucu fiziksel ve cinsel cazibesini kaybetmesinin etkili olduğu ortaya çıktı. 
     Dicle Üniversitesi Tıp Fakültesi Psikiyatri Anabilim Dalı öğretim üyesi Prof. Dr. Remzi Oto ve Prof.Dr. Mustafa Özkan, Diyarbakır'da Çok eşlilikle ilişkili faktörler ve çok eşli ailedeki kadınlarda ruhsal bozukluklar' konulu araştırma gerçekleştirdi. 
     Diyarbakır kent merkezinde yapılan çalışma kapsamında çok eşli ailelerdeki 42 ilk eş ve 46 ikinci eş ile görüşüldü. Kontrol grubu olarak da tek eşli aileden 50 kadınıng örüşlerine başvuruldu. Kadınlardan yüzde 56'sı, kocasının başka bir kadınla evlenmesini evliliğin devam etmesi için kabul ettiğini' belirtirken, bazıları da çocuğu olmadığı' veya erkek çocuk doğurmadığı için' ikinci eşi kabullenmek zorunda kaldığını söyledi. 
     Araştırma sonuçlarına göre, çok eşli evliliklerde daha çok ilk eşin olumsuz etkilendiği, aile içi stresin yoğun yaşanmasından dolayı her iki anne ve çocukların da ruhsal bozukluk riskinin arttığı görüldü. Ruhsal sorunlar ilk eşte yüzde 40.5, ikinci eşte yüzde 32.6 etkili oldu. Tek eşli aileye mensup kadınlarda ise bu rakam yüzde 18'de kmaldı. 
     İlk eşlerde evlenme yaşı 15'in altında yüzde 31 olarak tespit edildi. Çok eşli evliliklerin tek eşli evliliklere oranla hem kadın, hem de erkeğin erken yaşta evlendiği ortaya çıktı. 
     Erken yaşta yapılan evliliklerde özellikle kocanın özgür bir seçimi dışında aile baskısıyla evlendirildiği ve severek yapılan bir evlilik olmadığı belirtilen araştırmada, "Genç yaşta evlilik yapan kadınlar, ağır iş yükü, çok sayıda çocuk doğurma sonucu yaşına göre daha yaşlı görünmesi, fiziksel ve cinsel cazibesini kaybetmesi çok eşliliğe eğilimi artıran bir faktördür. Nitekim ilk eşlerin yüzde 38'i kocalarının başka bir kadını sevdiği için evlendiğini, ikinci eşlerin yüzde 35'i de kocalarının kendilerini sevdiği için evlendiğini ifade etmiştir'' denildi. 
     Çok eşli kadınların kocalarının yüzde 39.7'si eğitimsiz olduğu belirlenen araştırmada, "Tek eşli kadınların kocalarında eğitimsizlik oranı yüzde 10'dur. Bu durum eğitim düzeyi artıkça çok eşlilik isteğinde azalma olduğunu gösteriyor. Çalışmaya alınan tek eşli kadınlardan da yüzde 26'sı kocalarının ikinci evliliği yapabileceği yönünde kaygıları belirlenmiştir. Türkiye'de çok eşlilik daha çok Güneydoğu Anadolu Bölgesi'nde görülmektedir'' ifadelerine yer verildi. 
     
</TEXT>
</DOC>
