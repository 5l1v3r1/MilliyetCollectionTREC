<DOC>
<DOCNO> 340019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/magazin/amag.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyaz Şövalye' saraya giremedi 
</HEADLINE>
<TEXT>


Beyaz Şövalye adlı filmi, Topkapı Sarayı ve Ayasofya'da çekmeyi planlayan İspanyol yönetmen Aranda, izin alamadı 

Birsen Altuntaş 

Ünlü İspanyol yönetmen Vicente Aranda'nın büyük kısmını Türkiye'de çekmek istediği "Beyaz Şövalye" isimli dönem filmine izin çıkmadı. Daha önce "La Passion Turca" filmiyle Türk hayranlığını dile getiren Aranda, yeni filmi için mayıs ayı ortasında, Ayasofya Müzesi, Topkapı Sarayı ve Yedikule Hisarı'nda çekim yapmak istedi. Filmin Türkiye prodüksiyonunu Pan Film'in sahibi Ali Akdeniz, çekim izinleri için Kültür ve Turizm Bakanlığı Kültür Varlıkları ve Müzeler Genel Müdürlüğü'ne başvurdu. Yaklaşık bir ay bekleyen Akdeniz'e, Kültür Bakanlığı'ndan gönderilen Prof. Dr. Mustafa İsen imzalı yanıtta, filmin bu mek nlarda çekilmesine izin verilmediği belirtildi. 

'3 yıl önce izin verildi' 
Akdeniz, konuyla ilgili şunları söyledi "Mektupta 'Çekimlerin, müzelerde ciddi bir çevre kirliliği oluşturacağı ve taşınmaz kültür varlıklarına zarar vereceği gerekçesiyle izin talebi geri çevrilmiştir. Ayrıca çekimlerin, ziyaretçilerin mek nı algılamasında sakıncalar oluşturacağı düşünülmüştür' ifadeleri yer alıyor. 3 yıl önce 'Mozart In Turkey filmi' Topkapı Sarayı'nda çekildi. Sarayın içine atlar sokuldu. Bize ise gişelerin olduğu giriş avlusunda çekim yapmamız, saraya at sokmamız, senaryoyu değiştirmemiz tavsiye edildi. Bu şimdiki yöneticilerin zihniyet farkının göstergesi. Beyaz Şövalye'nin Türkiye bütçesi 2.5 milyon dolardı ama bu paradan daha önemli olanı Türkiye'ye getireceği turizm geliriydi. Şimdiye kadar pek çok filmi bu yüzden Fas'a ve Yunanistan'a kaptırdık." 

"Ayasofya'ya Bizans bayrağı asacaklardı" 

Kültür Varlıkları ve Müzeler Genel Müdürlüğü Başkan Yardımcısı İlhan Kaymaz izin vermeme gerekçelerini şöyle sıraladı "Senaryoya göre Topkapı Sarayı'na atlarla gireceklerdi. Bu sahne için avluyu kullanmalarını ve at sayısını azaltmalarını istedik. Ancak sarayın içine girmeleri gerektiğini söylediler. Ayrıca sarayın içine film platosu kurmak ve Ayasofya'ya Bizans bayrağı asmak istediler. Bunlara izin vermemiz ve sarayı 3 gün kapatmamız mümkün değildi." 


</TEXT>
</DOC>
