<DOC>
<DOCNO> 303554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/spo08.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli 'cep'ten yedi 
</HEADLINE>
<TEXT>


İran'ın Pas takımının yeni hocasının cep telefonu faturası, 10 bin YTL'ye ulaştı. Mustafa Denizli aldığı ücretin abartılmasından da yakındı, "Bu nedenle açık oturum bile düzenleniyor" dedi 

YAŞAR SAYGI 


Sürekli aranıyor 
İRAN'IN Birinci Lig takımı Pas'ın başına geçen Mustafa Denizli ilginç açıklamalarda bulundu. Denizli sohbetine, cep telefonunu en kısa sürede değiştireceğini söyleyerek başladı ve "Gece gündüz aranıyorum. Numaram Türkiye'den olduğu için faturam şimdiden 10 milyar liraya 10 bin YTL ulaştı. İlk işim hattımı değiştirmek olacak. Yoksa kazandığım para telefona gidecek" dedi. Tecrübeli hoca aldığı ücretin çok abartıldığını, bunun da kendisini zor durumda bıraktığını ifade etti. 

'Yolumu kesecekler' 
MUSTAFA Denizli, İran'da her gece televizyonlarda, Türkiye'de yayınlanan gazetelerin kanıt olarak gösterildiğini ve aldığı ücret hakkında açık oturumlar yapıldığını da belirtti. Pas'ın hocası, "Bu ücret beni tatmin etti, ama yazılanlar kadar abartılı bir rakam almadım. Burada can güvenliğim kalmayacak neredeyse, yolumu kesip 'O kadar dolar aldın' ver bakalım diyecekler. Ben profesyonelim ve iyi bir rakam aldım, ama söylendiği ve abartıldığı kadar değil" diye konuştu. 

'Manisa'yı hatırlayın' 
DENİZLİ, Manisa'ya gittiği zaman da, herkesin "Niye "diye kendisine sorduğunu hatırlattı, "Ama bir yıl Manisa manşetlerden inmedi" yorumunu yaptı. Mustafa Denizli, "Buraya da gelmemin birçok nedeni oldu. İran, bizim 8 yıl önceki halimiz gibi... Çıkış arıyor ve patlama yapmaya hazırlanıyor. Burada olmamla, Türkiye - İran ilişkileri çok daha ileri boyutlara gidecek. Buraya transferim hem Türkiye'de hem de İran'da manşetlerden inmiyor. Bunları yapmak için Mustafa Denizli olmak gerekiyor" dedi. 

'İki yabancı var' 
DERWALL döneminde bir dönem Galatasaray forması giyen Nasir Sadigi'nin yardımcılığını ve tercümanlığını üstlendiği Denizli, yanına bir Türk yardımcı daha alacağını söyledi. Pas Teknik Direktörü, Türkiye'den oyuncu transfer edebileceklerini ekledi, "Şartlar uygun olursa hemen alırız. Avrupa'dan da olabilir. Ama öyle büyük paralara biraz zor. İran'da 3 yabancı oynatılabiliyor. Pas takımının, biri Iraklı, diğeri de Malili olmak üzere iki yabancısı bulunuyor" ifadesini kullandı. 

Polis verilecek 

PAS Başkanı Mustafa Acorlu ile dün sabah kaldığı otelde biraraya gelen Mustafa Denizli her konuda anlaşma sağladı. Denizli, bugün kulüp binasında 1.5 yıllık resmi sözleşmeyi imzalayacak. Tecrübeli hoca, Tahran'ın en gözde semti olan Sadabad'da yaşayacak. Ayrıca Pas'ın polis takımı olması nedeniyle Denizli'ye bir de koruma polisi verilecek. 

Randevu Mart'ta 

İRAN Ligi'nde 16 takım arasında şu anda 11. olan Pas, martta başlayacak Asya Kupası Batı Asya Grubu'nda, Katar'dan Elriyane, Irak'tan Polis-e ve Kuveyt'ten Essalemiye ile mücadele edecek. İran takımı ayrıca, cuma günü sahasında, Şiraz kentinden Berg-e takımıyla lig maçına çıkacak. Denizli'nin takımı maçlarını, Pas Descerdi Stadı'nda oynuyor. 


</TEXT>
</DOC>
