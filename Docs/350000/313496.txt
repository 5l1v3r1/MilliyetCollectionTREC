<DOC>
<DOCNO> 313496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy14.html </URL>
<DATE> 2005/02/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şener Irak seçimlerinin ideal ortamda yapıldığı söylenemez 
</HEADLINE>
<TEXT>

     Başbakan Vekili Abdüllatif Şener, Irak'ta geçici parlamentoda temsil imkanı elde edemeyen grupların, siyasi sürece ve özellikle de anayasa yazım çalışmalarına daha ciddi bir şekilde girmesi ve burada temsil edilmesinin önemli olduğunu söyledi. 
     AK Parti TBMM Grubu, Başbakan Recep Tayyip Erdoğan'ın Güney Asya'da bulunması dolayısıyla Başbakan Vekili Şener başkanlığında toplandı. 
     Başbakan Vekili Şener, grup toplantısında, Güney Asya'da yaşanan felakete değinerek, Başbakan Erdoğan'ın bölgeye yaptığı ziyarete işaret etti. 
     Şener, bugüne kadar 44 milyon YTL yardım toplayan Türkiye'nin, bu acıyı yakından bildiğini söyledi. 2004 yılında da Türkiye'nin bazı il ve ilçelerinde çeşitli büyüklükte depremlerin ve doğal afetlerin yaşandığını hatırlatan Şener, bu afetlerde acıların azaltılması için ne gerekiyorsa yapıldığını ifade etti. Son olarak Hakkari'de deprem meydana geldiğini, 2 vatandaşın hayatını kaybettiğini anımsatan Şener, depremin ardından, bürokrat ve uzmanlardan oluşan bir ekibin bölgeye gönderildiğini bildirdi. 
     Şener, bölgeye 3 bin 500 bin çadır, bin katalitik soba ve acil yardım ödeneği olarak 1368 YTL gönderildiğini belirterek, ''Burnu kanayan tek bir vatandaşımıza ilgisiz kalınması, bizim şiarımız değildir'' dedi. 
     
     DIŞ POLİTİKA 

     Türkiye'nin dış politika açısından önemli günler yaşadığını söyleyen Şener, Türkiye'nin uluslararası barış ve istikrara katkısının artan ölçüde önem kazandığını, bu durumun sadece yakın bölgede değil, çok daha büyük bir coğrafyada cereyan ettiğini belirtti. 
     Başbakan Erdoğan'ın Güney Asya ziyaretinin, izlenen çok yönlü dış politikanın bir göstergesi olduğunu ifade eden Şener, ''Küresel barış, istikrar ve refaha katkıda bulunmayı, dar coğrafi kalıpların dışında, olabilecek en geniş şekilde yorumlayan Türkiye'nin bu tavrı, esasen dış politikamızın altında yatan temel felsefeye ışık tutması bakımından anlamlıdır'' diye konuştu. 
     Türkiye'nin bugün güvenlik ve istikrar tüketen değil, bizzat üreten bir devlet konumunda olduğunu kaydeden Şener, şöyle devam etti 
     ''Türkiye, güven ve istikrar üreten bir devlet konumundadır. Balkanlardan Kafkaslara, Karadeniz'den Ortadoğu'ya kadar, yakın bölgemizde tüm sorunların çözümüne aktif ve yapıcı bir katkı sağlamaya çalışmaktadır. Rusya'dan Çin'e, Avrupa'dan Ortadoğu'ya kadar uzanan geniş bir yelpaze içinde gerçekleştirilen karşılıklı üst düzey ziyaretler, hükümetimizin bu yöndeki politikalarına örnektir.'' Dışişleri Bakanı Abdullah Gül'in Çin'e yaptığı ziyarete de değinen Şener, bu ülke ile ticaret ilişkisinin mevcut seviyeden daha ileri seviyeye çıkarılması konusunda anlaşmaya varıldığını belirterek, Başbakan Erdoğan'ın gelecek dönemde yapacağı temasları anlattı. 
     
     IRAK... 

     İsrail-Filistin arasında yaşanan gelişmeleri değerlendiren Şener, Irak'ta yapılan seçimlere de değindi. 
     Mevcut güvenlik koşulları ve başta Sünni gruplar olmak halkın çeşitli kesimlerin katılamaması nedeniyle ''ideal bir ortamda gerçekleştiği söylenemeyecek'' bir seçim yapıldığını belirten Şener, şunları söyledi 
     ''Türkiye, seçimlerin gerçekleşmesi ve toplumun tüm kesimlerinin serbest şekilde katılabilmesi için büyük çaba sarf etmiştir. Önümdeki dönem, Irak'ın hak ettiği istikrar ve refah düzeyine kavuşturulması için kritik önem sahiptir. Bu bağlamda, toplumun tüm kesimlerinin adil şekilde temsil edilebilmesi önem taşımaktadır. Seçimlere katılamayan ve bu itibar ile geçici parlamentoda temsil imkanı elde edemeyen grupların siyasi sürece ve özellikle de anayasa yazım çalışmalarına daha ciddi bir şekilde girmesi ve burada temsil edilmesi önemlidir. Gerek seçimle gelen Irak'lı yetkililerin, gerek uluslararası toplumun, bu sorumluluk içinde hareket etmesi, dar etnik, dini çıkarlar yerine, ulusal bütünlüğü kollayan daha kapsamlı bir gündem doğrultusunda faaliyet göstermeleri büyük bir önem taşımaktadır. 
     Türkiye önümüzdeki dönemde de Irak'ta siyasi süreci destekleyecektir ve her biri ile ayrı bir yakınlık ve akrabalık ilişkisi içinde bulunduğumuz toplumun tüm kesimlerini birleştirici rol oynamaya devam edecektir. Bu tutumumuz, ABD'li muhataplarımıza da sürekli aktarılmaktadır. 
     Nitekim, yeni ABD Dışişleri Bakanı Condoleezza Rice ile yapılan görüşmeler, açık ve verimli bir ortamda cereyan etmiştir. Irak dahil birçok konunun ele alındığı önemli ziyaret sırasında, Irak'ın toprak bütünlüğü ve siyasi birliğinin korunması üzerinde tam bir mutabakata varılmıştır.'' 
     
     İSRAİL-FİLİSTİN 

     Şener, son dönemde gerçekleştirilen üst düzey ziyaretler ve varılan mutabakatların yanı sıra bölgedeki gelişmelerle işbirliğinin mümkün kıldığını belirterek, Arafat'ın ölümü sırasında barış sürecinde yaşanan hareketliliğinin, gelecek dönemde Türkiye'nin bu konuda ABD ve AB ile işbirliği içinde daha aktif politika izlemesi imkanlarını doğurduğunu kaydetti. 
     Başbakan Vekili Şener, bu konuda Türkiye'nin, her türlü katkıyı yapmaya hazır olduğunu bildirdi. 
     
     AB 

     AB ile Türkiye ilişkilerinde 17 Aralık'ta kritik bir dönemecin geride bırakıldığını vurgulayan Şener, ''Ama önümüzde daha uzun ve zorlu bir süreç bulunuyor. Üyelik sürecini en verimli şekilde kullanmak ve tam üyeliğe en kısa zamanda ulaşmak, iki tarafın da hedefi olmalı. Biz bu konuda üzerimize düşen sorumluluğu yerine getirmeye kararlı şekilde, 3 Ekim'de başlayacak müzakere için hazırlıklarımızı hızla tamamlamaktayız. Toplumun verdiği destekle bu süreci başarıyla tamamlayacağımıza inanıyorum'' dedi. 
     Şener, gelecek ayların dış politika açısından çok hareketli olacağına işaret ederek, Türkiye'nin, son yıllarda izlediği aktif dış politika nedeniyle bölgede ve dünyada kazandığı önemin sorumluluklarını artırdığını, bu vizyonunun başarıyla yürütülmesi ve ülkenin kalkınması için gerekli refah ve kalıcı istikrar ortamının yaratılmasının, toplumun tüm katmanları ve devletin ortak çalışması sonucu mümkün olacağını söyledi. 
     Şener, Türkiye'nin, istikrar ve güven içinde yoluna devam edeceğini belirtti. 
     AK Parti TBMM Grup toplantısında konuşan Şener, ekonomideki olumlu gelişmelere değindi. Güçlü bir ülke olmanın kaynağının ekonomi olduğuna işaret eden Şener, Hükümet olarak Türkiye'yi güçlü ekonomilerinden biri haline getirmeyi amaçladıklarını söyledi. 
     Abdüllatif Şener, dünden bugüne Türk ekonomisinin performansına bakıldığında, Türkiye'nin dünyanın güçlü ekonomileri içinde yer almaya başladığının görüleceğine dikkati çekerek, 2001 yılında 144 milyar dolar olan milli gelirin 2004 yılı sonu itibarıyla 300 milyar dolara yaklaştığını kaydetti. 
     ''Türkiye, istikrar ve güven içerisinde yoluna devam edecektir'' diyen Şener, sürdürülebilir yüksek büyüme performansının yakalanması ve sürdürülmesinin temel ekonomik politika olduğunu ifade etti. Güçlü bir Türkiye'nin dünya barışına da katkı sağlayacağını vurgulayan Şener, yıllık ortalama yüzde 6 büyüme gerçekleştirmesi halinde 2020 yılında gelişmiş ekonomiler gibi trilyon dolarla ifade edilecek bir milli gelire sahip olabileceğini vurguladı. 
     Başbakan Vekili Şener, büyük ve güçlü bir ekonominin sadece kendi halkına değil, dünya barışına sağlayacağı katkı ve uluslararası ilişkilerde oynayacağı rolün son derece önemli olduğunu kaydetti. Şener, yıllarca izlenen popülist ve geçici politikaların Türkiye'ye zaman kaybettirdiğini, ancak bundan sonra kaybedilecek zaman olmadığını söyledi. 
     
     ''...KALICI ROTAYA GELİNMİŞTİR'' 

     Sürdürülebilir yüksek performansı önemsediklerini, bunu gerçekleştirmek için ne gerekiyorsa yapacaklarını bildiren Şener, şöyle konuştu 
     ''Halkımızın refah seviyesini yükseltmek, güçlü bir Türkiye için ekonomik politikalarımızda kalıcı bir rotaya gelinmiştir. Bu güven ve ekonomik istikrar, bu alanda temel önceliğimiz ve hedefimizdir. güven ve istikrarın sağlanmadığı ortamda, ekonominin performans gösterebilmesi, refahın artması mümkün değildir. Ekonomik istikrar sağlandığı takdirde pek çok iyileşme kendiliğinden gelmektedir. İzlenen ekonomik istikrar politikaları sayesindedir ki doğrudan yabancı sermaye girişinde artış oldu. 2003 yılında 1 milyar 195 milyon dolar olan doğrudan yabancı sermaye girişi, 2004 yılında 1 milyar 709 milyon dolara ulaşmıştır. Diğer taraftan nominal ve reel faizler önemli ölçüde düşmüştür, ayrıca finans sektöründe çok önemli ve olumlu gelişmeler olmuştur. Bankacılık sektörünün karı artmaktadır.'' Şener, ekonomik göstergelerdeki olumlu sinyallerin ortaya çıkmasının nedeninin izlenen istikrar politikaları olduğuna dikkati çekerek, ''İstikrarın sağlanmış olmasıdır ki geçen hafta İzmir'de VOB açıldı. Eğer Türkiye bir istikrar ortamına girmemiş olsaydı böylesine bir piyasanın oluşabilmesi mümkün değildi'' dedi. 
     Hükümet'in 15-20 vadeli konut kredisi verilmesini öngören Mortgage sistemi üzerinde çalışmalarını sürdürdüğünü belirten Şener, istikrar ortamı sağlanmamış olsaydı böyle bir sistemin hayata geçirilmesinin de mümkün olamayacağını ifade etti. Şener, olumlu gelişmelerin vatandaşların geleceğe ümidini ve beklentilerini artırdığını sözlerine ekledi. 
     
</TEXT>
</DOC>
