<DOC>
<DOCNO> 349862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo11.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu kazan kaldırdı 
</HEADLINE>
<TEXT>


Tahkim Kurulu'nun yarıda kalan olaylı Eskişehirspor maçıyla ilgili tashih talebini kabul etmemesi şok etkisi yarattı. Başkan Şükrü Bodur, "UEFA'ya, FIFA'ya hatta Avrupa İnsan Hakları Mahkemesi'ne gideceğiz" ifadesini kullandı 

EROL KÜÇÜKOĞLU 


Orduspor'da yarıda kalan olaylı maçla ilgili Eskişehirspor'a verilen 3-0 hükmen mağlubiyet kararını kaldıran Tahkim Kurulu'nun önceki akşam yaptığı kritik toplantıda tashih talebini kabul etmemesinin şoku yaşanıyor. Futbol Federasyonu, 15 Mayıs'ta Ordu'da oynanan maçın ikinci yarısına can güvenliği endişesi nedeniyle çıkmayan Eskişehirspor'u 3-0 hükmen yenik sayarken, Tahkim Kurulu kararı bozmuştu. Tahkim'in son yaptığı toplantıda, Orduspor'un tashih talebini geri çevirmesi Karadeniz ekibini ayağa kaldırdı. 
Maçın tekrar oynanması kararına büyük tepki gösteren Başkan Şükrü Bodur, "Sözleşmesi devam eden sadece 3 futbolcumuz var. Tahkim Kurulu'nda bulunanların artık hukuk lafı etmemesi gerek. Kaos yaratanlar ucuz kahraman olmanın peşindeler. 'Biz verdik, gerisi bizi ilgilendirmez' diyenler, sözleşmesi biten futbolcuların nasıl oynayacağını da açıklasınlar" dedi. 
Haklarını sonuna kadar arayacaklarını da vurgulayan Başkan Bodur, "UEFA'ya, FIFA'ya hatta Avrupa İnsan Hakları Mahkemesi'ne bile başvuracağız. Büyük bir hata yapıldı. Günahtır, yazıktır" diye konuştu. 
Şükrü Bodur, Eskişehirspor'u, şampiyonluk hesapları yapan Gençlerbirliği ASAŞ Kulübü'nün avukatları tarafından savunulduğunu da belirterek, "Bu durum çok enteresan. Tahkim Kurulu hakemin, gözlemcisinin raporuna göre karar veriyor. Gözlemci, hakeme 9 puan veriyor. Bunun ne demek olduğunu hep beraber düşünelim" ifadesini kullandı. 

Sivas'a şok uyarı 

Futbol Federasyonu, 4 Eylül Stadı'nın Süper Lig'e uygun olmadığını bildirip, Kırmızı - Beyazlılar'dan yeni sezon için saha bulmasını istedi 

Yeni sezonda 38 yıllık tarihinde ilk kez Süper Lig'de mücadele edecek olan Sivasspor'a, Futbol Federasyonu'ndan şok bir uyarı geldi. Federasyon Yönetim Kurulu, maçları 4 Eylül Stadı'nda oynayan Kırmızı - Beyazlı takımı, yeni bir stat bulması için uyardı. 
4 Eylül Stadı'nın Süper Lig şartlarına uygun olmadığını belirten federasyon yetkilileri, bu sahada maçların oynanmasına izin verilmeyeceğini bildirdi. Federasyonla temas halinde olan Kırmızı - Beyazlı yönetimin, yeni bir stat belirlemek için çalışma başlattığı öğrenildi. 
Bu arada transfer çalışmalarını sürdüren Sivasspor, Murat Hacıoğlu için Fenerbahçe'den söz aldı. Aradaki pürüzlerin giderilmesinin ardından tecrübeli futbolcunun resmi sözleşme imzalayacağı açıklandı. 

Gençler'den vurgun 

Gençlerbirliği, İsveç'in Göteborg takımında top koşturan Fredrik Risp'le anlaştı. İsveç'te bulunan Başkan İlhan Cavcav, Göteborg'un kaptanı olan 25 yaşındaki savunma oyuncusu ile 1 yılı opsiyonlu 4 senelik anlaşma sağladı. 
Bonservisi için 300 bin euro ödenen stoper Risp'in, İsveç Ligi'nin 1 Temmuz'da bitecek olması nedeniyle tatil yapmadan doğrudan kampa katılacağı bildirildi. 
Kırmızı - Siyahlılar, İsveç ekibi Helsingborg'da forma giyen sol bek Christian Jadler'le de prensip anlaşmasına vardı. Başkan Cavcav'ın, Jadler için bonservis pazarlıklarına devam ettiği açıklandı. 

Adnan Sezgin Samsunspor'da 

MURAT SANDIKÇI 

Samsunspor, genel menajerlik koltuğunu Adnan Sezgin ile doldurdu. Bir dönem İstanbulspor'un başkanlığını da yapan Sezgin ile bir yıllık sözleşme imzalanacağı, yardımcılığına ise Ercan Koloğlu'nun getirileceği ifade edildi. Teknik direktör arayışlarını sürdüren Karadeniz ekibinde Ümit Kayıhan ilk tercih olurken, Saffet Susiç, Şaban Yıldırım ve Ahmet Ertem'in de düşünüldüğü vurgulandı. 
Teknik adam sorununu çözüme kavuşturmayı planlayan yönetimin, daha sonra transfer çalışmalarına başlayacağı açıklandı. Bu arada Samsunspor, yeni sezon kamp yerini Gerede olarak belirledi. 

Kritik maç Samsun'da 

İkinci Lig B Kategorisi B Grubu'nda yarıda kalan Orduspor - Eskişehirspor maçı, 18 Haziran'da Samsun'da seyircili olarak yeniden oynanacak. 
Federasyon üyeleri, karar düzeltme başvurusunu Tahkim'in kabul etmemesi üzerine dün telefon trafiği yaşadı. Başkan Levent Bıçakcı ve Şekip Mosturoğlu'nun, Kazakistan'ın Almaata kentine gitmesi nedeniyle bir araya gelemeyen federasyon yönetimi tele konferans yoluyla toplantı yaptı. 
İstanbul - Almaata arasındaki görüşmelerin ardından A Kategorisi'ne yükselecek takımı belirleyecek Orduspor - Eskişehirspor maçının Samsun 19 Mayıs Stadı'nda 18 Haziran Cumartesi günü saat 18.00'de yeniden oynanması kararı alındı. O gün maça çıkabilecek tüm futbolcular, 18 Haziran'da da görev yapabilecek. Ordu yenilirse Gençlerbirliği ASAŞ gülecek. 

'Adalet yerini buldu' 

EYÜP KELEBEK 

Tahkim Kurulu'nun, Orduspor'un Eskişehirspor karşısında hükmen galibiyetini bozan ve Karadeniz ekibinin itirazını kabul etmeyen kararı, Es - Es'i sevindirdi. Kırmızı - Siyahlılar'ın Başkanı Halil Ünal, "Adalet bir kez daha yerini buldu'' dedi. 
Türk Futbolu'na kara bir lekenin sürülmesinin önüne geçildiğini belirten Ünal, "Bu kararla tribünlerdeki anarşi ve şiddete bir kez daha prim verilmemiştir" dedi. 
Futbolun saha dışında değil, içerisinde netice alınması için oynandığını, şiddet, tehdit ve baskılarla bir yere varılanmayacağını belirten Eskişehirspor Başkanı şöyle devam etti 
"Bizim için Orduspor, ya da ASAŞ şampiyon olmuş önemli değil. Eğer kazanırsak ligi üçüncü tamamlayıp Türkiye Kupası maçlarını oynama hakkını elde edeceğiz." 

Karşıyaka'dan Sağlam imza 

MUSTAFA KANARYA DHA 

Karşıyaka teknik direktör sorununu Nurullah Sağlam ile çözdü. Yeşil - Kırmızılılar, tecrübeli çalıştırıcıyla bir yıllık sözleşme imzaladı. Sağlam'ın kendini kanıtlamış bir hoca olduğunu söyleyen Başkan Levent Güngil, "Kendisine çok güveniyoruz" dedi. Sağlam ise şöyle konuştu "Hedeflerime ulaşmak için Karşıyaka'nın doğru tercih olduğuna inanıyorum." 

Hüsnü Özkara tamam 

İkinci Lig A Kategorisi takımlarından İstanbul Büyükşehir Belediyesi'nde teknik direktörlük görevine Hüsnü Özkara getirildi. Tecrübeli hoca, Başkan Nuri Albayrak'ın da hazır bulunduğu törende 1 yıllık sözleşmeye imza attı. Özkara, 2. Lig'de mücade edip UEFA kriterlerine uygunluk lisansı bulunan tek kulüp olan İstanbul Büyükşehir Belediyesi'ne gelmekten mutluluk duyduğunu vurgulayarak hedeflerinin şampiyonluk olduğunu söyledi. 

Baba ve oğul aynı takımda 

AHMET DEMİRTAŞ 

İstanbul Amatör Lig takımlarından Bulancakspor, baba ve oğulu kadrosunda barındırıyor. 44 yaşındaki baba Veysel Kılınç 30 yıldır kalecilik yapıyor. Oğlu Kıvanç ise henüz 17 yaşında ve orta sahada forma giyiyor. Antrenör Ali Çetindağ, görenleri şaşırtan ikiliden memnun olduğunu belirtirken, 5 yıldır babasıyla birlikte top koşturan Kıvanç, "Bana sahada da babalık yapıyor" diyor. 

MALATYASPOR 

Golcü Taner'den üç yıllık imza 
Transferin hızlı takımı Malatyaspor, Kayseri Erciyesspor'un golcüsü Taner'i renklerine bağladı. Sarı - Kırmızılı kulübün Genel Sekreteri Ahmet Genç, geçen sezon sergilediği performansla dikkatleri üzerine çeken yetenekli oyuncu ile İstanbul'da masaya oturup, 3 yıllık sözleşme yaptıklarını açıkladı. Genç, Taner'in, Malatyaspor forması altında da başarılı olacağını vurguladı. 

KAYSERİ ERCİYES 

Tunuslu Bouazizi renklere bağlandı 
Süper Lig'in yeni ekibi, geçen sezon Gaziantepspor'da forma giyen Bouazizi ile iki yıllık sözleşme imzaladı. Tören sırasında Türkçe konuşan Tunuslu oyuncu, "Buraya başarılı olmak için geldim. Hepimiz birlikte el ele verirsek başarıya ulaşırız" diye konuştu. Yönetim ayrıca Sakaryaspor'un iki yeteneği Emre Toraman ve Burak ile anlaşma sağladı. 

VESTEL MANİSASPOR 

Yeni başkan Haluk Çubukçu 
Süper Lig'in yeni takımı Vestel Manisaspor'un genel kurulunda Haluk Çubukçu başkanlık görevine seçildi. 5,5 yıl başkanlık yaptığı Siyah - Beyazlı takımın 3. Lig'den, Süper Lig'e çıkmasında büyük emeği olan Cengiz Ergün kongreye katılmazken, 15 kişilik yönetimde 5 üye değişti. Vestel İcra Kurulu Başkanı ve Vestel Manisaspor Asbaşkanı Ömür Yüngül, 5 yıl içinde kulübe 25 trilyon lira katkı sağladıklarını açıklarken, Vestel Manisaspor Sportif A.Ş.'nin kurulması da oy birliğiyle kabul edildi. 


</TEXT>
</DOC>
