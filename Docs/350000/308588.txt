<DOC>
<DOCNO> 308588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/ydilmen.html </URL>
<DATE> 2005/01/23/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Eksikler 
</HEADLINE>
<TEXT>



Lige verilen uzun aradan sonra ilk ciddi müsabakayı oynamak, bunun adı hem kupa, hem de karşındaki rakip ikinci lig takımı ise maça kolay kolay konsantre olamazsınız. 
Bursaspor her ne kadar ikinci lig takımı da olsa, deneyimli kadrosu ve maç öncesi rakibine oranla karşılaşmaya daha ciddi yaklaşması doksan dakika oyuna ortak olmasını sağladı. Maçın başında gelen gol Galatasaray'ı biraz fazla kontrollü oynamaya sevk etti. Halbuki defansını orta sahaya kadar çıkaran Bursaspor'a karşı çok daha fazla gol pozisyonu bulacağını umuyordum. Ancak hücum üstünlüğünü, fazla net pozisyon vermese de Bursaspor'a bıraktı. Karşılığında ciddi kontrataklar yakalayamadı. 

Tempo düşük 
Hagi'nin oyun şekli belli ki yine aynı olacak. Birkaç sakat oyuncusu ve cezalı Sabri de takıma eklenince ideal onbiri ilk yarıdan farklı değil. Ancak mutlak surette tempolarının artması, yine mutlak surette konsantrasyonlarının artması, teknik açıdan baktığımız da da hücum organizasyonlarının daha fazla olması lazım. 
Ligin ilk yarısında Galatasaray'ın en beğenilen yönü yüksek temposuydu. Ancak dünkü maçta bunu göremedik. İkinci yarı öncesinde görünen en eksi durum buydu. Sonuçta kolay gözüken maçı zor da olsa lehlerine çevirmesini bildiler. 



</TEXT>
</DOC>
