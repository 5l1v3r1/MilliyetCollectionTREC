<DOC>
<DOCNO> 340623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/spo30.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sağlam'ın heyecanı 

Samsunspor Teknik Direktörü Ertuğrul Sağlam, uzun yıllar formasını giydiği Beşiktaş'la bugün İnönü Stadı'nda oynayacakları karşılaşma öncesi tatlı bir heyecan yaşıyor. Kırmızı - Beyazlılar dün maçın hazırlıklarını tamamlayarak İstanbul'a giderken Sağlam mücadelenin kendisi için ayrı bir önem taşıdığını söyledi. Genç çalıştırıcı, "Umarım futbolseverler zevkli bir maç izler" dedi. 

Otyakmaz yeniden 

Sivasspor'un dün yapılan genel kurulunda, 207 delegenin 205'inin oyunu alan Mecnun Otyakmaz yeniden başkanlığa seçildi. Otyakmaz'ın listesinde şu isimler yer aldı Ahmet Çelebi, Mustafa Süs, Mustafa Ulucan, Süleyman Köse, Murat Şahin, Hakan Erdemir, Bülent İlçi, Evren Teker, Nevzat Yıldırım, Mehmet Zengin, Mehmet Oflaz, Fikret Ünsal, Faruk Taşseten, Ekrem Munar, Muammer Yıldız, Erdal Sarılar, Uğur Akkuş, Ömer Sepet, Mesut Özkan ve Kemal Yıldızdağ. 

Sebat gençlerle 

Süper Lig'den düşmesi kesinleşen Akçaabat Sebatspor bugün Denizlispor'la oynayacağı maça gençlerden kurulu bir kadroyla çıkacak. Hafta arası genç futbolcularla yakından ilgilenen Teknik Direktör Güvenç Kurtar'ın, çok sayıda as oyuncuyu kadroya almayacağı bildirildi. Kurtar'ın Yunus, Ali, Emre ve Ali Bayraktar'ı 18 kişilik kadroya alması dikkat çekti. 

Yanal sahaya iniyor 

Futbol Federasyonu ile Üniversite Sporları Federasyonu'nun İstanbul'da ortaklaşa düzenlediği Üniversitelerarası Futsal salon futbolu Turnuvası'nın finalleri bugün sona erecek. İTÜ Maslak Yerleşkesi Salonu'nda yapılan finallerde şöhretler karması maçı oynanacak. Federasyon Karması ile TSYD Karması'nın karşılaşacağı maçta Milli Takımlar Teknik Direktörü Ersun Yanal ile Ümit Milli Takım'ın hocası Raşit Çetiner de forma giyecek. 

TENİS 

Henin rüzg rı 
Sakatlığını atlattıktan sonra sadece 1 maç kaybeden Justine Henin Hardenne başarılı performansını sürdürüyor. Alman Açık Tenis Turnuvası'nın çeyrek finalinde önce Sharapova'yı yenen Belçikalı raket ardından da ev sahibi ülkeden Patty Schnyder'i 2-0 mağlup etti. 22 yaşındaki Henin'i üst üste 16. galibiyetine 6-0 ve 6-1'lik setlerle ulaştı. Henin finali alırsa art arda 3. turnuvasını kazanacak. 

FUTBOL 

Avrupa'da kader günü 
İspanya, İtalya ve Fransa Ligleri'nde bugün birbirinden önemli maçlar var. İtalya'da aynı puan ve averajla zirveye paylaşan Milan ile Juventus kozlarını San Siro'da paylaşacak. 16.00'da başlayacak maçı TV8 naklen yayınlayacak. İspanya'da lider Barcelona La Liga'nın en zor deplasmanlarından birinde Valencia'ya konuk olacak. 20.00'deki karşılaşmayı NTV ekrana getirecek. Fransa'da ise Lyon evinde Ajaccio'dan 1 puan alırsa üst üste 4. şampiyonluğunu ilan edecek. 

FUTBOL 

Inter'de operasyon 
İtalya Ligi ve Avrupa'da başarısız bir sezon geçiren Emre Belözoğlu'nun forma giydiği Inter'in kadrosu büyük ölçüde değişiyor. Şimdiden transfer çalışmalarına başlayan Mavi - Siyahlılar'ın Valencia'nın iki İtalyan oyuncusu Fiore ile Corradi'ye karşılık, Kily Gonzales, Van der Meyde ve Davids'i önerdiği belirtildi. Marca Gazetesi'nde çıkan haberde Valencia'nın onay vermesi halinde transferin gerçekleşeceği belirtildi. 

FUTBOL 

Pele Komşu'yu ziyaret edecek 
Dünya futbolunun efsanevi yıldızı Pele, Yunanistan'a geliyor. Ünlü futbol adamının 12 Mayıs'ta İskeçe'ye giderek, Xanthi takımının yeni tesislerinin açılış törenine katılacağı bildirildi. Xanthi'de Ümit Milli Takım forması giyen Deniz de oynuyor. Pele daha sonra Atina'ya giderek, iki Brezilyalı Rivaldo ve Giovanni'nin top koşturduğu Olympiakos'un Panionios ile yapacağı maçı seyredecek. 

ATLETİZM 

Tuncay Örs'ten tarihi rekor 
Konya'daki Üniversitelerarası Türkiye Şampiyonası'nda piste çıkan Tuncay Örs, 400 metre engellide tarihi bir başarıya imza attı. Eleme yarışlarında 51.65 koşan Örs, gençlerde 52.20, büyüklerde 52.03 ile Kürşad Çalışkan'a ait Türkiye rekorlarını tarihe gömdü. 19 yaşındaki Örs, final yarışında da 51.49'luk derecesiyle kendi rekorunu yenilerken, atletizm tarihinde de 52 saniyenin altına inen ilk sporcu oldu. 

VOLEYBOL 

Genç bayanlar rakip tanımadı 
Çek Cumhuriyeti'nde düzenlenen Bahar Kupası Voleybol Turnuvası'nda Genç Bayan Milli Takımımız, zafere ulaştı. Final maçında Yunanistan ile karşılaşan Ay - Yıldızlı bayanlarımız, müsabakadan 26-24, 26-28, 25-15 ve 25-15'lik setlerle 3-1 galip ayrılarak, kupanın sahibi oldu. 

SUTOPU 

Adım adım Avrupa'ya 
İstanbul Ataköy'de devam eden Avrupa Gençler Sutopu Şampiyonası Elemelerinde milli takım, 4. günü bir galibiyet ve bir beraberlikle kapadı. Sabah seansında Moldova ile karşılaşan Ay - Yıldızlı ekibimiz müsabakadan 17-4 galip ayrıldı. Millilerimiz akşam bölümünde ise Romanya ile 5-5 berabere kaldı. 

ATICILIK 

Hedefi vurdular 
Trap - Skeet İstanbul Atıcılık İl Birinciliği dün İstinye Atış Poligonu'nda başladı. Organizasyonun ilk gününde alınan sonuçlar şöyle Büyük erkekler trap 1. Murat Şahin 68 , 2. Oğuzhan Tüzün 67 , 3. Cengiz Çoşkun 64 . Genç erkekler 1. Emre Güneş 54 , 2. Alihan Çil 49 . Bayanlar 1. Pelin Üstün 21 . Büyük erkekler skeet 1. Ziya İmer 61 , 2. Güçhan Ölker 60 , 3. Savaş Uçar 58 . Genç erkekler 1. Ceyhun Şişman 55 , 2. Can Tapan 51 , 3. Semih Travers 49 . 

HENTBOL 

Kartal affetmedi 
Erkekler Hentbol Birinci Ligi'nin bitimine üç hafta kala şampiyonluğu garantileyen Beşiktaş, 21. hafta maçında Trabzon Belediyesi'ni de 38-33 yenerek, namağlup unvanını korudu. Ligde oynanan diğer maçlarda alınan sonuçlar şöyle Bafra Bld-Taşköprü 38-31, İzmit Bld-Altınordu 37-26, İzmir Büyükşehir Bld-Polis Akademisi 23-40. 

OKÇULUK 

Madalyadan uzak kaldık 
Antalya'da takım müsabakalarıyla sona eren Altın Ok Grand Prix Okçuluk Turnuvası'nda milli takımlarımız madalyadan uzak kaldı. 100. Yıl Okçuluk Tesisleri'nde 4 gün süren organizasyonun eleme atışlarında Ay - Yıldızlı ekibimiz bayanlar makaralı yayda İspanya, olimpik yayda Fransa'ya yenildi. Erkeklerde ise makaralı yayda Slovenya, olimpik yayda da Hindistan'a boyun eğdi. 


</TEXT>
</DOC>
