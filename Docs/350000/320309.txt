<DOC>
<DOCNO> 320309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun46.html </URL>
<DATE> 2005/03/03/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
BM, Suriye askerlerinin Lübnan'dan çekilmesi için devreye giriyor 
</HEADLINE>
<TEXT>

     Birleşmiş Milletler BM Genel Sekreteri Kofi Annan, 1559 sayılı Güvenlik Konseyi kararının uygulanmasından sorumlu özel temsilcisi Terje Roed-Larsen'i Beyrut ve Şam yönetimleriyle Suriye güçlerinin Lübnan'dan çekilmesini görüşmek üzere yeniden bölgeye göndereceğini açıkladı. 
     BM genel merkezinde gazetecilerin sorularını cevaplayan Annan, ''İlgili her iki hükümetle de görüşmelerde bulunmak üzere Terje Roed-Larsen'i bölgeye göndereceğim'' dedi. 
     Annan, Suriye güçlerinin, Lübnan'daki gelişmeler konusunda Güvenlik Konseyi'ne rapor sunacağı nisan ayına kadar Lübnan'dan çekileceğini umduğunu söyleyen Annan, hızlı bir çekilmenin Lübnan'da siyasi boşluk yaratıp yaratmayacağı sorusuna ise, ''herkes ülkedeki durumun son derece farkında, gelişmeler çok dikkatli bir şekilde izlenecek'' dedi. 
     Roed-Larsen'in, Lübnan'ın eski Başbakanı Refik Hariri'ye düzenlenen suikastten sonra gerilimin arttığı Lübnan'a birkaç gün içinde gideceği kaydedildi. 
     BM Güvenlik Konseyi, eylül ayında kabul ettiği bir kararla Lübnan'daki bütün yabancı güçlerin çekilmesini, milis güçlerinin dağıtılmasını ve hükümet kontrolünün tüm ülkeye yayılmasını istemişti. 1975-1990 yılları arasında kanlı bir iç savaşa sahne olan Lübnan'da iç savaşın bitmesine rağmen Suriye hala 14 bin civarında asker bulunduruyor. 
     Lübnan'daki askerlerini geri çekeceğini açıklayan Suriye'nin bu askerlerinin ne kadarını, ne zaman çekeceği konusunda ise herhangi bir açıklama bulunmuyor. 
     
</TEXT>
</DOC>
