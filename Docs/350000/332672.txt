<DOC>
<DOCNO> 332672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur17.html </URL>
<DATE> 2005/04/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Prof.Dr. Işıkara Olası bir İstanbul depremi kapıda 
</HEADLINE>
<TEXT>

     Zafer TOKUŞ- Hakan TURHAN DHA 

      KANDİLLİ Rasathanesi eski Müdürü Prof. Dr. Ahmet Mete Işıkara, "Olası bir İstanbul depremi kapıda. Pamukova-Bilecik tarafından hareket etmeyi bekleyen faylar var. Deprem gerçeğini akıldan çıkarmamak lazım. Binaları ona göre yapmak lazım'' diye konuştu. 
     DASK Zorunlu Deprem Sigortası tarafından başlatılan eğitim çalışmaları kapsamında Adapazarı'na Prof. Dr. Işıkara, DASK Genel Koordinatörü Hüseyin Yunak, DASK yetkilisi Bülent Akyüz ve Tanıtım Ajans Müdürü Hamdi Giray Koyuncu ile birlikte Sakarya Valiliği'ni ziyaret etti. 
     Vali Nuri Okutan ile görüşen Prof. Dr. Işıkara ve beraberindekiler depremi yaşayan Adapazarı'nda insanların yeni yerleşim bölgesine gitmeleri konusunda devletin üzerine düşen görevi yapması gerektiğini söyledi. Vali Okutan'a DASK tarafından hazırlanan kitap ve büroşürleri hediye eden Prof. Dr. Işıkara ve beraberindekiler, daha sonra Adapazarı Belediyesi'ni ziyaret etti. 
     Prof. Dr. Işıkara, Başkan Süleyman Dişli ile görüşmesi sırasında bölgede yeni bir deprem beklendiğini belirterek, "Adapazarı büyük bir deprem yaşadı. Kamu depremden gerekli dersi alırken halkın ders almadığını görüyorum'' dedi. Prof. Dr. Işıkara, şöyle konuştu 
     "İnsanlar kendi oturmadığı çok katlı binalara makyaj yaparak öğrencilere veriyorlar. Böyle olmaz. Çok katlı binalar bir an önce yıkılmalı. Olası bir İstanbul depremi kapıda. Bölgede Pamukova-Bilecik tarafından hareket etmeyi bekleyen faylar var. Bu bölgede deprem gerçeğini akıldan çıkarmamak lazım. Binaları ona göre yapmak lazım. Açıkçası çok üzüldüm. Kimse deprem sigortası yaptırmamış. Bayındırlık Bakanlığı ile görüşerek bu bölgeye acil bir ekip göndermelerini isteyeceğim. Biz İstanbul'da 17 Ağustos depremini hissettik siz yaşadınız. Şimdi İstanbul depremini biz yaşayacağız siz hissedeceksiniz. Bu nedenle birçok orta hasarlı bina ya ağır hasar görecek ya da yıkılacak.'' 
     
</TEXT>
</DOC>
