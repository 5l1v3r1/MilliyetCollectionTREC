<DOC>
<DOCNO> 335340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas20.html </URL>
<DATE> 2005/04/20/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Yeni Papa'nın internet alan adı satın alınmış 
</HEADLINE>
<TEXT>

     Papa 16. Benediktus'un seçiminden çok önce internetteki alan adının bir Amerikalı tarafından satın alındığı ortaya çıktı. 
     Amerikalı Rogers Cadenhead, 1 Nisan tarihinde İngilizce ''benedictXVI.com'' alan adı ile birlikte diğer önde gelen papa adayları ''Clement XV, Innocent XIV, Leo XIV, Paul VII, Pius XIII''a ait alan adlarını satın aldı. 
     Adaylardan 2. Pierre'in seçileceğine kanaat getirmeyen Amerikalı girişimci, ''JohnPaul III ve John XXIV'' isimlerini de satın almak istedi, ancak bu alan adları önceden alındığı için başarılı olamadı. 
     Eski bir gazeteci olan ve ''http www.cadenhead.org '' adresindeki sitesinde yazılar yazan Roger Cadenhead, Papa'ya ait alan adını porno sitelerine satmaya niyeti olmadığını belirtti. 
     
     PAPA EŞYALARI İNTERNETTE 

     Bu arada, Alman kardinal Joseph Ratzinger'in papalığa seçiminin akabinde, yeni Papa 16. Benediktus'u temsil eden çok sayıda makale ve eşya internette satışa çıktı. 
     Avusturya eBay ve Almanya eBay siteleri, yeni Papa'ya ait 3 bin dini makale ile Papa 16. Benediktus tarafından imzalanmış yüzlerce fotoğraf ve portrenin yanı sıra Papa'nın adını taşıyan tespihler, kitaplar, hatta kuklasını dahi satışa koydular. 
     İnternet sitelerinde satışa çıkarılan hatıra eşyaları arasında ''Biz Papa'yız. Sen de '' yazılı boy boy tişörtler, ''16. Benedictus'' çıkartmaları, mıknatıslı buzdolabı süsleri de bulunuyor. 
     
     OPUS DEİ'DAN DESTEK 

     Öte yandan, koyu muhafazakar katolik cemaati Opus Dei'ın Baş Papazı Xavier Echevarria, kendisi ve cemaati adına Papa 16. Benedictus'un kişiliği ve dini öğrenimine duyduğu saygıyı dile getirdi. 
     Opus Dei dini cemaatinin lideri, yeni Papa'nın yanındaki yüksek seviyeli papazların misyonunu iyi bildiğini ve din adamlarının Kilise'ye hizmet için coşkun desteklerine güvenebileceğini söyledi. 
     
</TEXT>
</DOC>
