<DOC>
<DOCNO> 309518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko06.html </URL>
<DATE> 2005/01/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borçluluk oranı nazlanarak düşüyor 
</HEADLINE>
<TEXT>

     Hazine'nin, 2001 krizinde yüzde 100.8'e kadar yükselerek rekor kıran brüt iç ve dış borç stokunun GSMH'ye oranı geçen yıl da 4.7 puan daha azalarak yüzde 74.6'ya kadar geriledi. Brüt borç stokunun GSMH'ye oranında 2001 yılından bu yana yaşanan düşüş 26.2 puan olarak gerçekleşti. 
     ANKA'nın Hazine Müsteşarlığı verilerinden yaptığı hesaplamaya göre, iç ve dış borç stokunun 33.3 katrilyon lira artarak 316.2 katrilyon liraya ulaştığı 2004 yılında, borçluluk oranı olarak değerlendirilen, borç stokunun GSMH'ye oranı ise yüzde 79.3'ten yüzde 74.6'ya indi. 
     Türkiye'nin gayri safi milli hasılasının GSMH 2004 yılında 424.1 katrilyon lira olarak gerçekleştiği tahmin ediliyor. 
     Yüzde 74.6 oranının 52.9 puanlık kısmı iç, 21.6 puanlık kısmı ise dış borçlardan kaynaklanıyor. 
     Hazine'nin brüt borç stokunun 2000 yılında yüzde 50.2 olan GSMH'ye oranı, IMF'den yüklü miktarda dış borç kullanılması, yaşanan bankacılık krizinin maliyetinin Hazine tarafından üstlenilmesi ve iç borçlanma faizlerinin önemli ölçüde artması nedeniyle 2001 yılında yüzde 100.8'e kadar tırmanmıştı. Hazine 2001 yılında TMSF'ye alınan bankaların birikmiş zarar ve mevduat ile benzeri yükümlülüklerinin ödenmesi için TMSF'ye iç borçlanma kağıdı vererek kaynak aktarmış hem de kamu bankalarının Hazine'den olan birikmiş görev zararları iç borçlanma kağıdına bağlanarak borç stokuna eklenmişti. Batık bankaların borç stokunu artırıcı etkisi izleyen yıllarda hem Hazinenin, İmar Bankası ve Pamukbank için yeni iç borçlanma kağıtları vermesi hem de daha önce verilen iç borçlanma kağıtlarının anapara ve faiz geri ödemeleri nedeniyle devam etti. Bu etki 2004 yılında da sürdü. 
     Borçluluk oranında en yüksek düşüş 2002 yılında yaşandı. Borç stokunun, GSMH'ye oranı 2002 yılında 12.6 puanlık düşüşle yüzde 88.2'ye geriledi. 2001 yılında yüzde 69.2 olan iç borç stokunun GSMH'ye oranı yüzde 54.5'e 
     inerken, yüzde 31.6 olan dış borç stokunun oranı ise yüzde 33.8'e yükseldi. 2003 yılında ise borçluluk oranında 8.9 puanlık bir düşüş yaşandı. Dış borçların tümünün ve iç borçların önemli bir kısmının döviz cinsinden olması nedeniyle, döviz kurundaki düşüşün de belirleyici olduğu bu azalma tümüyle dış borç stokundan kaynaklandı. İç borç stokunun 2002 yılında yüzde 54.4 olan GSMH'ye oranı 2003 yılında da aynı düzeyde kalırken, dış borç stokunun GSMH'ye oranı yüzde 24.87e kadar indi. 
     
     DOLAR CİNSİNDEN YÜZDE 80 
     Ancak dolar cinsinden bakıldığında borç stokunun GSMH'ye oranı hala yüzde 80 düzeyinde seyrediyor. 2004 yılında 32.9 milyar dolar artarak 235.6 milyar dolara ulaşan Hazine'nin brüt borç stoku, 293.3 milyar dolar olarak gerçekleştiği tahmin edilen 2004 yılı GSMH'sinin yüzde 80.3'ü kadar bir büyüklük oluşturdu. Dolar cinsinden 
     bakıldığında borç stokunun GSMH'ye oranı 2001 yılında yüzde 46.6'dan yüzde 85.8 düzeyine çıkmıştı. 2002 yılında yüzde 81.7'ye inen bu oran 2003 yılında yeniden yüzde 85 olmuştu. 2001 yılından bu yana borç stokunun dolar cinsinden tutarının GSMH'ye oranında 5.5 puanlık bir düşüş yaşandı. 
     
     BİR BAŞKA HESAP 
     Uluslararası karşılaştırmalarda ve borçların sürdürülebilirliğinde önemli bir gösterge olan borç stokunun GSMH'ye oranı, borçlanmanın yanı sıra dolar kurundaki değişime de oldukça duyarlı bulunuyor. Hazine'nin 2004 yılı sonundaki borç stokunun, yüzde 58.5'ini TL, yüzde 3'ünü dövize endeksli, yüzde 38.5'ini ise döviz cinsinden borçlar oluşturuyor. Bu nedenle de TL cinsinden hesaplamalarda dolar kurunun düştüğü dönemlerde, döviz ve dövize endeksli borçların TL tutarı azalırken, dolar cinsinden hesaplamalarda ise TL cinsinden borçların dolar tutarı artıyor. Aynı gelişme döviz kurunun arttığı dönemlerde de tersinden yaşanıyor. 
     Bu etkiyi ortadan kaldırmak için borç stokunun GSMH'ye oranının geri ödemesinin yapılacağı para cinsinden hesaplanması gerektiği belirtiliyor. 
     Türk Lirası ve dövize endeksli borçların TL cinsinden GSMH'ye, döviz cinsinden iç ve dış borçların ise dolar cinsinden GSMH'ye oranlanmasıyla yapılan hesaplama ise brüt borç stokunun GSMH'ye oranının 2004 yılında yüzde 76.8 düzeyinde bulunduğuna işaret ediyor. Aynı yöntemle yapılan hesaplamaya göre borç stokunun 2000 yılında yüzde 48.5 olan GSMH'ye oranı 2001 yılında yüzde 94.5 düzeyine yükselmişti. 
     Bu oran 2002 yılı için yüzde 85, 2003 yılı için de yüzde 81.6 olarak hesaplandı. 
     Bu yöntemle yapılan hesaplama da borçluluk oranında 2001 yılından bu yana yaşanan düşüşün 17.7 puan olduğunu 
     gösteriyor. 
     
     DÜŞÜŞ YAVAŞ İLERLİYOR 
     Her üç yöntemle yapılan hesaplama da borç stokunun GSMH'ye oranının, son üç yılda yaşanan düşüşe rağmen kriz öncesi düzeyin oldukça üzerinde seyrettiğini gösteriyor. 
     Türkiye'nin uygulanan sıkı maliye politikalarına rağmen borç stokunun henüz 2000 yılındaki düzeyine inememesinde, bu dönemde ödenen yüksek reel faizlerin etkisine bağlanıyor. 
     Hazine 2001 yılındaki TL cinsinden iç borçlanmaları için yüzde 35.5, 2002 yılında yüzde 30.8, 2003 yılında yüzde 30.9 reel faiz ödedi. 2004 yılındaki borçlanmaların reel faizinin ise yüzde 17 düzeyinde oluştuğu hesaplanıyor. 
     
</TEXT>
</DOC>
