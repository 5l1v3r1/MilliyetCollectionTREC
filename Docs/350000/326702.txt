<DOC>
<DOCNO> 326702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo12.html </URL>
<DATE> 2005/03/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Miller, 25 bin sayıyla NBA tarihine geçti 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 8 maçla devam edildi. 
     Batı Konferansı'nda Play-Off serisine kalmayı garantileyen San Antonio Spurs, deplasmanda Indiana Pacers'a 100-93 yenildi. 
     Play-Off'lara kalmayı garantiledikten sonra çıktığı 3 maçı da kaybeden San Antonio Spurs'ta 5 oyuncu çift haneli rakamlara ulaşırken, Brent Barry 17 sayıyla takımının en skorer oyuncusu oldu. 
     Doğu Konferansı'nda Orlando Magic ve Philadelphia 76ers ile Play-Off mücadelesine giren Indiana Pacers'ta Reggie Miller, 21 sayıyla maçı tamamladı. Miller attığı bu sayılarla NBA tarihinde toplam 25 bin sayısını geçen 13. oyuncu olmayı başardı. Spurs potasına 18'er sayı atmayı başaran Anthony Johnson, Austin Croshere ve Stephen Jackson galibiyeti getiren oyunculardandı. Pacers aldığı bu galibiyetle Doğu Konferansı'nda galibiyet sayısını 34'e çıkararak, 7. sıradaki yerini korudu. 
     
     ZAZA 9 SAYIYLA OYNADI, BUCKS 116-108 YENİLDİ 
     Doğu Konferansı Merkez Grubu'nda son sırada bulunan Milwaukee Bucks, deplasmanda Los Angeles Clippers'a 116-108 yenildi. 
     Bucks'ta forma giyen Ülkerspor'un eski oyuncusu Zaza Pachulia, sonradan oyuna dahil olarak, 17 dakika forma giydi. Gürcü asıllı Türk vatandaşı olan Zaza, 9 sayı attığı karşılaşmada 8 de ribaunt almayı başardı, ancak takımının yenilgisini engelleyemedi. 
     Bucks'ta Michael Redd, 31 sayıyla takımının en skorer oyuncusu olurken, 16 sayıyla maçı tamamlayan Toni Kukoc ve 15 sayı atan Dan Gadzuric'in çabaları yeterli olmadı. 
     Los Angeles Cilippers'ta Corey Maggette, 34 sayıyla maçın en skoreri oldu. 24 sayı ve 10 ribauntla ''double double'' yapan Elton Brand, takımın galibiyetinde etkili oldu. 
     Öte yandan, NBA Ligi'nde yapılan bir diğer karşılaşmada Boston Celtics'i 107-82 yenen New York Knicks, son 4 maçından üçünü kazanma başarısı gösterdi. 
     Boston Celtics'in 7 maçlık galibiyet serisine son veren Knikcs'te 6 oyuncu çift haneli rakamlara ulaşırken, Jamaal Crawford, 21 sayıyla galibiyette etkili oldu. 
     Ligde alınan diğer sonuçlar şöyle 
     Phoenix Suns-Charlotte Bobcats 120-105. 
     Chicago Bulls-Toronto Raptors 94-85. 
     Minnesota Timberwolves-New Orleans Hornets 107-102. 
     Philadelphia 76ers-Detroit Pistons 107-84. 
     Dallas Mavericks-Golden State Warriors 109-97. 
     
</TEXT>
</DOC>
