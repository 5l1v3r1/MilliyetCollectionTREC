<DOC>
<DOCNO> 348088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/axspo02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Stepne Athirson 
</HEADLINE>
<TEXT>


Sol kanat için Sorin veya Placente'yi transfer etmek isteyen Fenerbahçe, Cruzeirolu Athirson'u da yedeğe aldı. Alex'in, arkadaşı olan Brezilyalı futbolcuyu, Daum ve yönetime önerdiği ortaya çıktı 

YUSUF KOBAL 


Teknik Direktör Christoph Daum'un isteğiyle bir türlü çözüm bulunamayan sol kanada transfer yapma kararı alan Sarı - Lacivertliler, Brezilyalı Athirson'u da listeye dahil etti. Villarreal'de top koşturan Juan Pablo Sorin veya Bayer Leverkusen'de forma giyen Diego Placente'yi bu bölge için düşünen yöneticiler, Alex'in tavsiyesiyle Athirson'u yedeğe aldı. Alex'in, orta sahanın sol kanadında görev yapan 28 yaşındaki eski takım arkadaşı hakkında, Teknik Direktör Daum ve yöneticilere olumlu bilgiler vererek transfer edilmesini önerdiği öğrenildi. 

Juventus'ta oynamıştı 
İdarecilerin, takımdaki Brezilyalı futbolcu hakimiyeti nedeniyle Athirson'a sıcak baktığı bildirildi. Arjantinli yıldızlar Sorin ve Placente'de problem çıkması halinde Sambacı'nın transferi için düğmeye basılacağı vurgulandı. 1.83 boyundaki Athirson, 2000-2001 sezonunda İtalya'nın ünlü kulübü Juventus'ta forma giyip, daha sonra Brezilya'ya dönmüştü. 

Ahmet teklifi 

YUSUF KOBAL 

Bonservisini alarak Beşiktaş'tan ayrılan Ahmet Yıldırım, Fenerbahçe'nin de gündemine geldi. Tecrübeli futbolcu, menajeri tarafından Sarı - Lacivertli yönetime teklif edildi. İdarecilerin, Galatasaray'la temasa geçen Ahmet'i görüşmeye davet ettiği öğrenildi. Hafta sonu transfer görüşmelerini başlatmak üzere İstanbul'a dönecek olan Teknik Direktör Daum'un onay vermesi halinde, Ahmet Yıldırım'la pazarlık masasına oturulacağı vurgulandı. 

Veda turları 

ERDOĞAN DERMANCI 

Fenerbahçe 1899 Derneği'nin, Faruk Ilgaz Tesisleri'ndeki şampiyonluk balosuna Hooijdonk da katıldı. Büyük ilgi gören Hollandalı golcüye plaket verildi. Hooijdonk, "NAC Breda'da 1 sezon oynayıp, futbolu bırakacağım" dedi. "Patronlar Derneği" olarak bilinen 1907'nin yöneticileri de, yıldız futbolcu için cumartesi günü bir veda partisi düzenleyecek. 

Kupa Fenerium'da 

Süper Lig'i mutlu sonla noktalayan Sarı - Lacivertli takımın şampiyonluk kupası Fenerium mağazasında sergilenmeye başlandı. Şükrü Saracoğlu Stadı'nın içindeki mağazaya getirilen kupaya büyük ilgi gösteren taraftarların hatıra fotoğrafları çektirdikleri gözlendi. 

Daum'a sistem uyarısı 

İkinci Başkan Nihat Özdemir, yeni sezonda Avrupa'da hedeflere ulaşmak istediklerini söyledi. Daum'la görüştüklerini kaydeden Özdemir, "Avrupa'da başarı için farklı bir futbol oynamalıyız düşüncesindeyiz. Daum ile günlerce konuşmalar yaptık ve bu oyun sistemiyle Avrupa'da başarılı olmanın zor olduğunu belirttik. Kendisi de aynı düşüncede" ifadelerini kullandı. 

Aslanlı hediye 

Konya Fenerbahçeliler Derneği Başkanı Bülent Kaşdoğan, makamında ziyaret ettiği Konya Emniyet Müdürü Salih Tuzcu'ya üzerinde ismi yazan bir formayla, aslanı havaya kaldırmış kanarya resimlerinin bulunduğu tişört hediye etti. 

Taraftar 'Alex' dedi 

Sarı - Lacivertli taraftarlar, futbolcular arasında şampiyonluktaki en büyük payın Alex'e ait olduğu görüşünde birleşti. "www.fenerhaber.net" adresli internet sitesinde yapılmakta olan ankete katılan toplam 7 bin 328 taraftarın yüzde 53.89'u 3949 kişi bu sezon 23 gol atıp, 15 asist yapan Brezilyalı yıldızı işaretledi. Orta sahanın dinamosu Aurelio 1980 ikinci sırada yer alırken, Nobre'ye 366, Rüştü'ye 244, Anelka'ya 146, Hooijdonk'a 143 ve Tuncay'a 114 oy çıktı. Bu arada kasığındaki yırtık nedeniyle Brezilya Milli Takımı'nın kadrosundan çıkarılan Alex'in üç hafta sürecek tedavinin ardından sakatlıktan kurtulacağı açıklandı. 

Nihat'a transfer izni 

Fenerbahçe'nin ısrarla renklerine bağlamak istediği Nihat Kahveci'nin, ekonomik sıkıntı yaşayan Real Sociedad Kulübü tarafından satış listesine koyulduğu iddia edildi. Önümüzdeki günlerde yapılacak kongrede başkanlığa adaylığını koyan Peio Gibelalde, "Kulübün ekonomik dengeleri büyük miktarda Nihat'ın satışına bağlı. Görevdeki yönetim, Nihat'ın durumuyla ilgili karar almalı. Halkın istekleri görmezlikten gelinmemeli fakat korkarım ki Nihat'ın satış operasyonu yapıldı ve 30 Haziran öncesinde açıklanacak" diye konuştu. 


</TEXT>
</DOC>
