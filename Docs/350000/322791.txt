<DOC>
<DOCNO> 322791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun13.html </URL>
<DATE> 2005/03/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Londra'daki kebapçı 160 kişiyi hastanelik etti 
</HEADLINE>
<TEXT>

     Hilal HILMAZ LONDRA, DHA 

      İNGİLTERE'nin başkenti Londra'da aynı kebapçıdan yemek yiyen 160 kişi gıda zehirlenmesi şüphesiyle hastaneye kaldırıldı. Zehirlenmelere sebep olan 'A1 Kebabish' adlı restoranın, sağlık yetkililerince kapatılmasından 3 hafta sonra tekrar açıldığı belirtiliyor. Restoranın sahibinin kimliği resmen açıklanmadı, ancak Hintli olabileceği bildiriliyor. 
     Kuzey Londra'nın Manor Park bölgesinde bulunan A1 Kebabish, tam 160 kişiyi hastanelik etti. Salmonella adlı bakteriye rastlanan 60 hastanın zehirlendiği kesinleşirken, hastalardan birinin 'idrak etme zorluğu' çektiği açıklandı. Hastaneye kaldırılan diğer 100 hastaya henüz kesin teşhis konmadı. 
     A1 Kebabish yetkilileri restoranlarının temizliğini savunurken, zehirlenmenin yumurta veya yoğuttan kaynaklanmış olabileceğini iddia etti. 
     
     AYNI YERDE 3 DEFA ZEHİRLENDİ 
     A1 Kebabish'in, bazı müşterilerin kusma nöbetleri geçirmesi nedeniyle Sağlık Bakanlığı tarafından kapatılmasının ardından kısa bir süre içinde yeniden açıldığının ortaya çıkması ise büyük tepkiyle karşılandı. Restoranda 3 farklı zamanda yemek yedikten sonra her seferinde hastaneye gitmek zorunda kaldığını söyleyen Nitin Majevaida adlı müşteri, "Bu dükkan asla yeniden açılmamalıydı. O kadar insanı hastanelik ettikten sonra gıda hizmeti vermeleri yasaklanmalıydı" dedi. 
     Restoranın bağlı olduğu Newham Belediyesi yetkilileri A1 Kebabish hakkında soruşturma başlatacaklarını duyurdu. Yemeklerden zehirlenen hastalardan bazılarının kebapçıdan tazminat talebinde bulunduğu da belirtiliyor. 
     
</TEXT>
</DOC>
