<DOC>
<DOCNO> 345186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekomda işler karışık 
</HEADLINE>
<TEXT>


Yaşanılan son gelişme ile birlikte gerek Turkcell, gerek özelleştirilecek olan Türk Telekom, gerek Avea, gerekse Telsim'de sorunlar bir türlü bitmediği gibi giderek karmaşık bir h l alıyor 

ŞÜKRÜ ANDAÇ 

Turkcell'in TeliaSonera'ya satışı konusunda anlaşmanın imzalanmaması ile birlikte telekom sektöründeki sorunlar giderek daha karmaşık bir hal almaya başladı. Öncelikle Turkcell konusunun 'kısa vadede' çözümü ile ilgili beklentiler ertelenmiş oldu. Sektörde zaten Türk Telekom özelleştirilmesi ile ilgili Avea bağlantılı sorunların yanı sıra Uzanlar'dan Tasarruf Mevduatı Sigorta Fonu'na geçen Telsim'le ilgili problemler yaşanıyordu. 
Bilindiği gibi özellikle Avea'nın ortaklık yapısı ile ilgili sorunlar yaşadığını açıklayan Türk Telekom müşterilerinin isteği üzerine Türk Telekom'da süre uzadı. Bazı talipliler çekildiklerini açıkladı. Bu arada bazı konsorsiyumlar dağıldı. Özellikle Avea'nın İtalyan ortağı Telecom Italia'nın 'çekiliriz' resti sonrasında bütün talipli şirketler hesaplarını yeniden yapıyor. 
Şirket, Türk Telekom'u başka bir yabancı şirketin alması halinde Avea'dan ayrılacağını açıkladı. Böylece Türk Telekom süreci de konuyu kapatmak yerine yeni gelişmelere kapı açacak bir seyir gösteriyor. 
Telsim'in satışı henüz gerçekleştirilemedi. Özelleştirme İdaresi satışın Türk Telekom ihalesinden sonraya bırakılması eğiliminde. 
Ancak Telekom'u alacak yabancı şirketler, aynı zamanda Avea'nın ortağı olarak bir cep telefonu operatörünün de sahibi olacağından, bu gelişme sonrası Telsim'e müşteri sıkıntısı çıkabileceği belirtiliyor. 

Koç Holding Telekom'da ortak arıyor Türk Telekom'un özelleştirmesinde talipliler arasında olan Koç Holding, Telekom ihalesiyle ilgili olarak ihaleye katılan diğer yatırımcılarla görüştüğünü bildirdi. Koç Holding'den İMKB'ye gönderilen açıklamada, Telekom özelleştirme ihalesiyle ilgili olarak Holding ve diğer ihaleye katılan yatırımcılar arasında çeşitli görüşmelerin yapıldığı belirtildi. Ayrıca gelişmelerin özel durum açıklamasını gerektirecek bir noktada bulunmadığı da bildirildi. 
Sektörde konuşulanlara göre, özelleştirmede Sabancı Holding ile yollarını ayıran Koç Holding, Telecom Italia ile ciddi biçimde görüşüyor. 

'Koç ile görüşme yapmadık' BT Telconsult, Türk Telekom ihalesine Koç Holding'le değil, Oger Telecom'la gireceklerini açıkladı. BT Telconsult Genel Müdürü Colin Brooks, yaptığı yazılı açıklamada, BT'nin ya da herhangi biriminin Koç Holding'le bir işbirliği ve ortaklık içinde bulunmadığını, görüşme halinde de olmadığını kaydetti. Brooks, "16 Mart tarihinde Türk basınına, BT'nin telekom alanında danışmanlık birimi BT Telconsult'ın Oger Telecom ile Türk Telekom ihalesinde işbirliğine gittiğini açıklamıştık. Bu doğrultuda, operasyonel ve teknik unsurlar üzerinde çalışmak üzere ortak bir ekip kurulmuş bulunmaktadır. Bu ekip halen çalışmalarına devam etmektedir" dedi. 
Brooks, ihalede başarılı olunması halinde BT Telconsult'ın Oger Telecom'a operasyonel ve teknik hizmet vereceğini kaydetti. 


</TEXT>
</DOC>
