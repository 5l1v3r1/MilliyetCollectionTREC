<DOC>
<DOCNO> 316443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy02.html </URL>
<DATE> 2005/02/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
ANAP, Mumcu'yu fazla beklememe niyetinde 
</HEADLINE>
<TEXT>

     AKP ile yollarını ayıran Isparta Milletvekili Erkan Mumcu'nun ANAP'a liderlik yerine yeni oluşum sinyali vermesi eski partisinde moralleri bozdu. 
     Nesrin Nas'ın DYP ile giriştiği birleşme girişimi sonunda görevinden istifa etmesinin ardından yeni genel başkanını seçmek isteyen ANAP, AKP içinde olası bir kabine revizyonunu dikkate alarak Mumcu faktörü nedeniyle kongre sürecini yavaştan aldı. 
     Bu çerçevede 15 Nisan'a kadar yeni liderini seçmek için olağanüstü kongresini toplamayı kararlaştıran ANAP'ta, Mumcu'yu fazla beklememe düşüncesi oluştu. 
     ANAP'ta hafta başında partili belediye başkanlarının da görüşü alındıktan sonra toplanması beklenen MKYK'da olağanüstü kongre tarihinin saptanması hedefleniyor. 
     ANAP'ta yapılan ilk değerlendirmelerde Mumcu'nun kafası "karışık" bulundu. Genel Başkan Yardımcısı Ömer Ertaş, "İzlediğim kadarıyla kafasında yeni oluşum var. Karar vermiş değil" derken, Genel Sekreter Talip Parlak da bu doğrultuda konuştu. 
     "Sayın Mumcu eski ANAP'lı. Buraya gelmesi, genel başkan olmasının gönlümden geçmesi doğaldır" diyen Parlak, Mumcu'nun bir rüzgarı bulunduğunu belirtirken, "Bu rüzgarı en kısa zamanda değerlendirmek durumundadır. Türk siyaseti uzun süre beklemelere tahamülü olan bir siyasi arena değildir" diye konuştu. 
     ANAP'lı bir başka yönetici ise Mumcu'nun grup kuracak sayıda mecliste milletvekili desteğini sağlayamaması durumunda başarı şansının tehlikeye gireceği tahminde bulundu. 

ANKA 

     
</TEXT>
</DOC>
