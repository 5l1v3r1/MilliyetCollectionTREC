<DOC>
<DOCNO> 308029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun20.html </URL>
<DATE> 2005/01/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
General Dostum'a suikast girişimini Taliban üstlendi 
</HEADLINE>
<TEXT>

     Özbek General Raşid Dostum'a Afganistan'ın Şıvırgan kentinde düzenlenen saldırıyı Taliban üstlendi. 
     Taliban'ın sözcüsü olduğunu bildiren Molla Abdulhakim Latifi, üyelerinden birinin, 2001 yılının sonunda Afganistan'ın kuzeyinde Taliban savaşçılarının katledilmesinin intikamını almak için saldırıyı düzenlediğini söyledi. 
     Latifi, uydu telefonuyla yaptığı açıklamada, binlerce Taliban üyesinin teslim olduğunu, ancak Dostum'un onları öldürdüğünü belirterek, ''mevcut hükümetin ve Amerikalıların müttefiki olan her Afgan'a saldıracağız'' dedi. 
     Polis ise 20'den fazla kişinin yaralandığı saldırıdan El Kaide örgütüyle bağlantılı militanları sorumlu tutuyor. Polis yetkilileri, saldırının, El Kaide'nin tarzını andırdığını belirtiyor. 
     Dostum'un güvenliğinden sorumlu bir yetkili, Şıvırgan camisinden çıkış sırasında intihar komandosunun Dostum'a yaklaşmaya çalıştığını, korumalar durdurduğu sırada saldırganın kendisini havaya uçurduğunu söyledi. 
     Şıvırgan eyaleti Valisi Roz Muhammed Nur, saldırıda 23 kişinin yaralandığını, 6 kişinin durumunun ağır olduğunu ifade etti. 
     Nur, saldırganın 20 ila 30 yaşları arasında sakallı bir erkek olduğunu, ancak Afgan ya da yabancı olduğunu söylemenin zor olduğunu kaydetti. 
     
</TEXT>
</DOC>
