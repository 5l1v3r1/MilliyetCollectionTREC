<DOC>
<DOCNO> 301469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/aspo.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a Can simidi 
</HEADLINE>
<TEXT>


Galatasaray futbolu, sportif direktörlüğe bağlayacak ve başına Milli Takımlar Menajeri Can Çobanoğlu'nu getirecek. Şube, takım ve ödemeler bu birim tarafından kontrol altında tutulacak 

HALİL ÖZER 


Başkan'ın projesi 
SARI - Kırmızılı kulübün Başkanı Özhan Canaydın, futbolda devrim niteliğini taşıyan yeni bir projeyi hayata geçirmek için kolları sıvadı. Canaydın, futbol şubesi ile takımını bağlayacağı Sportif Direktörlük birimini kuracak ve başına da Milli Takımlar Menajeri Can Çobanoğlu'nu getirecek. Galatasaray Başkanı'nın, halen Ay - Yıldızlı ekipte görev yapan, ancak sıkıntılı olduğu bilinen Çobanoğlu ile önümüzdeki günlerde pazarlık masasına oturacak. 

Köprü oluşturacak 
CANAYDIN'IN düğmeye bastığı yeni projeye göre kurulacak Sportif Direktörlük, futbolun tamamından sorumlu olacak. Her türlü transfer çalışmaları, ödemeler, harcamalar bu birim tarafından gerçekleştirilecek. Ligde oynanacak maçlar sonrası bile medyaya, yönetici düzeyinde, sadece Sportif Direktör demeç verecek. Yönetim ile futbol takımı arasında köprüyü oluşturacak direktör, çalışmalarla ilgili sadece Başkan Özhan Canaydın'a bilgi verecek. 

Yönetim beklemede 
GALATASARAY'DA futbol şubesi kavramını tarihe gömecek bu proje ile ilgili olarak Başkan Özhan Canaydın henüz yönetimde bir tartışma başlatmadı. Sarı - Kırmızılı ekibin şimdiki şubesini oluşturan 2. Başkan Ergun Gürsoy ve Fatih Gökşen'in, yetkilerini sıfıra indirecek bu uygulama konusunda takınacakları davranış merakla bekleniyor. Ancak Canaydın'ın, Sportif Direktörlük konusunda taviz vermeyi düşünmediği de ileri sürülüyor. 

Turgun istifa etti 

GALATASARAY'DA krize neden olan Sportif Direktör Mustafa Turgun istifa etti. Yönetim kurulu toplantısı öncesi istifasını veren Turgun, "Özhan Canaydın'ı sıkıntıya sokmak gibi bir niyetim yok. Başkanımız adam gibi adamdır. Benim yaptığım iş belli. Ben buraya baba parasıyla gelmedim. Bu istifa Galatasaray'a hizmet etmenin değişik yollarından biridir. Benim yüzünden değil Ergun Gürsoy'un, kulüpteki bir çaycının bile istifa etmesini istemem" dedi. 


</TEXT>
</DOC>
