<DOC>
<DOCNO> 308574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/aspo.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan nokta atışı 1-0 
</HEADLINE>
<TEXT>


Sarı-Kırmızılı takım, Kocaeli'deki ceza sınavında golü Hakan Şükür ile attı. Ancak savunmada geçit vermeyen Cim-Bom pozisyon bulmakta zorlandı, farkı artıramadı 


90 dakika 

MEHMET DEMİRKOL 

Maçı şu iki cümleyle özetleyebiliriz Bursaspor, Süper Lig'in ortalama takımları kadar Galatasaray'a kafa tuttu. Ama Tomas, Song ve Mondragon üçlüsünü geçebilecek organizasyonları kuramadı. Onları bu konuda yeremeyiz. Çünkü bunu Fenerbahçe de başaramamıştı. 4 - 4 - 2'leriyle savunmalarını cesurca önde kurdular. Zaman zaman Okan ve Mehmet'i beslemeyi başardılar, ama 69. dakikaya kadar bir kez ceza sahası içinde topla buluşamadılar. Elde edebildikleri birkaç korner ve ceza yayı içerisinde yakaladıkları üç frikikti. 21'de İlyas'ın serbest vuruşunun Mondragon tarafından kornere atılması dışında ilk yarıda hiç pozisyonları yoktu. Galatasaray'ı Süper Lig'in ikinci sırasında tutan sağlam yapı onlar için fazla zordu. Hagi'nin ön liberoda Volkan ve Petre ile tamamladığı defansif yapı Bursa'nın kendi sahasında top kullanmasına izin veriyordu. Ama rakip sahalarına geldiğinde yine çok başarılı bir alan daraltmayla Bursa'nın işini zorlaştırdı. Petre'nin ortalamanın üzerindeki futbolu onu ilk yarıda ileriyi besleyen en önemli oyuncu yaptı. Akınların kaynağında genelde o vardı. Ama golü Bursa'nın bir yan top zaafından bulabildiler. 
16'da Hakan altı pasta herkesten yarım metre fazla yükselerek Hasan'ın kornerini kafa ile gol yaptı. Kaptan 23'te ise Ayhan'a çok şık bir ara pas verdi, ama Hagi'nin yeni gözdesinin şutu çok kötüydü. Bundan sonra Galatasaray onu bu yıl var eden "iyi savunma, iyi çıkış" oyununa döndü. Pozisyon vermiyor, ama bu kez bulamıyorlardı da... Sadece iki kez, iki uzak şuttan kaleci Serdar'ı zorladılar. 26'da Petre, 45'te Hasan'ın denemelerinde Bursa'nın genç kalecisi başarılıydı. 

Harika Mondi 
İkinci yarıya Bursa, Galatasaray'ın çekilmesinden de güç alarak çok baskılı başladı. Orta sahadan amansız bir presle tüm dönen topları kazandılar. Kelepçeyi taktılar, ama temel sorunu çözemediler. Galatasaray savunmasını geçemiyorlardı. 69. dakikada İlyas ve Mehmet'le ceza alanı içinde buldukları iki şut dışında... Mondragon harika bir performansla bu pozisyonlarda Bursa'ya şans tanımadı. Galatasaray bununla uyandı, çıktılar... İki dakika sonra Arda ile de gole çok yaklaştılar. 
Oyunda denge sağlanmıştı... Sonra ne alakası varsa üç tribün birden aynı anda emir almış gibi, Petre'ye hakaret etmeye başladı. Genç Rumen'i dışarı davet ettiler. Top ayağına geldiğinde kendi oyuncularını ıslıklıyor. Gole yaklaştığında bile aleyhine bağırıyorlardı. Galatasaray tur geçiyor, şampiyonluk yolunda ilerliyor, seyirci Hagi'yi çok seviyordu, ama onun oynattığı, oynamadığında hiç ses çıkarmayan bir futbolcuya Sarı - Kırmızılı seyirciler hakaret ediyordu. Song ve Necati'nin uyarılarına rağmen, buna son vermediler. 

Taraftara sessiz protesto 

Teknik Direktör Hagi, tribünlerden gelen tepkiler nedeniyle sinirlenince, basın toplantısı yapmadan stadı terk etti 

Tur bile sevindirmedi 
GALATASARAY taraftarının İzmit'teki tepkisi, Teknik Direktör Hagi'yi çok sinirlendirdi. Türkiye Kupası'nda tur atlamalarına rağmen tribünlerin protestosuna çok kızan Sarı - Kırmızılı çalıştırıcı, geleneksel olarak her maçın ardından yapılan basın toplantısını iptal ettiğini belirterek, sinirli bir şekilde yanıt vermek istemedi ve sessiz kalarak, taraftarını protesto etti. 

'Seyirci yanlış yaptı' 
KAPTAN Hakan Şükür Petre konusunda yapılan tezahüratın çok yanlış olduğunu ifade ederek, "Seyirci bu şekilde davranarak yanlış yapıyor. Tezahüratlar başladığı dakikadan itibaren çok zorlandık" diye konuştu. Futbol Şube Sorumlusu Fatih Gökşen ise bu tür tavırların hoş olmadığını belirterek, futbolcuların moralini bozduğunu söyledi, gerekeni yapacaklarını ifade etti. 

Maçın hakemi 
Yönetim iyiydi 
HAKEM üçlüsü karşılaşma boyunca bir - iki ufak hata dışında iyi göründü. Orta hakem Tolga Özkalfa pozisyonları yakından izlerken, özellikle kartlarını yerinde kullandı. Özkalfa yardımcılarıyla da iyi anlaşırken, yanlış bayrakları da doğru düdükleriyle düzeltti. 

Maçtan notlar 
Hagi'nin heyecanı 
GALATASARAY Teknik Direktörü Gheorghe Hagi, ilk kez eski takımı Bursaspor'a karşı mücadele verdi. Karşılaşma öncesi başta Rumen hocanın eski öğrencisi Okan Yılmaz olmak üzere, tüm Yeşil - Beyazlı futbolcular Hagi'nin yanına giderek, kendisine başarılar dilediler. 

Sabri tribünde 
PROFESYONEL Disiplin Kurulu PFDK tarafından iki maç ceza verilen Sabri, karşılaşmayı tribünden takip etti. Genç futbolcu, kafileyle birlikte İzmit'e götürülürken, sakatlığı devam eden Brezilyalı Conceiçao İstanbul'da bırakıldı. 

Görevli fenalaştı 
İLK yarının son dakikalarında kulübe yanındaki bir güvenlik görevlisi bayıldı. Aşırı yorgunluk nedeniyle bitkin düştüğü ifade edilin görevlinin durumunun önemli olmadığı açıklandı. 

Yusuf'tan yemek 
SARI-Kırmızılı takımın eski futbolcularından Yusuf Altuntaş, yöneticiler ile basın mensuplarına maç öncesi yemek verdi. İzmitli olan Altuntaş, Olta Restoran'da ağırladığı konukları ile tek tek ilgilendi. Maçta yöneticiler Ergun Gürsoy, Turgay Kıran ve Fatih Gökşen de hazır bulundu. 

Sıkıntı yaşadılar 
BAYRAMIN ilk iki günündeki açık hava, İzmit'de dün yerini yağmura bıraktı. Sabah saatlerinden itibaren yağan yağmur nedeniyle İsmetpaşa Stadı'nın zemini bir hayli ağırlaştı. Futbolcular hem topa sahip olmak, hem de sakatlanmamak için yoğun çaba harcadı. 

Kalpar Hedef lig 
BURSASPOR Teknik Direktörü Hüseyin Kalpar, takımının Galatasaray önündeki futbolunu beğendi. Tecrübeli hoca, "Daha önce söylediğim gibi, bizim asıl hedefimiz Süper Lig. Yarışa hazır olduğumuzu gösterdik. Çok iyi mücadele ettik. Ancak bir hata pahalıya patladı" dedi. 

Stat dolmadı 
BİR ay sonra futbol heyecanını yeniden başlatan mücadeleye beklenen ilgi gösterilmedi. Maçı bini Bursa'lı, toplam 9 bin kadar taraftar izledi Kurban Bayramı, yoğun yağış ve maçı iki TV kanalının canlı olarak vermesi nedeniyle tribünlerde yer yer boşluklar göze çarptı. 


</TEXT>
</DOC>
