<DOC>
<DOCNO> 331755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy07.html </URL>
<DATE> 2005/04/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Erdoğan Türkiye'de üç Y'yi halletmemiz lazım... 
</HEADLINE>
<TEXT>

     Başbakan Recep Tayyip Erdoğan, ''Türkiye'de üç Y'yi halletmemiz lazım yolsuzluk, yoksulluk ve yasaklar...'' dedi. 
     Erdoğan, Trabzon Valiliği ve İl Milli Eğitim Müdürlüğü'nce düzenlenen ''Trabzonlular Eğitime Katkı Gecesi''nde yaptığı konuşmada, öncelikli dertlerinin eğitim olduğunu belirterek, göreve geldiklerinde ülkenin dört eş temel üzerinde inşa edilmesi gerektiğini her yerde işlediklerini söyledi. 
     Erdoğan, bunların eğitim, sağlık, adalet ve güvenlik olduğunu ifade ederek, bunların eşdeğer ayarda olduğunu, birinin eksik olması durumunda, halkın birbirine güvenle baktığı ülke konumuna gelinemeyeceğini kaydetti. 
     Türkiye'yi yokluk içinde devraldıklarını, şimdi de bozulan çarkları yenilemeye çalıştıklarını anlatan Erdoğan, son 10 yıldır konuşulan Karadeniz Sahil Yolu'nun bu yıl sonunda bitirileceğini belirterek, eğitimde de bir mucizeyi gerçekleştirmek zorunda olduklarını söyledi. 
     Okuma-yazma oranı yüzde 85'lerde olan bir ülkenin bunu telafi etmesi gerektiğini dile getiren Erdoğan, Trabzonlu işadamlarını da eğitim yarışına katılmaya davet etti. 
     Erdoğan, Ziya Paşa'nın ''Eşek ölür kalır semeri, insan ölür kalır eseri'' sözlerini hatırlatarak, ''Olay bu. En hayırlı eser okul, bu okuldan yetişen öğrencilerdir'' dedi. 
     Sağlık, emniyet ve adalet alanında yaptıkları hizmetleri de anlatan Erdoğan, ancak bunların yeterli olmadığını söyledi. 
     Erdoğan, ''Hayırlı işte acele etmenin faydalı olduğunu'' dile getirerek, şöyle devam etti 
     ''Zaman zaman 'Sayın Başbakan para dileniyor' diyenler oluyor. Okumuyor musunuz Ben vatanım için dilenirim. Ben milletim için dilenirim. Yaptığımız iş budur. 'Efendim, Türkiye'yi küçük gösteriyorlar' diyorlar. Hayır, ben bunu Türkiye'nin evlatlarıyla yapıyorum, başkasıyla yapmıyorum. Türkiye'nin evladıyla dayanışma içinde yapıyorum. Dünyadaki gelişmiş ülkelerin tarihine baktığınız zaman onlarda da aynı şeyi göreceksiniz. Sıçramaları onlar da öyle yaptılar. Biz de tarihte bunu böyle yaptık. İstiklal mücadelesini yapan büyükler bunu böyle yaptılar. Kollarında ne varsa, kulaklarında ne varsa, ahırlarında ne varsa verdiler. İstiklal mücadelesini böyle kazandılar. Eğitimdeki bu mücadelemizi de buna benzetiyorum. Bunu başarmamız lazım.'' 
     
</TEXT>
</DOC>
