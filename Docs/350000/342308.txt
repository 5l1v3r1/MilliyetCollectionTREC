<DOC>
<DOCNO> 342308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur09.html </URL>
<DATE> 2005/05/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Beyoğlu'nda Şampiyonlar Ligi finali hazırlığı... 
</HEADLINE>
<TEXT>

     Beyoğlu Belediye Başkan Yardımcısı Eyüp Hasanoğlu başkanlığındaki zabıta ekipleri, polislerin de desteğinde, İstanbul’da oynanacak Avrupa Şampiyonlar Ligi final maçı dolayısıyla ilçeyi gezmeye gelecek yabancı turistlerin rahatlığı için seyyar satıcılara ait tezgahları topladı. 
     Atatürk Olimpiyat Stadı’nda İtalya’nın AC Milan ile İngiltere’nin FC Liverpool takımları arasında 25 Mayıs Çarşamba akşamı yapılacak final karşılaşması öncesi Beyoğlu’nda, özellikle ara sokaklarda köfte, kebap, kokoreç gibi yiyecek ile çay satışı yapan seyyar satıcılar belediye ekiplerince belirlendi. 
     Ardından seyyar satıcılara ait tezgahlar ve el arabalarının kaldırılması için gece saatlerinde Taksim Meydanı’nda toplanan Beyoğlu Belediye Başkan Yardımcısı Hasanoğlu başkanlığındaki zabıta ekipleri ile İlçe Emniyet Müdürlüğü’ne bağlı polisler, önce Tarlabaşı Bulvarı’ndaki Çukur Sokak’a geldi. 
     Bu sokak kenarına zincirle bağlanarak bırakılmış seyyar satıcı tezgahları ve el arabalarını alan zabıta ekipleri, daha sonra Tarlabaşı’ndaki diğer sokaklar ile Taksim çevresinde bulunan ara sokaklarda yer alan tezgahlar ve el arabaları ile işyerleri önündeki buzdolabı gibi çeşitli malzemeleri topladı. 
     Bazıları oldukça ağır olduğu için iş makineleri yardımıyla yerinden alınan bu tezgah ve diğer çeşitli eşya, daha sonra belediyeye ait kamyonlara yüklenerek götürüldü. 
     
     HASANOĞLU’NUN AÇIKLAMASI 
     Çalışmalara ilişkin basın mensuplarının sorularını yanıtlayan Belediye Başkan Yardımcısı Eyüp Hasanoğlu, "Beyoğlu’nun turizm bölgesi olması nedeniyle bu tür faaliyetlerin artık son bulması gerektiği düşüncesinde olduklarını ve bu nedenle denetimlerinin süreceğini" bildirdi. 
     Hasanoğlu, "çalışmaların Şampiyonlar Ligi final maçı nedeniyle kente gelecek turistlerle ilgisi bulunup bulunmadığı" yönündeki bir soru üzerine de şunları söyledi 
     "Evet bu da bir etken, ayrıca AB süreci de çok önemli etken. Bu vesileyle bölgemizdeki bu tür faaliyetleri turizm açısından temizliyoruz. Şampiyonlar Ligi vesilesiyle ve bölgemizin turizm ağırlıklı, yani oteller bölgesi olması nedeniyle bu tür faaliyetlere izin vermeyeceğiz. 
     Bölgemize gelen insanların temiz bir çevrede seyahat etmeleri, eğlenmeleri, dinlenmeleri gerektiği düşüncesiyle, belediye olarak ilçemizi temizliyoruz. Çalışmalarımız sadece satıcılarla ilgili değil. 
     İşyerlerinin hijyen durumlarını da kontrol etmek suretiyle, bölgeye gelen turistlerin rahat bir seyahat geçirmelerini sağlamaya çalışıyoruz." 
     
</TEXT>
</DOC>
