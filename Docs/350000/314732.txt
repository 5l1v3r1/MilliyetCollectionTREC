<DOC>
<DOCNO> 314732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur04.html </URL>
<DATE> 2005/02/12/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Eurovison'da Rimi Rimi Ley adlı parçayla Gülseren temsil edecek 
</HEADLINE>
<TEXT>

     Ukrayna'da düzenlenecek 50. Eurovision Şarkı Yarışması'nda Türkiye'yi ''Rimi Rimi Ley'' adlı parçayla Gülseren temsil edecek. 
     TRT tarafından düzenlenen Eurovision Şarkı Yarışması Türkiye Finali sonuçlandı. 
     TRT Arı Stüdyosu'ndaki Türkiye finalinde şu eserler yarıştı 
     -Sözü İrfan ve Ümran Akdokur'a, bestesi Ümran Akdokur'a ait ''Sen Benim Aşkımsın'' adlı parçayla Grup Adrianna, -Sözü ve bestesi Selahattin Erhan'a ait ''Rumuz Andante'' adlı şarkıyla Seçil Hüner, -Sözü Göksel Arman'a bestesi Erdinç Tunç'a ait ''Rimi Rimi Ley'' adlı parçayla Gülseren, -Sözü Nursel Efe'ye, bestesi Serkan Sönmez'e ait ''Tek İsteğim'' adlı parçayla Nursel Efe, -Sözü Göksel Arman'a, bestesi Erdinç Tunç'a ait ''Yana Yana'' adlı eserle Barış, -Sözü ve bestesi kendisine ait ''Saydam'' adlı şarkıyla Murat Türkücüoğlu, -Sözü ve bestesi kendisine ait ''Yeniden'' adlı eserle Sedat Yüce. 
     Serpil Akıllıoğlu başkanlığındaki Ali Durgut, Adnan Süer, Kenan Macit, Muhsin Yıldırım, Melih Kibar, Ümran Sönmezer, Garo Mafyan, Dr. Süleyman Erguner, Arda Aydoğan, Osman İşmen, Semiha Yankı, İzzet Öz, Neşet Ruacan, Tülay İlter Sunar, Kamil Özler, Aykut Berber ve Tevfik Kadri Anarat'tan oluşan jüri, Türkiye'yi Ukrayna'daki finalde temsil edecek eser olarak ''Rimi Rimi Ley''i seçti. 
     Gülseren, sonucun açıklanmasından sonra tekrar sahne alarak, eseri seslendirdi. 
     TRT Genel Müdürü Şenol Demiröz, şarkının bestecisi Erdinç Tunç'a plaket, Gülseren ve grubuna da çiçek verdi. 
     Tunç ve Gülseren'i tebrik ederek, Ukrayna'daki finalde başarılar dileyen Demiröz, finale kadar şarkıyı ve grubu müzikal ve görsel olarak destekleyeceklerini ve geliştireceklerini ifade etti. 
     Demiröz, yarışmanın dostça gerçekleştiğini belirterek, kaybedenin olmadığını söyledi. 
     
     GEÇEN YILIN BİRİNCİSİ RUSLANA'DAN MİNİ KONSER 

     TRT Arı Stüdyosu'ndaki Türkiye finalinde eserlerin seslendirilmesine geçilmeden önce, Türkiye'yi ilk kez Eurovision'da temsil eden Semiha Yankı sahneye gelerek, 1975'te söylediği ''Seninle Bir Dakika'' adlı parçayı seslendirdi. Yankı, 1975'te yarışmada giydiği kıyafetle sahneye çıktı. 
     Finale katılan eserlerin jüri tarafından değerlendirilmesi için verilen arada, geçen yıl İstanbul'da yapılan Eurovision Şarkı Yarışması'nda birinci olan Ukraynalı Ruslana mini bir konser verdi. 
     Ruslana ile birlikte sahneye çıkan menajeri, Ukrayna'da tekrarlanan Devlet Başkanlığı seçimini kazanan Viktor Yuşçenko ve yandaşlarının simgesi haline gelen turuncu kaşkol ile sahnede yer aldı. 
     Ruslana'nın menajeri aynı zamanda Ukrayna Güzellik Yarışması Komitesi'nde yer aldığını ve yarışmanın yarı finalinin Antalya'da yapıldığını belirterek, Ruslana ile aynı şehirde yaşayan adaylardan birini tanıttı. 
     Eurovision Türkiye elemelerine bu yıl 136 başvuru yapıldı. Aralık ayındaki ön elemede, finale kalan 7 eser belirlenmişti. 

     
</TEXT>
</DOC>
