<DOC>
<DOCNO> 321089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur28.html </URL>
<DATE> 2005/03/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Polisin çantasını çaldılar .. 
</HEADLINE>
<TEXT>

     Konya'da kentin en işlek caddelerinden birinde alışveriş yapmak için ailesi ile birlikte eczaneye giren polis memurunun, otomobilin arka koltuğuna bıraktığı çantası çalındı. 
     Alınan bilgiye göre, merkez Karatay İlçesi İstanbul Caddesi'nde izin gününde kendisi gibi polis olan eşiyle birlikte alışverişe çıkan, Konya Emniyet Müdürlüğü Cumhuriyet Polis Merkezi'nde görevli polis memuru Rukiye Bayır 33 , eşiyle birlikte, otomobillerini yol kenarına park ederek, aynı caddede bulunan eczaneye girdi. 
     Eczane çıkışında bir kişinin, kilitli olarak bıraktıkları otomobillerine girdiğini gören karı-koca polis çift, bağırarak araçlarına doğru koşmaya başladılar. 
     Şüpheli, elindeki çantayla birlikte olay yerinden hızla uzaklaşırken, Rukiye Bayır'ın eşi Mehmet Bayır 34 , bir süre peşinden koştuğu hırsızı gözden kaybetti. 
     Bayır'ın, durumu 155 Polis İmdat'a bildirmesi üzerine, bölgede bulunan polis ekipleri alarma geçti. Şüphelinin bulunması için çalışma başlatan ekipler, İstanbul Caddesi ve bağlantılı sokaklarda eşkale uygun şüpheli aradı. Ayrıca, olay yeri inceleme ekipleri, otomobilde parmak izi çalışması yaptı. 
     Çalınan çantanın içinde, polis memuru Rukiye Bayır'a ait nüfus cüzdanı, maaş kartı, polis kimliği ile yaklaşık 20 YTL para olduğu bildirildi. 
     Rukiye Bayır'ın eşi Mehmet Bayır'ın da Koruma Şube Müdürlüğü'nde görevli olduğu, çanta hırsızlığının gerçekleştiği sırada eczaneye giren çiftin yanında 5 yaşındaki çocukları Batuhan'ın da bulunduğu bildirildi. 
     Mehmet Bayır, hırsız olay yerinden kaçarken, yardım istemelerine rağmen çevredeki vatandaşların olaya duyarsız kaldıklarını ve müdahale etmediğini öne sürdü. 
     
</TEXT>
</DOC>
