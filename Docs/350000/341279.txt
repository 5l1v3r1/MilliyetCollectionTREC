<DOC>
<DOCNO> 341279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo27.html </URL>
<DATE> 2005/05/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Devler Ligi finalinden 30 milyon avro gelir bekliyoruz" 
</HEADLINE>
<TEXT>

     Futbol Federasyonu Genel Sekreter Yardımcısı Metin Kazancıoğlu, 25 Mayıs Çarşamba günü İstanbul’da yapılacak final maçı organizasyonundan 30 milyon avro gelir beklediklerini açıkladı. 
     Kazancıoğlu, İstanbul Büyükşehir Belediyesi Ulaşım Dairesi Başkanı Rafet Bozdoğan, Türkiye Milli Olimpiyat Komitesi TMOK Genel Direktörü Yalçın Aksoy ve İstanbul Spor Etkinlikleri A.Ş. Genel Müdürü Ayhan Bölükbaşı ile birlikte Ataköy Olimpiyatevi’nde düzenledikleri basın toplantısında, Avrupa Şampiyonlar Ligi final maçı organizasyon gelirinin geçen sene final gelirinden daha fazla olacağını ifade ederek, "Çünkü İstanbul tarihi bir kent. Bu organizasyon için 30 milyon avro gelir bekliyoruz" dedi. 
     Finalde karşılaşacak İngiliz Liverpool Kulübü ile İtalya’nın AC Milan Kulübü’nün kendi taraftarları için ayrılan 20’şer bin biletin tamamını aldığını vurgulayan Kazancıoğlu, şöyle konuştu 
     "40 bin taraftar geliyor. Ayrıca 7 bin 500 bilet tüm dünyada satışa çıktı ve 3 gün içinde tükendi. Afrika’da ismini bilmediğimiz ülkelerden, Asya’dan, ABD’den bu maç için gelecek futbolseverler var. 
     Türk seyirciler için de 7 bin 500 bilet Ocak ayından beri satışa çıktı. Ama bizim seyirciler ya fazla ilgi göstermedi ya da son günü beklemeyi düşündü ve 4 bin bilet yeniden Avrupa’ya satıldı. Yani şu anda sponsorların aldıklarıyla beraber toplam 70 bin biletin hepsi satıldı." 
     
</TEXT>
</DOC>
