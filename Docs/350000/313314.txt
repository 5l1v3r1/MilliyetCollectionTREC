<DOC>
<DOCNO> 313314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/guncel/gun05.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukuk fakültelerine 'etik' dersi geliyor 
</HEADLINE>
<TEXT>


BAHAR ATAKAN 

YÖK Başkanı Prof. Dr. Erdoğan Teziç, hukuk fakültesi dekanlarına hukuk eğitimi süresinin uzatılarak 5 - 6 yıla çıkarılmasını önerdi. Teziç, hukuk çevreleri ile Yargıtay'da gündeme gelen rüşvet ve yolsuzluk iddiaları üzerine, hukuk eğitiminin etik bir yapıya kavuşturulacağını kaydederek, "Ders programlarına, etik konusu eklenecek" dedi. 
Adalet Bakanlığı'nın, Ekim 2004'te açtığı yargıçlık sınavının ilk basamağında 500 kişi başarılı oldu. Mülakatın ardından 400 kişinin yargıç olarak atanması planlanırken, bilgisi yeterli bulunan 320 aday sözlü sınavı geçebildi. Bunun üzerine hukuk fakültelerindeki eğitimi yeterli bulmayan Bakan Cemil Çiçek, Teziç'le bir araya geldi. Teziç, Çiçek'le yaptığı görüşmede hukuk eğitiminin süresinin uzatılmasının gündeme geldiğini belirterek, martta YÖK'te toplanacak hukuk fakültesi dekanlarıyla eğitim ve ders programlarını masaya yatıracaklarını açıkladı. Öğrencilerin hukuk eğitimi alırken ihtisaslaşmasını sağlayacak yeni bir düzenlemenin düşünüldüğünü de aktaran Teziç, Avrupa hukuku ile uluslararası hukuk konularının ayrıntılı olarak işlenmesini sağlayacak programlar hazırlanabileceğini kaydetti. 


</TEXT>
</DOC>
