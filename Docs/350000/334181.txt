<DOC>
<DOCNO> 334181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun06.html </URL>
<DATE> 2005/04/17/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yunanistan'da Türk Bayrağı'na saygısızlık... 
</HEADLINE>
<TEXT>

     Türkiye ile Yunanistan arasındaki Güven Artırıcı Önlemler kapsamında Yunan Kara Harp Okulu'nda misafir edilen Kara Harp Okulu öğrencilerinin odasına, zedelenmiş ve üzerinde Türkiye aleyhine ifadelerin bulunduğu Türk Bayrağı bırakılması olayı, Yunan ''Kosmos Tu Ependiti'' gazetesinde ''Harp okulu öğrencileri Türk bayrağını yaktı'' başlığıyla yer aldı. 
     Kozmos Tu Ependiti gazetesinin 16 Nisan 2005 tarihli sayısında, ''Aristidis Ikonomu'' imzasıyla yayımlanan haber-yorumda, ''Önceki gün ülkeyi ve orduyu zor bir durumla karşı karşıya bırakan, görülmemiş bir olay meydana geldi. Bazı Harp Okulu öğrencileri, bir Türk bayrağını yakıp, NATO ordu personelleri arasında mübadele programı dahilinde, Yunanistan'da bulunan Türk askeri personelin kaldığı odaya attılar'' denildi. 
     ''Askeri hislerinin, Kıbrıs meselesi dolayısıyla kabardığı söylenen öğrenciler hakkında gerekli cezanın verilmesi için idari soruşturma başlatıldığı'' ifade edilen haber yorumda şöyle devam edildi 
     ''Olaydan Genelkurmay Başkanlığı'ndan başka haberdar olan Savunma Bakanı, gerekli soruşturmanın derhal başlatılması ve sorumlulukların üstlenilmesi hususunda talimat vermiştir. Harp Okulu Müdürlüğü ve Kurmay Heyeti olayı örtbas etmek gayreti içindedir. Durumun yansıdığı siyasi çevreler de, okul müdürlüğü gibi, olay açıklandığı takdirde zararın büyük olacağını , Türk subaylardan özür dilemekten başka, olaya olmamış gözüyle bakılması ve suçluların cezalandırılacaklarına dair kesin garanti verilmesi gerektiğini düşünüyorlar.'' Yunan gazetesinin haber yorumunda, ''bazı çevrelerin, olayın sorumlularının okuldan uzaklaştırılmaları gerektiğini'' ifade ettiği belirtilerek, şu görüşlere yer verildi 
     ''Son zamanlarda orduda moral düşüklüğü olduğu gerçektir. Bu durum, Üsküp'ün isimlendirilmesi Yunanistan'ın itirazlarına rağmen Makedonya'nın adının ülke adı olarak uluslararası toplum tarafından kabul edilmesi ve Dışişleri Bakanı'nın Ankara'da bulunduğu sırada meydana gelen Kardak olaylarında olduğu gibi, milli davaların baskısı altında vatanseverlik hislerinin çok kabarmasına ve disiplinsizlik belirtilerine sebep oluyor. Molivyatis'e yapılan hakaret, Bayrak yakılmasıyla Türk meslektaşlarına yapılan hakareti kesinlikle haklı gösteremez. Bu olayda suçlulardan başka, Harp Okulu yönetiminin de sorumluluğu vardır ve Harp Okulunun işleyiş tarzı ve verilen eğitim tarzı hakkında sorulara neden olmaktadır.'' ''Kosmos Tu Ependiti'' gazetesinin haber yorumunda, ''Türkiye'nin olayı sürdürmeyeceği ve bilhassa mübadele programı dahilinde Yunan subaylarının ağırlanmasında misillemede bulunmayacağının ümit edildiği'' ifadesi yer aldı. 

     
</TEXT>
</DOC>
