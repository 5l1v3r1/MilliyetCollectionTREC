<DOC>
<DOCNO> 307302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur65.html </URL>
<DATE> 2005/01/17/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
KLM havayollarındaki gecikme yolcuları isyan ettirdi... 
</HEADLINE>
<TEXT>

     KLM Hava Yolları'nın İstanbul-Amsterdam seferini yapacak uçağının, dün akşam çatlayan camının değiştirilmesi işlemi uzun sürünce, yaklaşık 14 saat havalimanında bekleyen yolcular görevlilerle tartıştı. 
     Saat 05.50'de İstanbul-Amsterdam seferini yapacak Boeing 737 tipi yolcu uçağının kokpit sol camında, dün akşam saat 23.50'de Atatürk Havalimanı'na inişe geçtiği sırada çatlak oluştu. 
     Sorunsuz inen uçak, çatlayan camının değiştirilmesi için THY hangarına alındı. Uçağın kalkışının gecikmesi nedeniyle Atatürk Havalimanı'nda bekleyen 110 yolcu, KLM yetkililerinin kendilerine bilgi vermediğini öne sürerek, KLM Havalimanı İstasyon Müdürü Levent Sedef ile tartıştı. Yabancı yolcuların da katıldığı tartışma, güvenlik güçlerinin araya girmesiyle sona erdirildi. 
     Daha sonra yolculara, uçağın gecikmesine ilişkin bilgi veren Levent Sedef, ''Kokpit camının değiştirilmesi için elektronik aksamın yerinden çıkartıldığını, camın yapıştırıldığını'' söyledi. 
     ''Sistemin çok hassas olduğunu'' ifade eden Sedef, ''Bu nedenle kokpitteki cihazların, yerlerine belirli bir sıraya göre yerleştirildiğini, gecikmenin de bundan kaynaklandığını'' anlattı. 
     Sedef, uçağın Amsterdam'a uçuşuna ilişkin kesin bir saat veremeyeceğini, ancak seferin bu akşam yapılacağını bildirdi. 
     
</TEXT>
</DOC>
