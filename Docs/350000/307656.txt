<DOC>
<DOCNO> 307656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/ekonomi/eko04.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dip yaptı 
</HEADLINE>
<TEXT>


Üç yıllık sabit kuponlu tahvilde tarihinin en düşük faiziyle borçlanan Hazine'nin ihalesine yabancılar ilgi gösterdi. Hazine, çifte ihalede 3.56 milyar YTL borçlandı 

SONGÜL HATISARU Finans atölyesi 

AB rüzgarıyla esen olumlu havada vadeyi uzatmaya çalışan Hazine'nin üç yıllık tahviline daha çok yabancıların ilgi gösterdiği söyleniyor. Hazine üç yıl vadeli 6 ayda bir kupon ödemeli tahvil ihalesinde nette 383,4 milyon YTL borçlandı. Bu ihalede ortalama faiz yüzde 17,17 oldu. 
Bu Hazine'nin ihale yöntemiyle borçlandığı Mayıs 1985'den bu yana ki en düşük faiz oldu. 

1.40 milyar YTL borçlandı 
Hazine, bu ihale öncesinde rekabetçi olmayan tekliften 1.02 milyar YTL satış yaptı. Böylece Hazine bu vadede toplam 1.40 milyar YTL borçlandı. Rekabetçi olmayan satış miktarının yüksekliği daha önceki ihalede olduğu gibi yabancıların piyasa yapıcısı bankalar üzerinden alım yapmayı tercih ettiğini bir kez daha gösterdi. Hazine referans ihalede de ortalama yüzde 18,40 faizle hedeflediği 2.15 milyar YTL'lik borçlanma hedefini gerçekleştirdi. 
Hazine bu hafta 4,6 milyar YTL'si piyasaya olmak üzere toplam 4,7 milyar YTL iç borç servisi yapacak. Hazine dünkü çifte ihalede toplam 3,56 milyar YTL borçlanarak piyasada 1,1 milyar YTL bırakmış oldu. İtfanın altındaki borçlanma bayram öncesinde sıkışık olan piyasada bir parça rahatlama yarattı. Fakat yinede Merkez Bankası piyasaya yapıcısı bankalara gecelik vadede yüzde 19 ile 100 milyon YTL verdi. 

Yüzde 17'lere geriledi 
Geçen yıl bu tarihlerde düzenlediği üç aylık ihalede borç verenlere yüzde 27,40 faiz ödeyen Hazine dün ise 2,15 milyar YTL borçlandığı ihalede yüzde 18.40 faize katlandı. Hazine'nin bu vadede son bir yılda borçlanma maliyetinin yaklaşık 9,5 puan gerilediği görülüyor. Dünkü ihalede oluşan faizler aynı zamanda Hazine'nin düzenli borçlanma ihalelerini başlattığından bu yana gerçekleşen en düşük faiz düzeyi oldu. 
AB beklentileri ve yaşanan dezenflasyon süreci nedeniyle nominal faizlerdeki hızlı gerilemeye karşın yüzde 10'larda bulunan reel getiri imkanı nedeniyle bono yatırımlarının hala cazip olduğu görülüyor. Bireysel yatırımcılar önümüzdeki hafta yapılacak olan ve yeni gösterge kağıt ihraç edilmesi beklenen ihaleden alım yapabilir. 

Yabancıdan alıp Hazine'ye veriyorlar Geleceğe yönelik iyimser beklentiler ve güvenin arttığı bir ortamda yabancı yatırım bankalarının Türkiye ile ilgili yeni borçlanma enstrümanları çıkardıkları görülüyor. 
Yabancı yatırım bankaları tıpkı Hazine gibi uzun vadeli ve sabit kuponlu YTL cinsinden tahvil ihraç etmeye başladı. Bu kurumlar tahvil ihracı karşılığında sağladıkları finansmanı ise Türkiye piyasalarında değerlendiriyorlar. Türkiye'deki yüksek getirilerden faydalanmak isteyen ancak Türkiye riskini almak istemeyen istemeyen yatırımcılar için, derecelendirme kuruluşlarının "AAA" grubunda notlandırdıkları finansal kurumların yaptığı tahvil ihraçlarının ilgi gördüğü söyleniyor. Fakat unutulmaması gereken nokta Hazine'nin düzenlemiş bulunduğu ihalelere bu ihraçları gerçekleştiren firmalarında katıldığı. Bu yıl ilk kez IBRD tarafından 5 yıl vadeli ve yüzde 15 kupon faizli 70 milyon YTL'lik tahvil ihracını, Nordic Investment Bank, Dresdner Bank, KfW, Swedish Exportcredit, Kommunalbalken izlemişti. Şu ana kadarki toplam borçlanma miktarı 270 milyon YTL civarında. Son olarak Swedish Exportcredit 2 yıl vadeli 14.75 kupon faizli 50 milyon YTL'lik tahvil ihraç etmişti. Rabobank'ta 50 milyon YTL'lik üç yıl vadeli yüzde 14 kupon ödemeli ihraç gerçekleştirmişti. 

İşler yolunda giderse çok kazandıracak Üç yıllık tahvile ise uzun vade ve sabit kupon ödemesi nedeniyle yabancılardan talep geldi. Önümüzdeki yılın enflasyon hedefinin yüzde 8 olduğu düşünüldüğünde bu kağıtların yatırımcısına bunun yaklaşık 2 katı faiz kazancı yazdığı görülüyor. Aynı zamanda işler yolunda giderse AB sürecine dahil olan ülkelerde risk primi düşüp faiz gerilediği için yabancı yatırımcıların bu ihaleye talep gösterdiği söyleniyor. Çünkü işler yolunda giderse önümüzdeki üç yıl içinde bu getirileri bulmak hayal olacak. 
Nitekim tahvilin piyasada yine iyimser beklentilerin hakim olduğu 19 Ekim 2004 tarihinde yapılan ilk ihracında Hazine, ortalama yüzde 21,10 bileşik faizle net 581,3 milyon YTL satış yapmıştı. Türkiye AB'den tarih almasına karşın şu andaki yüzde 10'lar düzeyinde bulunan reel faiz seviyesi yabancıların iştahını kabartıyor. 
Bayram öncesinde gelen para talebi nedeniyle döviz piyasasında ise satış baskısı hakimdi. Son üç günde dolar kuru 1.373'ten yüzde 3 gerileyerek yüzde 1.345 seviyesine geriledi. Euro - dolar paritesinde ise ABD yabancı yatırım verisinin etkisiyle dolar lehine trend korundu. 


</TEXT>
</DOC>
