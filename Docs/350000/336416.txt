<DOC>
<DOCNO> 336416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko03.html </URL>
<DATE> 2005/04/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk Telekom'a özelleştirme sorusu yağdı... 
</HEADLINE>
<TEXT>

     Türk Telekom'un bilgilendirme sürecinde katılımcı firmalardan 2 bin 200 soru gelirken, bunların 1.800'ü cevaplandı. 
     Alınan bilgiye göre, Özelleştirme İdaresi tarafından bilgi odası data room sürecinde katılımcı firmaların yeterince aydınlatılabilmesi için sorulara yanıt verildi. 
     Bu süreçte 2 bin 200'e yakın soru gelirken, ÖİB bunlardan 1.800'ünü cevapladı. 1.800 sorunun 1.300 adedini yazılı olarak cevaplayan İdare, 500 soru içinse bilgi odası sürecinde yatırımcıların, sorularına karşılık gelen belgeleri okumasına izin verdi. 
     
     TELEKOM ÖZELLEŞTİRMESİNDE NEREYE GELİNDİ 
     Bilgi odası süreci tamamlanan Türk Telekom özelleştirmesinde, halen taslak işlem dokümanları üzerinde çalışmalar devam ediyor. 
     Satıştan sonra imzalanacak ana sözleşme ve imtiyaz sözleşmesi gibi dokümanları kapsayan çalışmada ilk taslak firmalara dağıtıldı. Firmalardan gelecek önerilerle 2. taslağın da önümüzdeki günlerde dağıtılması öngörülüyor. 
     İşlem dokümanlarının ihaleden önce nihai hale getirilerek yatırımcılara sunulacağı vurgulanıyor. 
     
     YENİ ORTAKLIKLAR 
     Bu arada, Telekom ihale sürecinde ön yeterlilik alan firma sayısı 13 olurken, bunlardan Belgacom ve Telefonica'nın ihaleye katılmaktan vazgeçtiklerini açıklamaları nedeniyle halen resmi olarak 11 yatırımcı bulunuyor. 
     Söz konusu yatırımcılardan yeni ortaklıklar kuracak olanların ise 21 Mayıs 2005 tarihine kadar bunu gerçekleştirme imkanı bulunuyor. 
     Telekom'da son teklif verme tarihi 31 Mayıs 2005 olarak belirlenmişti. 
     
</TEXT>
</DOC>
