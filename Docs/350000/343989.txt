<DOC>
<DOCNO> 343989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy08.html </URL>
<DATE> 2005/05/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Devlet Ata'nın huzurundaydı 
</HEADLINE>
<TEXT>

     Ankara'daki "19 Mayıs Atatürk’ü Anma ve Gençlik ve Spor Bayramı" kutlamaları, dün Cumhurbaşkanı Ahmet Necdet Sezer’in başkanlığındaki devlet erkanının Anıtkabir ziyaretiyle başladı. 
     Törene, TBMM Başkanı Bülent Arınç, Başbakan Recep Tayyip Erdoğan, Anayasa Mahkemesi Başkanı Mustafa Bumin, Genelkurmay Başkanı Orgeneral Hilmi Özkök, CHP Genel Başkanı Deniz Baykal, kuvvet komutanları Yargı mensupları, ANAP Genel Başkanı Erkan Mumcu bakanlar ve milletvekilleri katıldı. 
     
     Sezer'den cumhuriyet mesajı 
     Sezer Anıtkabir Özel Defteri’ne şunları yazdı 
     "Yüce Atatürk ulusumuzun yazgısını değiştirmek amacıyla 19 Mayıs 1919’da yaktığınız bağımsızlık ışığı, öncülüğünüzde atılan adımlarla yurdun her köşesini aydınlatmıştır. Ulus - ordu bütünleşmesiyle yürüttüğünüz bağımsızlık savaşımı, Cumhuriyet rejiminin kurulması ve ardından yaşama geçirilen büyük devrimlerle hedefine ulaşmıştır. Cumhuriyetimizi, bölünmez bütünlüğümüzü, birlik ve dayanışmamızı her koşulda koruyarak Türk ulusunun varlığını yüceltecek, gerçekçi, akılcı, saygınlığımıza ve büyüklüğümüze yaraşır yaklaşımlarla çağdaşlık yolunda gösterdiğiniz hedefleri mutlaka gerçekleştireceğiz. Türk gençlerine emanetiniz olan laik, demokratik çağdaş Cumhuriyet, genç kuşakların omuzlarında sonsuza değin yükselecektir." Sezer, Anıtkabir Özel Defteri’ni imzalarken, Mumcu, müze önünde Kara Kuvvetleri Komutanı Orgeneral Büyükanıt ve diğer kuvvet komutanlarıyla ayaküstü sohbet etti. 
     
</TEXT>
</DOC>
