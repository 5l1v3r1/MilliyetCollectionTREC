<DOC>
<DOCNO> 342921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun16.html </URL>
<DATE> 2005/05/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kırgızistan'da 'dil sınavı'nı geçemeyen devlet başkanı aday, çekildi 
</HEADLINE>
<TEXT>

     Kırgızistan’da 10 Temmuz’da yapılacak devlet başkanlığı seçimleri için adayların sayısı her geçen gün artarken, Merkez Seçim Komisyonu’nun MSK kesin aday listesinde yer alan Cenişbek Nazaraliyev adaylıktan çekildi. 
     Ülkenin önde gelen doktorlarından olan Nazaraliyev, düzenlediği basın toplantısında, Kırgız siyasetinin iki önemli ismi olan Başbakan ve geçici Devlet Başkanı Kurmanbek Bakiyev ile Ar Namıs Partisi lideri Feliks Kulov’un, adaylık konusunda anlaştığını ve Kulov’un adaylıktan çekildiğini hatırlattı. 
     Nazaraliyev, Bakiyev ile Kulov’un bu şekilde anlaşmasının ülkede güven ve istikrar için olumlu bir zemin oluşturacağını belirterek, bu durumda kendisinin aday olmasına gerek olmadığını söyledi. 
     Nazaraliyev, seçimlerde de Bakiyev-Kulov ikilisini destekleyeceğini kaydetti. 
     Nazaraliyev, geçen cumartesi günü yapılan dil sınavında komisyon üyelerinden geçer not alamamış, kesin kararın MSK ve Dil Komisyonu tarafından ortaklaşa verileceği açıklanmıştı. 
     Bu arada Başbakan ve geçici Devlet Başkanı Kurmanbek Bakiyev’in, kendi lehine adaylıktan çekilen, seçimlerdeki en önemli rakibi olan Feliks Kulov’u başbakan birinci yardımcısı olarak atayacağı öğrenildi. 
     
</TEXT>
</DOC>
