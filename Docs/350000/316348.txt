<DOC>
<DOCNO> 316348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun06.html </URL>
<DATE> 2005/02/18/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Rumsfeld Füze savunma sistemi caydırıcı değil... 
</HEADLINE>
<TEXT>

     ABD Savunma Bakanı Donald Rumsfeld, testlerde başarılı olmayan ulusal füze savunma sisteminin, ABD'ye saldırmayı düşünen ülkeler için caydırıcı olmayacağını itiraf etti. 
     Rumsfeld, bugüne kadar bu sistemin, tam olarak işlemese bile, testler devam ettiği sürece muhtemel düşmanlar için caydırıcı olacağını savunuyordu. 
     ABD Senato Silahlı Kuvvetler Komitesi'nde bütçe oturumuna katılan Rumsfeld, Demokrat Parti New York Senatörü Hillary Clinton'ın, füze savunma sistemi testlerinin başarılı olmayışını hatırlatarak, bu sistemin başka ülkeler için caydırıcı olamayacağı inancını dile getirmesi üzerine, ''Bu konuda size katılıyorum. Çalışmadığı bilinen bir şeyin caydırıcı olmasına imkan yok'' dedi. 
     ABD Savunma Bakanı, bu sistemin geliştirilmesinin en iyi yolunun, problemleri çözüp testlere devam ederek sistemin kapasitesini artırmak olduğunu söyledi. 
     Beyaz Saray, 2006 yılında balistik füze savunma programlarına 8.8 milyar dolar harcamak istiyor. 2005 bütçesinde bu rakam 9.9 milyar dolardı. ABD Başkanı George W. Bush yönetimi bu sistemin 2004 yılı sonuna kadar yerleştirilmesini talep etmişti. Ancak çalışmalar halen tamamlanamadı ve yeni bir tarih de belirlenmedi. 
     Son olarak pazartesi günü yapılan testte, ABD'yi hedef aldığı varsayılan bir füzeyi vuracak füze harekete geçmemişti. Benzer bir başarısız test, 15 Aralık'ta da gerçekleştirilmişti. Aralık 2002'de yapılan deneme de başarısız olmuştu. En son başarılı deneme, Ekim 2002 tarihinde gerçekleştirilmişti. 
     
</TEXT>
</DOC>
