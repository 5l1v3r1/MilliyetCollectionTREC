<DOC>
<DOCNO> 315069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun45.html </URL>
<DATE> 2005/02/14/ </DATE>
<TIME> 23.04 </TIME>
<AUTHOR>  </AUTHOR>
<HEADLINE>
Tahrandaki cami yangınında ölü sayısı 38'e yükseldi 
</HEADLINE>
<TEXT>

     İran'ın başkenti Tahran'daki Erk Camisi'nde bugün akşam çıkan yangında ölü sayısı 38'e yükseldi. 
     İRNA'nın haberine göre, yangında 38 kişi ölürken 200 civarında kişi yaralandı. 
     Tahran eyaleti Güvenlik Güçleri Komutanı Telayi ise olay yerinde yaptığı açıklamada, ellerindeki bilgiye göre ölü sayısının 35, yaralı sayısının 150 olduğunu söyledi. 
     Yetkililer, yangının caminin üst katında bulunan soba borusunun cami içinde kurulu iskele üzerindeki çadırları tutuşturması sonucu meydana geldiğini kaydettiler. 
     Bazı kişilerin yangın çıkması üzerine kurtulmak için caminin üst katından kendilerini aşağı attığı, çıkan izdihamda aşağı kata inmeye çalışanların merdivenlerde birbirini ezdiği belirtildi. 
     Hastane görevlileri, kadınların giydiği çarşafların çabuk tutuşabilen malzemeden yapılması nedeniyle birçoğunun vücudunda yanıklar meydana geldiğini, bazı kişilerin kırılan camlardan yaralandığını ve bazılarının da canını kurtarmak için caminin üst katından atlaması nedeniyle bacaklarının kırıldığını söylediler. 
     Yangından sonra görevliler cami içindeki enkazı temizlerken, enkazda yanmış halılar, elbiseler, ayakkabılar ve iskele üzerine çekilen çadırlar görüldü. 
     Birçok kişi de yakınlarının akıbetini öğrenmek için cami dışında toplandı. 
     Devlet televizyonu, kan bağışı için hastanelere başvurulması çağrısında bulundu. 
     İran'da Şiiler Kerbala'da ölen Hazreti Hüseyin'i anma dönemi yaklaşırken camilere akın ediyorlar. 
     
</TEXT>
</DOC>
