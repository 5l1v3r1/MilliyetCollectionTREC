<DOC>
<DOCNO> 311079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo38.html </URL>
<DATE> 2005/01/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
UEFA'dan 2008 Avrupa Futbol Şampiyonası için yeni düzenleme... 
</HEADLINE>
<TEXT>

     Avrupa Futbol Federasyonları Birliği'nde UEFA , anlaşma sağlanması durumunda 2008 Avrupa Futbol Şampiyonası finallerine, eleme gruplarında 3. olan takımlar da gidebilecek. 
     UEFA'nın, İsviçre'nin Nyon kentindeki merkezinde yapılacak yönetim kurulu toplantısında, anlaşmaya varılması durumunda EURO-2008'e gidecek takımları belirlemek için yapılacak eleme turu maçlarında yeniden düzenlemeye gidilecek. 
     UEFA İletişim Direktörü William Gaillard, yaptığı açıklamada ''Bu konu toplantıda tartışılacak. Öneri kabul görmeyebilir, ancak böyle bir öneri bize yapıldı'' dedi. 
     Avusturya-İsviçre ortaklığıyla düzenlenecek Euro-2008'e, evsahibi takımlarla, eleme gruplarında ilk sırayı alan takımlar doğrudan katılma hakkına sahip olacak. Yeni sisteme göre gruplarında 2. ve 3. sırayı alan takımlar ise play-off maçları yapacak. 
     2 Şubat Çarşamba günü yapılacak toplantıda görüşülecek bir diğer konu, gelecekte altyapıdan yetişmiş kaç futbolcunun kadroda yer almasının şart koşulacağı olurken, birçok takımın ulusal kimliklerini yitirme noktasına geldikleri vurgulandı. 
     Öte yandan toplantının gündem maddeleri arasında takımların kadrolarının 25 kişiyle sınırlandırılmasının da yer aldığı bildirildi. 
     UEFA Yönetim Kurulu, aynı zamanda 2006 ve 2007 yıllarındaki UEFA Kupası ve Avrupa Şampiyonlar Ligi final maçlarının da hangi kentlerde oynanacağına karar verecek. 
     
</TEXT>
</DOC>
