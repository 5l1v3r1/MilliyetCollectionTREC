<DOC>
<DOCNO> 332214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko44.html </URL>
<DATE> 2005/04/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Otomotiv sektöründe ilk çeyrekte üretim ve ihracat arttı... 
</HEADLINE>
<TEXT>

     Türk otomotiv sektöründe, bu yılın ilk 3 ayında üretim ve ihracat arttı, iç satışlar düştü. 
     Otomotiv Sanayii Derneği OSD verilerine göre, Ocak-Mart döneminde 207 bin 681 adet motorlu araç üretildi. 2004 yılının aynı dönemine göre üretim yüzde 13 arttı. 
     Ticari araç üretimi ihracatın desteği ile kamyonette yüzde 35, büyük kamyonda yüzde 26, minibüste yüzde 30 arttı. İç pazara daha bağımlı olan midibüste yüzde 49 ve otobüste yüzde 13 oranında azaldı. Traktör üretimi, iç pazardaki talep yanında ihracatın da azalması ile yüzde 18 geriledi. 
     Otomobil üretimi ise yüzde 4 oranında arttı. 
     
     KAMYONETTE KAPASİTE KULLANIMI ORANI YÜZDE 158 
     İlk çeyrekte, 103 bin 50 otomobil, 6 bin 619 büyük kamyon, bin 519 küçük kamyon, 79 bin 556 kamyonet, bin 201 midibüs, 6 bin 621 minibüs, bin 89 otobüs ve 8 bin 26 traktör üretildi. 
     Kapasite kullanım oranı otomobilde yüzde , kamyonda yüzde 57, kamyonette yüzde 158, otobüste yüzde 64, minibüste yüzde 36, midibüste yüzde 30 ve traktörde yüzde 54 oldu. 
     Araç üretiminde liderliği 57 bin 294 ile Ford Otosan aldı. Üretimin 50 bin 948'ini kamyonet, 4 bin 576'sını minibüs, bin 770'ini büyük kamyon oluşturdu. 
     İkinci ve üçüncü sırayı Toyota ve Oyak Renault alırken, ilk çeyrekte Toyota 37 bin 894 otomobil, Oyak Renault 36 bin 897 otomobil üretti. 
     Tofaş, 35 bin 778 adet otomobil ve ticari araç üretimiyle bu şirketlerin hemen arkasında yer aldı. 
     
     İÇ PAZAR DARALDI 
     Ocak-Mart döneminde toplam satışlar 127 bin adet oldu ve toplam pazar, 2004 yılı aynı dönemine göre yüzde 16 oranında daraldı Otomobil satışları yüzde 26 oranında azalarak 70 bin 716 adede geriledi. Yerli otomobil satışları yüzde 31, ithal otomobil satışları ise yüzde 23 oranında azaldı. 
     İthalatın pazar payı yüzde 70 gibi çok yüksek bir oranda gerçekleşti. 
     İlk 3 ayda toplam hafif ticari araç satışları yüzde 5, ithal hafif ticari araç satışları yüzde 28 oranında artarken, yerli hafif ticari araç satışları yüzde 11 azaldı. İthalatın pazar payı artarak yüzde 48 oldu. 
     
     ÜRETİMİN YÜZDE 69'U İHRAÇ EDİLDİ 
     Ocak-Mart döneminde otomotiv ana ve yan sanayi ihracat tutarı geçen yılın aynı dönemine göre ortalama yüzde 47 artışla 2 milyar 967.6 milyon doları yakaladı. Bu rakamın 2.1 milyar dolarını otomotiv ana sanayi ürünleri teşkil etti. 
     Taşıt aracı ihracatı yüzde 57, yan sanayi ihracatı yüzde 29 arttı. 
     Türkiye ihracatında ikinci sırada bulunan otomotiv sektörünün ihracattaki payı yüzde 19'a yükseldi. 
     Toplam motorlu araç ihracatı, yüzde 39 artarak 143 bin 480 adet oldu. İhraç edilen araç toplamı üretimin yüzde 69'unu oluşturdu. 
     Otomobil ihracatı yüzde 24 artışla 78 bin 521'e, ticari araç ihracatı yüzde 68 artışla 62 bin 229'a yükseldi. Traktör ihracatı ise yüzde 2 azalışla 2 bin 730'a geriledi. 
     Ford Otosan 42 bin 971 adet hafif ticari araç, Toyota 37 bin 907 otomobil, Oyak Renault 25 bin 306 otomobil ve Tofaş ise 11 bin 411 adeti otomobil, 12 bin 206'sı hafif ticari araç olmak üzere toplam 23 bin 617 araç ihraç etti. 
     
     MART AYI 
     Öte yandan, OSD verilerine göre, Mart ayında sektörün toplam üretimi yüzde 11 artışla 81 bin 779 adet olarak gerçekleşti. 
     Otomobil üretimi yüzde 9 yükselişle 42 bin 188 adet oldu. Ticari araç üretimi ise yüzde 17 büyüme ile 36 bin 435'e çıktı. 
     Kapasite kullanım oranları da otomobilde yüzde 64, kamyonda yüzde 67, kamyonette yüzde 176, otobüste yüzde 87, minibüste yüzde 43,y midibüste yüzde 36 ve traktörde yüzde 63 olarak kaydedildi. 
     
     DEĞERLENDİRME 
     OSD'nin değerlendirmesinde, talepteki daralmanın Mart ayında da tüm ürünlerde devam ettiği bildirildi. 
     Ocak ayına göre Mart ayında talepte bir hareketliliğin gözlendiği, ancak pazarın geçen yılın gerisinde kaldığı belirtilen değerlendirmede, ''Pazardaki bu daralmaya karşılık, daha büyük oranda ihracattaki artışın desteği ile üretim artışını sürdürdü. İhracat ise devam eden projeler yanında geçen yıl başlayan yeni projelerle artarak devam ediyor'' denildi. 
     
</TEXT>
</DOC>
