<DOC>
<DOCNO> 318270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo09.html </URL>
<DATE> 2005/02/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Futbol takımı kaptanı catışmada öldü 
</HEADLINE>
<TEXT>

     Şeyhmus ÇAKAN DHA 

      DİYARBAKIR'da dün gece fabrika baskınında ölen 4 kişiden 33 yaşındaki Murat Çelik'in, Türkiye 3'üncü Lig 1'inci Grup takımlarından Diyarbakır Kayapınar Belediyespor'un takım kaptanı olduğu ortaya çıktı. 
     Diyarbakırlı Eryılmaz ve Kaya aileleri arasındaki para anlaşmazlığı, silahlı çatışmaya dönüştü ve 4 cana mal oldu. Şanlıurfa yolu üzerindeki Mesut Küp Şeker Fabrikası'nda dün asaat 18.30'da gelen Nuri Eryılmaz, fabrikanın sahibi Tahsin Kaya'dan iddiaya göre 37 bin YTL'yi 37 milyar lira alacağı olduğunu söyleyerek ödenmesini istedi. Taraflar arasında başlayan tartışma kısa sürede silahlı çatışmaya dönüştü. Alacağını tahsil etmek için geldikleri söylenen 40 yaşındaki Nuri Eryılmaz, ağabeyi 45 yaşındaki Enver Eryılmaz, akrabaları ve Kayapınarspor'un kaptanı 33 yaşındaki Murat Çelik ile fabrika sahibi Tahsin Kaya'nın ağabeyi 62 yaşındaki Enver Kaya, olay yerinde öldü. 
     Çatışmada fabrika sahibi Tahsin Kaya yara almadan kurtulurken, akrabası Bahattin Kurt kolundan yaralandı. Kurt, Diyarbakır Devlet Hastanesi'ne kaldırılarak tedavi altına alındı. Tahsin Kaya ise taksiyle kaçarken yakalandı. 
     Çatışma haberinin duyulmasından sonra Eryılmaz Ailesi'nin yakınları fabrikaya akın etti. Çevreyi kuşatan Çevik kuvvet polisleri geniş güvenlik önlemi alırken, saat 21.30 sıralarında fabrikadan alınan cesetler Devlet hastanesi morguna götürüldü. 
     Diyarbakır Emniyet Müdür Vekili İlknur Şahin, olayın 37 bin YTL'lik para anlaşmazlığı için çıktığını ve olayla ilgili 2 kişinin gözaltına alındığını söyledi. Müdür Şahin, olaydan sonra silahıyla birlikte yakalanan Tahsin Kaya'nın sorgulamasının devam ettiğini ve olayda kullanılan ve bulunamayan silahların ise arandığı belirtti. Olayda yerinde 40 boş kovan bulundu. 
     Hayatını kaybedenlerden Nuri ve Enver Eryılmaz ile futbolcu Murat Çelik'in cenazesi Şehitlik Mezarlığı'nda, Enver Kaya'nın cenazesi ise Mardinkapı mezarlığında bugün toprağa verildi. 
     
</TEXT>
</DOC>
