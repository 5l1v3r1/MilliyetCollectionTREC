<DOC>
<DOCNO> 339697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas12.html </URL>
<DATE> 2005/05/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
16 yaşındaki öğrenci öğretmenine tecavüzden mahkemeye çıktı... 
</HEADLINE>
<TEXT>

     İngiltere’nin başkenti Londra’da başlayan davada 16 yaşındaki ortaokul öğrencisi, öğretmenine tecavüz etmek suçundan yargılanıyor. 
     Old Bailey Ağır Ceza Mahkemesi’nde görülen davada, sanık sandalyesine oturan öğrencinin adı yaşının küçük olması nedeniyle gizli tutulurken, tecavüze uğrayan 28 yaşındaki öğretmenin adı da kamuoyuna açıklanmıyor. 
     Güney Londra’da bulunan okulda, ders saatinin dolmasının ardından sınıfa dönen öğrencinin öğretmenine tecavüz ettiğine dikkat çeken Kraliyet Savcısı, öğrencinin güç kullanıp, öğretmeni ölümle tehdit ettiğini bildirdi. 
     Suçunu itiraf eden öğrencinin, olayın ardından kaçtığı ve öğretmenin şikayeti üzerine yakalandığı belirtildi. 
     Öğrencinin daha önce de çok sayıda suç işlediği, şiddet ve sosyal uyumsuzluk belirtileri gösterdiğini kaydeden basın, sosyal servislerin sorumsuz tutumunu eleştiriyor. 
     İngiltere’de büyük ilgi çeken davanın en geç temmuzda karara bağlanması bekleniyor. 
     
</TEXT>
</DOC>
