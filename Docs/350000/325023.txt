<DOC>
<DOCNO> 325023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun05.html </URL>
<DATE> 2005/03/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Kavgam'' kavgası .. 
</HEADLINE>
<TEXT>

     Hitler'in 'Kavgam' adlı kitabının telif haklarına sahip olan Almanya'nın Bavyera eyaleti Maliye Bakanlığı, Almanya Dışişleri Bakanlığı'ndan, kitabın kaçak olarak basıldığı iddiasıyla Türkiye'de dava açılmasının yollarının araştırılmasını istedi. 
     Bavyera Maliye Bakanı Kurt Faltlhauser, yaptığı açıklamada,''Almanya Dışişleri Bakanlığı kanalıyla Türkiye'deki büyükelçiliğimizden, yasal girişimlerin yapılması olasılığının araştırılmasını talep ettik'' dedi. 
     Faltlhauser açıklamasında, kitabın yaygın şekilde basımına karşı olduklarını söyledi. 
     
     Telif hakları çok sınırlı kullandırılıyor 

     İkinci Dünya Savaşı sonrasında kitabın telif haklarını alan bakanlık, Nazi görüşlerinin yayılmasının önlenmesi için, telif hakkını çok sınırlı bir biçimde kullandırıyor. 
     Kitabın birdenbire neden Türkiye'de bu kadar çok satılmaya başlandığıyla ilgili olarak değişik yorumlar yapılıyor. 
     Bazılarına göre bunun nedeni, kitabın çok ucuz satılması ve alanların bir çoğunun, sadece bu nedenle kitaba para ödemesi. 
     Bir başka idiaya göre ise kitabın çok satmasının nedeni, İsrail-Filistin çatışmasından ötürü Türkiye'de İsrail karşıtlığının giderek artması. 
     ALMANYA ÇOK SATMASINDAN RAHATSIZ 
     Yayın dünyasının bir aydır tartıştığı konu artık Dışişleri koridorlarında. Almanya'yla birlikte pek çok ülkede yasaklanmış durumda olan Hitler'in kitabı 'Kavgam'ın en çok satılanlar listesine girmesi üzerine Almanya devreye girerek rahatsızlığını iletti. 
     Dünyanın en kanlı diktatörlerinden Adolf Hitler'in 'Kavgam' adlı kitabının satışında görülen artış, Alman hükümetini rahatsız eden bir noktaya ulaştı. 
     Kitabın Türkiye'de en çok satılanlar arasında yer alması üzerine Alman hükümeti, konuyu Türkiye'nin gündemine getirdi. 
     
     Almanya "Satışları durdurun" 

     Dışişleri Bakanlığı'ndan üst düzey yetkililerle geçen hafta yapılan görüşmelerde konu açıldı ve Alman tarafı kitabın satış patlaması yapmasından duyduğu rahatsızlığı dile getirdi. 
     Almanlar Türk hükümetinin, kin ve düşmanlığa tahrik suçlamasıyla yayınları durdurmasını önerdi. Ancak Türk yetkililerden "kitabın satışlarının arttığının bile farkında değiliz" yanıtını aldı. 
     
     Yüklü davalar açılabilir 

     Ankara'nın adım atmayacağı sonucuna varan Berlin, konuya telif hakları açısından yaklaşmayı deneyecek. Hitler, Münih'e kayıtlı olduğu için kitabın telif hakları Bavyera eyaletinde. 
     Alman hükümeti, konuyu Bavyera hükümetinin dikkatine getirerek, kitabı basan yayınevleri aleyhinde yasal girişimleri başlatma önerisinde bulundu. Şimdi Bavyera eyaletinin kararı bekleniyor. 

     
</TEXT>
</DOC>
