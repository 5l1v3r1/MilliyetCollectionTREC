<DOC>
<DOCNO> 324145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur28.html </URL>
<DATE> 2005/03/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ulla'nın yükünün 30 günde çıkarılması hedefleniyor... 
</HEADLINE>
<TEXT>

     Hatay'ın İskenderun İlçe Körfezi'nde, 16 Eylül tarihinde 2.200 ton atık yükle batan İspanyol Bandıralı M V Ulla gemisinin yükünün 30 iş gününde çıkarılmasının hedeflendiği bildirildi. Çalışmaların başlaması için İspanya hükümetinin gemi göndermesi gerektiği de açıklandı. 
     Geminin çıkarılması için Ulaştırma Bakanlığı tarafından açılan ihaleyi kazanan Omur Gemi Kurtarma ve İnşaat A.Ş. firmasının temsilcisi Kadir Doğan, İskenderun Gazeteciler Cemiyeti'nde düzenlediği toplantıda, dalgıçların yükü incelediğini belirtti. 
     Doğan, yüzeyde 10 santimetrelik bölümün taşlaşmış olduğunu ve içinin granül halde bulunduğunu söyledi. 
     Çalışmalar sırasında taşlaşmış bölümden açılacak deliklerden önce hava basılacağını ardından granül haldeki yükün yüksek debili kum pompalarıyla emilerek tanker gemilere yükleneceğini ifade eden Doğan, şunları kaydetti 
     ''Öncelikle yapılan incelemelerde yükün belirtildiği gibi 2 bin 200 ton olmadığı, daha fazla olacağı sonucuna varıldı. Çünkü, Cezayir'den yola çıktığı sırada gemide 3 bin 300 ton civarında yük olduğu belirtilmişti. Dalgıçlarımız, 2 ve 3 numaralı ambarlardaki yükün yerinde olduğunu 1 numaralı ambardaki yükün üzerinde ise işlem yapıldığını belirlediler. Bize göre yük belirtildiğinden fazla.'' Doğan, granül halindeki atığın çıkarılması sırasında 1 kilogram atık karşılığı yaklaşık 5 kilogram da su emileceğini hesapladıklarını belirtti. 
     Bu nedenle yükün 2 bin 200 ton değil, su ile 35 bin ton olarak düşünülüp, bu boyutta tankerin gönderilmesi gerektiğini vurgulayan Doğan, şöyle devam etti 
     ''En az 3 gemi gönderilmesi gerekir. Katı bir yük olamayacağı için sıvı yükü alacak tankerler olmalı. Yaklaşık 20 dalgıç denizde görev yapacak. Bu arada gemide yakıt varsa onu da boşaltacağız. Tüm çalışmalar, denizdeki şartlara bağlı. Dalgalı olursa iş yapılamaz. Biz, 30 çalışma gününde bu yükü çıkarmayı hedefliyoruz. Ancak, herşey İspanya'nın yükü alacak gemileri göndermesine bağlı'' Geminin, körfeze demirleyen gemiler için de tehlike oluşturduğunu belirten Doğan, fırtınada sürüklenebilecek bir gemi çapasının Ulla batığına takılmasının sıkıntı yaratabileceğine dikkati çekti. 
     Bu arada, Ankara'da Denizcilik Müsteşarlığı, Kıyı Emniyeti ve Gemi Kurtarma Genel Müdürlüğü, İspanya Büyükelçiliği ve Omur firması yetkililerinin yapacağı toplantı sonunda, çalışmaların başlama tarihinin belirleneceği öğrenildi. 
     
</TEXT>
</DOC>
