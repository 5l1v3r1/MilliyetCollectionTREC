<DOC>
<DOCNO> 332951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko51.html </URL>
<DATE> 2005/04/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bakan Coşkun Türkiye'nin gündeminde ne seçim ne de kriz var 
</HEADLINE>
<TEXT>

     Sanayi ve Ticaret Bakanı Ali Coşkun, ''Türkiye'nin gündeminde ne erken seçim var, ne kriz var. Türkiye'nin gündeminde ekonomik büyüme var, gelişme var'' dedi. 
     Coşkun, ''Yalova 3. Uluslararası Süs Bitkileri Fuarı''nın açılışını yaptıktan sonra TEMA Vakfı Onursal Başkanı Hayrettin Karaca'nın sahibi olduğu Karaca Arberotum'u ziyaret etti. 
     Kendisinden bir isteği olup olmadığını sorduğu Karaca'nın ''Tek bir isteğim var. Toprağımıza sahip çıkalım, köylümüzü, halkımızı toprağa doyuralım. Avrupa, ABD bizden korksun'' demesi üzerine Coşkun, ''Topraktan geldik, toprağa gideceğiz. Toprağa gereken önemi veriyoruz. Konutu, yapılaşmayı toprağı ziyan etmeden yapıyoruz'' dedi. 
     Yalova Ticaret ve Sanayi Odası'nı da ziyaret ederek, oda başkanlığına yeniden seçilen Lütfullah Akıncı'yı kutlayan Coşkun, Yalova'da gündemde olan üniversite ve tersane projeleri konusunda brifing aldıktan sonra şunları söyledi 
     ''Artık ben Yalova'dan, Yalovalılardan İstanbul ile Bursa arasına sıkıştık lafını duymak istemiyorum. Üniversite konusunda ilk etapta 15 il demiştik ama şimdi bu sayıyı 20'ye çıkardık. Tabii burada asıl karar mercii YÖK... Ayrıca, Milli Eğitim Bakanlığı da üniversite açılması konusunda sosyoekonomik gelişmişlikten tutun da, okul ve öğrenci sayısına kadar birçok kriter koydu. Ancak şu an illerin isimlerini belirtmiyoruz.'' 
     
     ''ERKEN SEÇİM LAFI MEMLEKETE KÖTÜLÜKTÜR'' 
     Coşkun, Akıncı'yı ziyaretinin ardından YTSO'da, çeşitli odaların başkanları ve sektör temsilcileriyle bir araya geldiği toplantıda da, birtakım kuvvetlerce Türkiye'nin gündemine erken seçimin sokulmaya çalışıldığına dikkati çekerek, şöyle konuştu 
     ''Türkiye'nin gündeminde ne erken seçim var, ne kriz var. Bu ülkenin gündeminde ekonomik büyüme var, gelişme var. Türkiye ekonomik büyümede bu yıl rekor kırdı. Bu memlekette niye seçim olsun Erken seçim olması için siyasi iktidarın, barışın bozulması lazım. Bunları bozmak isteyen güç odakları her zaman şekil değiştirerek, olmuştur. Şimdi de var. Ancak erken seçim lafını etmek bu memlekete kötülüktür. Hamdolsun bir yerlere geldik.'' Ekonomideki gelişmelerin büyümeye yansıdığını, son 3 yılın büyüme ortalamasının yüzde 7.8 olduğunu, bu rakamın çok önemli ve hükümetin planlarının üstünde bir rakam olduğunu belirten Coşkun, 2007 yılı sonunda enflasyonu yüzde 4'lere, faizi de bunun birkaç puan üstüne çekmek istediklerini ifade etti. 
     Coşkun, Türkiye'nin, faiz, borsa, döviz üçgenli ekonomiden kurtulduğunu, ihracat ve yatırım seferberliğine döndüğünü kaydederek, ''Üretim yüzde 80'lere çıktı. Yatırım konusunda 36 il teşvik kapsamına alındı. Evet, ithalat, dış ticaret açığı arttı. Ancak bunun kriteri bu değil, bunun gayri safi milli hasılaya oranıdır. Biz ekonomiyi büyütüyoruz, kendi dengeleri üzerine oturtmaya çalışıyoruz. Dış ticaret açığı krize yol açacak durumda değil'' diye konuştu. 
     
</TEXT>
</DOC>
