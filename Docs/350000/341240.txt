<DOC>
<DOCNO> 341240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonsiy09.html </URL>
<DATE> 2005/05/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sezer Yönetimin keyfiliğe sapması yargısal denetimle olanaklıdır 
</HEADLINE>
<TEXT>

     Cumhurbaşkanı Ahmet Necdet Sezer, yönetimin keyfiliğe sapmasının önlenmesi, haksız uygulamaların önüne geçilmesi ve yönetilenlerin temel hak ve özgürlüklerinin korunabilmesinin ancak etkili bir yargısal denetimle olanaklı olduğunu kaydetti. 
     Danıştay’ın 137. kuruluş yıldönümü töreni, TODAİE Konferans Salonu’nda yapıldı. Yurtdışı ziyareti nedeniyle törene katılamayan Cumhurbaşkanı Sezer’in gönderdiği kutlama mesajı törende okundu. 
     Mesajında Anayasa’da Cumhuriyet’in değiştirilemez nitelikleri arasında sayılan laik, demokratik, hukuk devleti ilkesinin tüm çağdaş rejimlerin temel niteliği ve toplumların gelişmişlik düzeyinin önemli bir göstergesi olduğunu belirten Sezer, devletin eylem ve işlemlerinin Anayasa’ya, hukukun evrensel kurallarına uygunluğunun yanı sıra, yargısal denetime bağlı olmasının hukuk devletinin vazgeçilmez koşulu olduğunu vurguladı. 
     Cumhurbaşkanı Sezer, mesajında şunları kaydetti 
     "Yasama ve yürütmenin, bu bağlamda yönetimin bağımsız yargı tarafından denetlenmesi, denetim sonucu oluşan yargı kararlarının uygulanması, hukuk devletinin işlerlik kazanması yönünden zorunludur. 
     Yönetimin keyfiliğe kaçmasının önlenmesi, haksız uygulamaların önüne geçilmesi, yönetilenlerin temel hak ve özgürlüklerinin korunabilmesi ancak etkili bir yargısal denetimle olanaklıdır. 
     Türk yargısının köklü kurumlarından olan Danıştay, yüksek mahkeme konumuyla Anayasa’da öngörülen görevlerini, Cumhuriyet’in niteliklerine bağlılık içinde, hukuk kurallarından ve çağdaş hizmet anlayışından ödün vermeden başarıyla yerine getirmektedir. 
     Devletin yüksek danışma, inceleme ve karar organı olan Danıştay, diğer yargı organlarımızla birlikte, hukuk devleti ilkesinin evrensel ölçütlerine uygun biçimde gerçekleştirilmesi, geliştirilmesi ve korunmasına yadsınamaz katkıda bulunmaktadır. 
     Yönetim sisteminin kurum ve kurallarıyla işlemesi yönünden güvence oluşturan Danıştay’ın, görevlerini bugün olduğu gibi gelecekte de yansızlık ve nesnellik ölçütlerine bağlı kalarak yerine getireceğinden kuşku duymuyoruz. 
     Ülkemizin çağdaş dünyayla bütünleşme kararlılığının yansıması olan hukuk devleti ilkesi, devlet gücünün baskıya dönüşerek kötüye kullanılmasını engelleyen ve demokrasinin yaşatılmasını amaçlayan kurumsal bir yapıyı anlatmaktadır." Cumhurbaşkanı Ahmet Necdet Sezer, mesajında gerçek anlamda hukuk devletinden söz edilebilmesi için, erkler arasındaki dengeli işbirliğinin korunması, yönetim eylem ve işlemlerinin hukuka uygunluğunun sağlanması ve yargı kararlarına uyulması kadar hukuk sistemini etkinleştiren, adalet dağıtımını hızlandıran, yargının sorunlarına çözüm getiren düzenlemelerin yapılmasının büyük önem taşıdığını vurguladı. 
     Sezer, bununla birlikte yönetenlerin ve kurumların yetkilerini kullanırken Cumhuriyet’in niteliklerine, evrensel hukuk kurallarının ve Anayasal ilkelerin çizdiği sınırlara özen göstermesinin ve birbirlerinin görev alanı üzerinde siyasal baskı ya da karışma biçiminde algılanabilecek yaklaşımlardan kaçınmasının da zorunlu olduğunu vurguladı. 
     
</TEXT>
</DOC>
