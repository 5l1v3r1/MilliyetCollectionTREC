<DOC>
<DOCNO> 320134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur57.html </URL>
<DATE> 2005/03/02/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Çocuğa dayak ve işkence iddiası... 
</HEADLINE>
<TEXT>

     Kartal'da üvey annesi ve öz babası tarafından sürekli dövüldüğü iddia edilen 6 yaşındaki Hilal D, Kaymakamlığın talimatı üzerine ailesinden alındı. 
     Alınan bilgiye göre, Yakacık Yalı Mahallesi sakinleri, mahalle muhtarına başvurarak, Mineral Sokak'ta babası ve üvey annesiyle oturan Hilal D'nin, ailesi tarafından sürekli dövüldüğünü ve işkenceye uğradığını bildirdi. 
     Bunun üzerine Mahalle Muhtarı Ömer Yıldız, durumu Kartal Kaymakamlığı'na iletti. 
     Kaymakam Dursun Ali Şahin'in talimatı üzerine, Kartal Emniyet Müdürlüğü Çocuk Büro ekipleri ile Kartal Çocuk Esirgeme Kurumu'ndan sosyal hizmet uzmanları, çocuğu almak için eve gitti. 
     Hilal D'nin üvey annesi, önce çocuğu vermemek için direndi, ancak kısa bir tartışmanın ardından polis, küçük kızı aldı. 
     Ailesinden alınan Hilal D, önce Dr. Lütfi Kırdar Kartal Eğitim ve Araştırma Hastanesi'nde sağlık kontrolünden geçirildi. Küçük kızın kolu ile sırtında morluklar olduğu ve sağ elinin üzerinde yanık izi bulunduğu anlaşıdı. 
     Kontrolden sonra Kartal Çocuk Büro Amirliği'ne götürülen Hilal D'nin, babasının içki içerek sürekli kendisini dövdüğünü ve üvey annesi tarafından da aynı şekilde dövüldüğünü anlattığı öğrenildi. 
     Hilal D, Çocuk Büro'daki işlemlerinin tamamlanmasının ardından Sosyal Hizmetler İl Müdürlüğü görevlilerine teslim edildi. 
     Bu arada, Hilal D'nin üvey annesi Birsel E. ile öz babası Orhan D. ifadeleri alınmak üzere polis merkezine götürüldü. 
     
</TEXT>
</DOC>
