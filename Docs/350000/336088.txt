<DOC>
<DOCNO> 336088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/siy03.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gayri resmi davetiye 
</HEADLINE>
<TEXT>


YILDIZ YAZICIOĞLU Ankara 


Ankara Büyükşehir Belediyesi, Türkiye'nin Güney Kıbrıs Rum Kesimi'ni tanımaması nedeniyle, Ankara'daki konferansa Rum Kesimi Lefkoşa Belediye Başkanı'na devlet ismi olmadan resmi davet mektubu gönderdi. 
Ankara, "AB Genişleme Sürecinde 9. Avrupa Başkentleri Konferansı"na bu yıl ev sahipliği yaptı. Ankara Büyükşehir Belediyesi Başkanı Melih Gökçek, Rum Kesimi'nin "Kıbrıs Cumhuriyeti" adıyla AB üyesi olması dolayısıyla Lefkoşa Belediye Başkanı Michalakis Zampelas'ı davet etme zorunluluğu karşısında Dışişleri Bakanlığı'ndan görüş aldı. Mektupta devlet ismi belirtmeden Zampelas davet edildi. 

Bayraklar yoktu 
KKTC ve Güney Kıbrıs Rum Kesimi'nin bayraklarına da yer verilmeyen konferansta, "Kıbrıs Cumhuriyeti" adı yazılmadı. Zampelas, Türkiye'ye Atina üzerinden geldi. Erdoğan, Zampelas ve Aşık'ın dünkü sohbetine katılırken, üçlü Gökçek'le birlikte objektiflere poz verdi. 

'Sessizce birleşme olacak' 

MİLLİYET'in sorularını yanıtlayan Zampelas, Lefkoşa'nın dünyada bölünmüş son başkent olduğuna dikkat çekerek, Türk Kesimi Lefkoşa Belediye Başkanı Kutlay Erk'le 3 ay içinde Lokmacı Barikatı'nı yaya geçişlerine açacaklarını söyledi. Zampelas, "Bu yeni kapıyla küçük çapta sessizce birleşme olacaktır" dedi. Erk ile 18 ay önce ara bölgede buluştuklarını kaydeden Zampelas, "Eskiden Lefkoşa'nın kalbi olan ara bölgede Erk'le yürüdükten sonra birbirimize baktık ve ayakta tutmaya karar verdik. Hiçbir politikacı kararımızı bozamaz" dedi. 


</TEXT>
</DOC>
