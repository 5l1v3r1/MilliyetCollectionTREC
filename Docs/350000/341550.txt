<DOC>
<DOCNO> 341550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy16.html </URL>
<DATE> 2005/05/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Koç AKP'nin 2.5 yılının özeti talan, peşkeş, kadrolaşma, yoksulluk 
</HEADLINE>
<TEXT>

     CHP Grup Başkanvekili Haluk Koç, 2.5 yıllık AK Parti iktidarının, "Hazin bir iktidar hikayesi" olduğunu ileri sürdü. "2.5 yılın özeti talan, peşkeş, kadrolaşma, yoksulluk ve işsizliğin katlanması, dış politikada teslimiyet" diyen Koç, "Türkiye’nin bu iktidardan bir an önce kurtulması lazım. Bunun için de geri sayım başlamıştır" görüşünü dile getirdi. 
     Koç, Parlamento’da düzenlediği basın toplantısında, Başbakan Erdoğan’ın dünkü Meclis Grup toplantısında yaptığı konuşmada iktidara geldiklerinden bu yana icraatlarını anlata anlata bitiremediğini söyledi. "Bunun adı gruba sesleniş" diyen Koç, sözlerini şöyle sürdürdü 
     "Zaman zaman ’Ulusa Sesleniş’ programlarıyla aynı üslup ve içerikte. Tıpkı halk gibi AKP Grubunu da ikna etmeye, yaşananları pembe göstermeye ihtiyaçları var. Ama hiçbir süslü, vurgulu, ağdalı, uzatmalı cümle, gerçekleri ne halkın ne de AKP Grubunun gündeminden düşürüyor. Düşüremiyor... Masalcı bunlar. Başbakan gezici vaiz üslubuyla masal anlatıyor." AK Parti’nin "Milli Görüş" diye yola çıkıp "milli"yi hemen unuttuğunu ileri süren Koç, şöyle konuştu 
     "Bunlar, asgari ücretin bile yüksek olduğunu savunan ama IMF memurları karşısında boyun bükenler... Bunlar, ’özelleştirme’ diye Türk ulusal sanayisini yabancılaştırmaya çalışanlar ve kısa gelecekte savunmasını, haberleşmesini, enerjisini, tarımını, iletişimini tamamen dışa bağımlı hale getirme konusunda pervasızca adım atanlar... Bunlar hızlı trenciler, mavi akımcılar, naylon faturacılar, kaçak yapıda oturmakla öğünenler, bilimi bile siyasallaştırmaktan çekinmeyenler... 
     Bunlar, tarlayı ve çiftçiyi bitirenler, traktörleri sattıranlar ve ülkede köyden kente göçü hızlandıranlar. Bunlar, SSK emeklisinin TÜFE’den doğan maaş farklarını yargı kararlarına rağmen gasp edenler..." 
     
     "TÜRKİYE’Yİ ATEŞE ATMA RİSKİ...’ 
     CHP Grup Başkanvekili Koç, AK Parti yönetiminin Türkiye’yi ateşe atma riskinin çok yüksek olduğunu ileri sürerken, terör örgütü elebaşı Abdullah Öcalan ile ilgili Avrupa İnsan Hakları Mahkemesi AİHM karar sürecinde iktidarın, "yetersiz, beceriksiz" kaldığını ve yeniden yargılanma kararı çıkarsa bunun makul, mazur bir sonuç olarak kabul edilebilirliğinden söz ettiğini ileri sürdü. Koç, AİHM’den çıkabilecek yeniden yargılama yönündeki kararın kabul edilemeyeceğini de ifade etti. 
     Başbakan Erdoğan’ın, "lider ülke olmaktan" söz ettiğini ifade eden Koç, "Allah aşkına kaçıncı kümede lidersiniz " diye sordu. 
     AK Parti iktidarının ABD Başkanı ile görüşme randevusu için kapı arkasında kendilerine dayatılan koşulları boyun bükerek uygulamaya koyduklarını ileri süren Koç, sözlerini şöyle tamamladı 
     "İşte, ister Ulusa Sesleniş olsun, ister gruba sesleniş olsun. 
     Başbakanın gerçek icraat listesi budur. Bu gerçekler karşısında Başbakan Recep Bey kendi hayal dünyasında yaşıyor. Acı gerçek, donanımı, yakın siyasi tarih bilgisi, becerisi ve İstanbul Belediye kadroları ile Türkiye’yi yönetme iddiasının sonuçları bunlar. Olmuyor, o yer dolmuyor. Grupta kendi milletvekillerini bile ikna edemiyor ki... AKP’den kaçan kaçana. İşte AKP’nin iktidar hikayesi. Türkiye’nin bu iktidardan bir an önce kurtulması gerekiyor. Bu nokta için geri sayım başlamıştır." 
     
</TEXT>
</DOC>
