<DOC>
<DOCNO> 327352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy18.html </URL>
<DATE> 2005/03/26/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Ulaştırma Bakanı Yıldırım "Otobüsler yüzde 35 dolulukla çalışıyor" 
</HEADLINE>
<TEXT>

     Ulaştırma Bakanı Binali Yıldırım, ulaşım türleri arasında koordinasyon olmadığını belirterek, ulaşımda kara, hava ve deniz taşımacılığı arasında entegrasyon sağlanması gerektiğini söyledi. 
     Yıldırım, İzmir Şehirlerarası Otobüs Terminali A.Ş'ye İZOTAŞ ISO 9001 Kalite Yönetim Sistem Belgesi verilmesi törenine katıldı. 
     Türkiye'deki karayolu yolcu taşımacılığı sisteminin dünyanın hiçbir ülkesinde olmadığını belirten Yıldırım, ülke şartları nedeniyle ''taşımacılık politikası'' ortaya konulamadığını kaydetti. 
     Türkiye'de yük taşımacılığının yüzde 94'ünün, yolcu taşımacılığının yüzde 92'sinin karayoluyla yapıldığını belirten Yıldırım, buna rağmen otobüs firmalarının zor duruma düştüğünü kaydetti. Şehirlerarası otobüslerin yüzde 35 dolulukla çalıştığını anlatan Yıldırım, şöyle devam etti 
     ''Türkiye'de ulaşım türleri arasında bir dengesizlik var. Temel sorun bu. Bugüne kadar Türkiye'de ulaşım politikası yoktu. Ulaşım Ana Planı yapıldı. Türkiye'nin gelecekteki 10 yılını masaya yatırdık. Siz ucuz mazot istiyorsunuz, size ucuz da, bedava da mazot versek, sorunu çözemeyiz. Öncelikle yapılacakları belirlemeliyiz. 10 saatten fazla karayolu ile yolculuk olmaz. Uçaklardan sonra aktarmalar otobüslerle yapılmalı. Temel sorun arz talep dengesidir. 3-4 yıl içinde otobüs taşımacılığında sektörün kendi içinde dengeler kuracağına inanıyorum. Ulaşımda entegrasyon olsa sorun çözülür. Akaryakıtta fiyat serbestliği var. Biz, iktidara geldikten sonra petrolün varilinde yüzde 250 artış oldu, bunu yansıtsaydık, mazot 3 YTL olurdu. Biz, KDV'yi indirdik. Sektörün düzene girmesinin tek yolu arz-talep dengesinin sağlanmasıdır.'' Kara Ulaştırma Genel Müdürü Talat Aydın da Kara Taşımacılığı Kanunu ile sektörün 30 yıldır süren sorunlarının çözümü için altyapı hazırladıklarını, 10 Temmuz 2003 tarihinde çıkan bu Kanun ile kara taşımacılığının AB'ye hazır hale getirildiğini ifade etti. 
     İZOTAŞ Yönetim Kurul Başkanı Mehmet Niyazoğlu ise sektörün sorunlarının aşılması için otobüs firmalarına indirimli mazot verilmesi gerektiğini söyledi. 
     İZOTAŞ Genel Müdürü Nihat Sağbaşoğlu da ISO 9001 Kalite Yönetim Sistem Belgesi alan ilk otogar olduklarını belirtti. 
     
     ALSANCAK LİMANI'NDA İNCELEME 
     Ulaştırma Bakanı Yıldırım, İzmir Alsancak Limanı'nda da incelemelerde bulundu. 
     TCDD Genel Müdür Yardımcısı İsa Apaydın, Limanlar Daireler Başkanı Emin Tokbaş ve Liman İşletme Müdürü İsmet Canbaz, Yıldırım'a limanın sorunları hakkında bilgi verdi. 
     Yıldırım, alınan tedbirler ile limandaki sıkışıklığın aşıldığını, artık gemilerin körfezde uzun süre bekletilmediğini söyledi. 
     Özelleştirme Yüksek Kurulu'nun ÖYK 6 Ocak 2005 tarihinde aralarında Alsancak Limanı'nın da bulunduğu 6 limanın özelleştirilmesi için karar aldığını hatırlatan Yıldırım, bu yıl ihalenin yapılacağını belirtti. 
     İzmir Limanı'nın en önemli ihracat limanlarından biri olduğunu dile getiren Yıldırım, ihracatın bir önceki yıla göre yüzde 30 arttığını, buna rağmen önemli bir sorunun yaşanmadığını bildirdi. 
     Yıldırım, özelleştirilecek limanlarda çalışmaların planlandığı şekilde devam ettiğini ifade ederek, yerli ve yabancı firmaların İzmir Limanı'nda ihaleye girecekleri duyumunu aldıklarını, ihalenin herkese açık olduğunu kaydetti. 
     Özelleştirilen limanlarda yardımcı hizmetlerin özelleştirilmeyeceğini, daha önceki özelleştirmelerde yardımcı hizmetler nedeniyle sıkıntılar yaşadıklarını belirten Yıldırım, ihaleyi kazanan firmanın her firmaya eşit mesafede durması gerektiğini vurguladı. 
     Ulaştırma Bakanı Binali Yıldırım, özelleştirme tabirinin de yanlış olduğunu belirterek, ''Anayasaya göre limanları satamıyoruz. Liman hizmetlerini üçüncü kişilere kiralama işine, ağız alışkanlığı ile özelleştirme diyoruz. Limanların daha etkin çalışması için yapılan düzenlemedir. Uzun vadeli hizmet kiralama işidir. İnanıyorum ki çalışan sayısı 2-3 kat artacaktır'' diye konuştu. 
     
</TEXT>
</DOC>
