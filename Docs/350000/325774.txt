<DOC>
<DOCNO> 325774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/ayas.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzdolabınız bahar aylarına hazır mı 
</HEADLINE>
<TEXT>


Hazırlıksız yakalanırsanız bahar yorgunluğu sizi bitkin düşürür. Önümüzdeki günleri sorunsuz atlatmak için buzdolabınızdaki asitli içecek ve konserveleri atın, yerine bol meyve ve sebze koyun 

TAYLAN KÜMELİ bir kibrit kutusu lezzet 

Pek çok kişinin en çok sevdiği mevsim yazdır. Çünkü yaz sıcaktır, güneş bedenimizi ısıtırken içimizi de ısıtır ve kendimizi daha mutlu hissederiz. Ancak her güzel şeyin ve ona ulaşmanın bir bedeli vardır. Kış günlerinden yazın habercisi olan bahar aylarına girdiğimiz şu günlerde pek çoğumuzu etkileyen "bahar yorgunluğu sendromu" bu bedelin ta kendisidir. 
Bahar yorgunluğunu mevsimsel olarak doğanın bedenimizden beklediği bir uyum süreci şeklinde tanımlayabiliriz. Elbette ki bu geçiş sürecini herkes aynı şekilde atlatamaz. Sürece uyum sağlamakta zorlanan kişilerde, tansiyon, şeker, alerji, astım ve mide rahatsızlıkları gibi sağlık sorunları ortaya çıkar. 

Belirtileri neler 
Bahar yorgunluğu sendromunun sağlıklı insanların vücut sağlığı üzerinde yarattığı etkiye bakacak olursak, hepinize tanıdık gelecek belli başlı belirtileri sıralamak mümkündür 
Sabahları daha zor uyanmak,Daha çabuk yorulmak,İsteksiz çalışmak,Eklem ağrıları ve halsizlikten şik yet etmek,Ruhsal bunalım,Çarpıntı,Kas yorgunluğu ve uyku isteği gibi şik yetler söz konusu olmaktadır. 

Ne yapmak lazım 
Küçük önlemler alarak kendinizi daha mutlu ve sağlıklı hissedebilir, bu şekilde vücudunuzun yeni mevsime ayak uydurmasına yardımcı olabilirsiniz. İşte birkaç tavsiye 
B ve C vitaminlerine daha çok ihtiyaç duyacağınız için bol meyve sebze yiyin,Sık sık doğa yürüyüşleri yapın, Alkol, sigara gibi kötü alışkanlıklardan kurtulmaya çalışın,Pasta, asitli içecekler ve konserve sebzeler gibi yapay ürünler yerine, meyve salataları, taze sebze yemekleri gibi besinleri tercih edin,Günde 3 litre su için, Bu dönemde yorgunluğa karşı minerallerden de faydalanmalısınız. Özellikle magnezyum, potasyum ve çinko etkili olacaktır, Kaliteli ve düzenli uykunun önemini unutmayın. 

haftanın bilgileri 
Akdeniz diyeti ve şarap kalbin ilacı 
4 yıl hasta takibine dayanan bir araştırmaya göre, Akdeniz diyeti ve düzenli şarap tüketimi, daha önce kalp krizi geçiren kişilerde krizin tekrarlama riskini yüzde 59 oranında düşürüyor. 

Zeytinyağı kullanın, genç kalın 
A, D, E ve K vitaminleri açısından çok zengin olan zeytin ve zeytinyağında, hücre yenileyici ve yaşlanmayı geciktirici "oleuropein" maddesi bulunuyor. 

Prostat kanserine karşı E vitamini 
E vitamini formu olan alpha - tocopherol ve gamma - tocopherol prostat kanser riskini azaltmaktadır. E vitamini yeşil yapraklı sebzeler, soya fasulyesi, kuruyemişler, naturel zeytinyağı, maydanoz, marul, mısır ve yulafta bulunur. 

Hava kirliliği D vitaminini emiyor 
Hindistan'da yapılan bir çalışmada, hava kirliliği olan yerlerde yaşayan insanların vücutlarında daha az D vitamini bulunduğu ortaya çıktı. D vitamini, sağlıklı kemik ve dişler için gereklidir. Ayrıca sinir sistemi için de çok önemli bir vitamindir. 

haftanın zayıflatan önerisi 
Ananas yiyerek incelin 
Ananas, içerdiği bromelain enzimi sayesinde kilo vermede önemli bir rol oynamaktadır. Bromelain, protein sindirici bir enzimdir. Bu özelliğiyle sindirim sisteminin daha etkin çalışmasını sağlar. Bromelain, bu özelliğinin yanı sıra iltihap giderici etkisiyle romatoit artrit ve sinüzit tedavisinde de etkilidir. 

Magnezyum ihmale gelmez 
Magnezyum, hayati önem taşır. En çok meyve ve sebzelerde domates, kereviz, marul, pırasa vb. , kepekli ürünlerde ve kuruyemişlerde bulunan bu mineral pek çok derde devadır 
1. Strese ve migrene iyi gelir, 
2. Kalbi korur, 
3. Astım ve alerjik nezleyi hafifletir, 
4. Cildi düzgünleştirir. 
Yeterli alınmazsa elde uyuşukluk, kalp ritminde düzensizlik ve boyunda kasılma meydana gelir. 

haftanın besini 
CEVİZ 
Cevizin besin değeri çok yüksektir. B grubu vitaminlerden B1, B2, B6 , A ve E vitaminlerini içermektedir. Cevizde, vitaminlere ilave olarak demir, çinko, bakır, magnezyum ve potasyum da bulunur. İçerdiği protein, sindirilebilir proteindir. Bu özellik, vejeteryan beslenmede besin değerinin yüksek olması bakımından cevizi daha da değerli kılmaktadır. Ceviz kolesterol içermez, doymamış yağ içeriği ise yüksektir. Cevizyağının yüzde 58'i "linoloic asit", yüzde 12'si ise "linolenic asit"ten oluşur. Bu iki yağ asidi, vücudumuzca üretilmeyen ve dışarıdan alınması gereken "elzem yağ asitleridir". 


</TEXT>
</DOC>
