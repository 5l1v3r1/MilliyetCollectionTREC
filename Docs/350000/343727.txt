<DOC>
<DOCNO> 343727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo20.html </URL>
<DATE> 2005/05/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Türkiye FIFA'da 14. sıradaki yerini korudu... 
</HEADLINE>
<TEXT>

     Futbolda FIFA milli takımlar dünya klasmanı mayıs ayı sıralaması açıklandı. 
     FIFA’dan yapılan açıklamaya göre Türk Milli Takımı, mayıs ayında nisan ayında yükseldiği 14. sıradaki yerini korumayı başardı. 
     Geçen ay açıklanan FIFA milli takımlar dünya klasmanında 719 puanla 14. sırada bulunan Türkiye, bu ay 7 puan yitirmesine karşın 712 puanla klasmandaki yerini korumayı bildi. 
     Dünya Kupası Avrupa elemelerinde Türkiye’nin grubundaki rakiplerinden Yunanistan, klasmanda 1 puan kazandı, ancak 12. sıradaki yerini değiştiremedi. Danimarka ise, geçen ay 1 basamak gerilediği klasmanda düşüşünü bu ay da sürdürerek, 19. sırada yer buldu. 
     UEFA klasmanında geçen ay 10. sırada bulunan Türkiye, bu sıralamada da yerini korudu. UEFA klasmanında birinciliği Çek Cumhuriyeti aldı. Uzun süre UEFA klasmanının liderliğini sürdüren Fransa, bu ay 9 puan yitirmesine karşın ikincilikte kalmayı başardı. 
     FIFA klasmanında ise son Dünya Şampiyonu Brezilya, geçen aya göre 3 puan yitirmesine karşın birinciliği kimseye kaptırmadı. 
     Brezilya, mayıs ayında 831 puanla birinci sırada yer alırken, Çek Cumhuriyeti, 784 puanla ikinci, Arjantin ise 778 puanla üçüncülüğü kaptı. Fransa Milli Takımı, 8 puan yitirerek dördüncü olduğu klasmanın ilk 10 sırasında yalnızca Meksika ile İspanya yer değiştirdi. Nisan ayında 8. sırada yer alan Meksika, İspanya’yı 1 basamak geriye iterek 7. sıraya yükseldi. 
     205 ülkenin yer aldığı klasmanda, Amerikan Samoa’sı 18 puanda 
     kalarak listenin son sırasındaki yerini değiştirmeyi başaramadı. 
     Eleme grubunun lideri Ukrayna, klasmandaki hızlı yükselişini bu ay da sürdürdü. Bu ay topladığı 3 puanla sıralamada 3 basamak birden yükselen Ukrayna, 617 puanla 39. oldu ve ilk kez ilk 40 takım arasına girmeyi başardı. 
     Arnavutluk, 6 puan yitirdiği mayıs ayında 4 sıra gerileyerek 499 puanla 93. sıraya, Gürcistan, 2 basamak yükselerek 467 puanla 100. 
     sıraya yerleşirken, Kazakistan ise 302 puanla 149. sıradaki yerini korudu. FIFA’nın milli takımlar dünya klasmanında haziran ayı sıralamasının 15 Haziran Çarşamba günü açıklanacağı bildirildi. 

     
</TEXT>
</DOC>
