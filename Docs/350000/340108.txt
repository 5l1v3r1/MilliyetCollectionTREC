<DOC>
<DOCNO> 340108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun16.html </URL>
<DATE> 2005/05/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngiliz basını Blair'in oy oranı düştü... 
</HEADLINE>
<TEXT>

     İngiliz basını, dün yapılan genel seçimlerde Başbakan Tony Blair’in oy oranının düştüğüne dikkat çekti. 
     The Guardian, sonucun zafer olduğunu, ancak seçmenin Blair’e ülkenin bütün otoritesini teslim edecek kadar büyük bir onay vermediğini belirten başlıklarla yayımlandı. 
     Seçmenin beşte birinin "taktik oyları" kullandığı yorumuna da yer verilen gazetede, eski Maliye Bakanı Gordon Brown’ın Tony Blair’in yerine liderlik koltuğuna oturma şansının da giderek arttığı öne sürüldü. 
     The Daily Telegraph gazetesindeki haberde, Blair’in başbakanlık koltuğuna üçüncü kez oturduğu, fakat otoritesinin sarsıldığı belirtildi. 
     Blair’in oy oranındaki ciddi kaybın Irak savaşından kaynaklandığına dikkat çeken gazete, İşçi Partisi’nin oy kaybetmesinin en çok Liberal Demokrat Parti’nin işine yaradığını kaydetti. 
     The Times da "Blair Downing Sokağı 10 numaraya dönüyor, ama Irak gücünü azalttı" başlığıyla yayımladığı haberde, Thatcher’in üç kez üst üste seçim kazanma başarısını tekrarlamış olmasına rağmen Blair’in geleceğinin "soru işaretleriyle dolu olduğunu" öne sürdü. 
     The Independent, Başbakan Tony Blair’in portresinin altına "tarihe geçen adam" diye yazarken, başbakanın üçüncü zaferinin Irak savaşıyla ilgili protestolar ve Muhafazakarların ilerleyişiyle zayıfladığına dikkat çekti. 
     
</TEXT>
</DOC>
