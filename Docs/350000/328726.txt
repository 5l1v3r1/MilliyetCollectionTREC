<DOC>
<DOCNO> 328726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/dunya/dun01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kabul edilebilir' 
</HEADLINE>
<TEXT>


Ermeni tasarısının Kongre'de oylama aşamasına gelmesi durumunda onaylanabileceği belirtiliyor 

WASHINGTON Milliyet 


ABD'deki Ermeni lobisinin "soykırım" tezine sahip çıkan bir karar tasarısını Kongre gündemine sokma planına karşı Türkiye, bu konudaki stratejisini, "Bush yönetiminin tasarıyı geri çektirmesine çalışmak" olarak belirledi. Washington'daki diplomatik kaynaklar, bu stratejinin gerekçesini, "Tasarı oylamaya geldiği takdirde, geçmesi için gerekli çoğunluk Kongre'de var. Bütün marifet oylamaya getirmemek" diye açıklıyorlar. 
Özellikle Kongre'nin Senato kanadında "durumun kontrolsüz" olduğuna dikkat çeken bir kaynak, "Tasarı geldikten sonra, Senato'da böyle bir oylama her an yapılabilir ve anında geçirilebilir" dedi. 
Aynı kaynak, Ankara'nın tasarının geçmesi halinde yapılabilecekler konusunda da hazırlıkları olduğunu belirterek, böyle bir gelişmenin Türk kamuoyunda ve ikili ilişkilerde "olağanüstü olumsuz etki" yapacağını vurguladı. 

İncirlik ortamı etkiler 
İncirlik Üssü'nün ABD için bir askeri kargo merkezine dönüştürülmesine olanak veren bir hükümet kararının Ankara'da alınması halinde, bunun Washington'daki ortamı olumlu etkileyeceği de belirtildi. Bir diplomatik kaynak, "İncirlik'te bekledikleri adımı atarsanız sevineceklerdir" diyerek, bu etkiye dikkat çekti. 
Aynı kaynak, Başbakan'ın mayıs başındaki İsrail gezisinin Washington'da "olumlu" yankı yapabileceğini, Cumhurbaşkanı'nın planlanan Şam ziyaretinin ise "gerçekleştiği takdirde, bu konjonktürde ABD tarafınca yakından izleneceğini" söyledi. 


</TEXT>
</DOC>
