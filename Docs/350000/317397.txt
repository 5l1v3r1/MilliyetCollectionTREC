<DOC>
<DOCNO> 317397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/ekonomi/eko04.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıllık vadeye yerli talebi bekleniyor 
</HEADLINE>
<TEXT>


Hazine 5 yıl vadeli 6 ayda bir değişken faizli kupon ödemeli tahvil ihalesi yapacak. Sabit faiz ödemeli tahvilin aksine, bu ihaleye yerli yatırımcıdan da ilgi bekleniyor 

SONGÜL HATISARU Finans atölyesi 

Önceki hafta 5 yıl vadeli sabit faizli kuponlu tahvil ihalesinde beklentilerin üstünde taleple karşılaşan Hazine bugün yine aynı vadede ancak bu kez altı ayda bir değişken faizli kupon ödemeli tahville borçlanmaya çalışacak. Önceki hafta yapılan sabit faizli tahvil ihalesine özellikle yabancılardan beklentilerin üzerinde talep gelmişti. 
Bugünkü 17 Şubat 2010 vadeli ihalede, kupon oranı, referans bono ihalesinde oluşan dönem faizi ile Hazine tarafından verilecek olan yüzde 1.5'lik ek getiriden oluşacak. Kupon ödeme tarihleri, 24 Ağustos 2005, 22 Şubat 2006, 23 Ağustos 2006, 21 Şubat 2007, 22 Ağustos 2007, 20 Şubat 2008, 20 Ağustos 2008, 18 Şubat 2009, 19 Ağustos 2009 ve 17 Şubat 2010 olacak. 

Düşük talep 
Bu senetler, bono piyasasında ayrıştırılarak işlem görebilecek. Biz bugünkü ihaleye önceki ihalenin aksine yerli katılımı bekliyoruz. Faizlerin daha da düşeceği beklentisinde olan yabancı yatırımcılar düşen faiz ortamında daha çok sabit faizli tahvilleri tercih ediyor. 
Yabancı yatırım bankalarının kendi müşterilerine sattıkları uzun vadeli bonoları hedge etmek için daha çok sabit faizli kağıtları tercih ettikleri gözleniyor. 
Bugün 5 yıl vadeli değişken faizli tahvil ihraç edecek olan Hazine kupon ödemelerine baz oluşturmak için dün ilk kez 6 ay vadeli referans bono ihalesi düzenledi. Bono ihalesinde ortalama faiz yüzde 17.76 ile beklentilerin bir miktar üstünde gerçekleşti. 
Son günlerde teşvik tartışmaları ve geciken IMF programı nedeniyle oluşan tedirginliğin dünkü ihaleye bir miktar yansıdığı görüldü. 
Bankaların uzun vadeli kağıtları tercih etmesi ve altı aylık vadenin likit fonlar açısından çok da cazip olmaması nedeniyle ihalede teklifin düşük kalması da faizin bir miktar yükselmesinde etkili oldu. İhaleye nominal 2.226,7 milyon YTL teklif gelirken Hazine hedeflediği net 1.856 milyon YTL borçlanmasını gerçekleştirdi. İhalede nominal teklifin yüzde 90.5'i karşılanmış oldu. 

Referansta da vade uzattı 
Şimdiye kadar üç ayda bir değişken kupon faizli olarak ihraç edilen tahviller FRN için üç aylık referans bono ihaleleri açılıyordu. Hazine altı ayda bir kupon ödemeli ihraç kararı alınca, referans bono ihalesi de buna uygun olarak altı ay vadeli oldu. Hazine bu hafta 3,8 milyar YTL piyasaya olmak üzere toplam 4,4 milyar YTL iç borç geri ödeyecek. 

Daha az risk almak için uygun Değişken faizli tahviller, uzun vade, hesaplama zorlukları ve derinliklerinin az olması nedeniyle genelde bireysel müşteri tarafında ilgi görmüyor. Düşen faiz ortamında sabit faizli tahvil almak yatırımcı açısından daha rasyonel görünüyor. Ancak Türkiye gerçeğinde sağlanan göreceli istikrar ortamına karşın faizlerin kırılgan borç dinamikleri nedeniyle yükselme potansiyelinin de korunduğu gerçeği özellikle risk almak istemeyen yatırımcılar için değişken faizli tahvilleri uygun bir seçenek olarak işaret ediyor. Aslında Hazine'nin bu tahvillere verdiği ek 1.5 puanlık getiri faizlerin düşmesi durumunda yatırımcının sabit faizli kupon ödemeli tahviller karşısındaki dezavantajını bir miktar dengeliyor. Bu tahvillerde Hazine'nin ödediği ek 1.5 puanlık ilave getiri nedeniyle piyasadaki 6 aylık bonolardan getirisi daha yüksek olacak değişken faizli tahvilin, işlerin ters gitmesi durumunda en azından bir sonraki kupon ödemesi nedeniyle faizi yenileneceği için bankaların bilançolarına bu kağıtlardan alacağını düşünüyoruz. 
Bu nedenle bugünkü ihalelere piyasadaki likidite kısıtı altında talep gelmesini bekliyoruz. 

Yeni alıcısız borsada tatsız seanslar h kim Borsada ise satış ağırlıklı bir gün h kimdi. 
IMF ile anlaşmanın gecikmesi, AB ile ilgili somut gelişme olmaması ve Amerika'nın bölgedeki ülkelere askeri operasyon yapabileceğine ilişkin endişeler borsaya yeni alıcı gelmesini engellediğinden beklentisiz kalan piyasanın gerilediği görülüyor. 
İMKB 100 Endeksi dün 429 puanlık düşüşle, 26864 puandan kapandı. Öte yandan vergi çıkışları nedeniyle sıkışıklık yaşanması beklenen TL likiditesi ve ihaleler faizin yönü üzerinde etkili olması bekleniyor. 

1,5 milyar YTL vergi 
Öte yandan Hazine'nin geçen hafta itfasının üstünde borçlanması da likidite sıkışıklığını artırdı. Bugün de piyasadan yaklaşık 1,5 milyar YTL kadar geçici vergi çıkışı bekleniyor. 
Hazine bugünkü ihalelerde de itfasının üstünde borçlanırsa gelecek haftada vergi çıkışları hızlanacağı için piyasada ciddi likidite sıkışıklığı yaşanabilir ve bu da doğal olarak faizler üzerinde olumsuz etki yapabilir. 
Piyasadaki likidite sıkışıklığının bugünkü ihaleye gelecek talep miktarını sınırlayıp sınırlamayacağını gözleyeceğiz. 


</TEXT>
</DOC>
