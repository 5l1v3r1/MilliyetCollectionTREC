<DOC>
<DOCNO> 318481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun23.html </URL>
<DATE> 2005/02/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ateşkes görüşmeleri 5 Mart'ta Kahire'de... 
</HEADLINE>
<TEXT>

     Filistinli yetkililerle Filistinli örgütlerin liderlerinin, İsrail'le ateşkesi görüşmek üzere 5 Mart'ta Mısır'ın başkenti Kahire'de bir araya geleceği bildirildi. 
     Hamas örgütünün Gazze'deki sözcüsü Muşir El Masri, görüşmede, İsrail'le ateşkes de dahil, tüm konularda ulusal bir tutum oluşturmak için son haftalardaki gelişmeleri değerlendireceklerini söyledi. 
     Hamas'la daha önce görüşmelerde bulunan Filistin Gençlik ve Spor Bakanı Sahir Bseyso da Kahire'de görüşülecek konuların başında, sükuneti nasıl koruyacakları ve İsrail'in Filistinlilerin taleplerine vereceği yanıtları bekleme konularının geleceğini belirtti. 
     Filistin yönetimiyle İsrail 8 Şubat'ta Mısır'da yapılan zirvede sözlü olarak ateşkes anlaşmasına varmıştı, ancak Filistinli gruplar, sükuneti korumalarına rağmen anlaşmanın kendilerini bağlamadığını bildirmişti. 
     Hamas ve diğer Filistinli örgütler, İsrail'in güven inşa etmek için yaptığı jestlerin kendilerini tatmin etmediğini belirtiyor. Filistinli gruplar özellikle, İsrail'in daha çok Filistinli mahkumu serbest bırakmasını istiyor ve serbest bırakılanlar arasında İsraillileri öldüren ve yaralayan mahkumların da bulunmasını talep ediyor. 
     
</TEXT>
</DOC>
