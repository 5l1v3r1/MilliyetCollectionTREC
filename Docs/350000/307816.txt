<DOC>
<DOCNO> 307816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy07.html </URL>
<DATE> 2005/01/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Nas ANAP'ta kadın kotası yüzünden birbirimize girdik 
</HEADLINE>
<TEXT>

     ANAP Genel Başkanlığı'ndan istifa ettikten sonra sağda birlik için bir platform oluşturan Nesrin Nas, siyasette kadınların birbirlerini rakip gördüklerini, genel başkanlığı sırasında ANAP'ta bunu aştığını ve Kadın Kollarından destek aldığını söyledi. Nas, "Partide yüzde 33 kadın kotası getirdim. Bu yüzden Genel Başkan Yardımcılarıyla birbirimize girdik" diye konuştu. 
     "Sağda Birlik Platformu" için çalışmalarını yürüten Nesrin Nas, bu konuda ANKA'ya bilgi verirken, öncelikle bir siyasi parti gibi çalışarak muhalefet görevi yapacaklarını söyledi. Nas, şu andaki mevcut siyasi yapıya bakıldığında herhangi bir muhalefet göremediklerini ifade etti. 
     
     AB İLE MÜZAKERE 
     Nesrin Nas, şu anda AB sürecinde herşey yolundaymış gibi göründüğünü, ancak müzakere tarihi yaklaştığında, müzakere masasında daha somut, daha zorlayıcı ve ayrıştırıcı bir gündem olacağını, bunun doğru yönlendirilmesi gerektiğini ifade etti. Nas, "Biz AB'yle ilgili hep faydanın paylaşımından söz ettik. Müzakere başladığında maliyetlerin paylaşımı gelecek. Bunun paylaşımı da kolay değil. Çok kırıcı olabilir, ayrıştırıcı olabilir. Türkiye'yi unutmak istediği kavgaların içine çekebilir" dedi. 
     AB'de Türkiye'nin önüne çıkacak en büyük engellerden birinin de kadının siyasetteki rolü olduğunu vurgulayan Nas, AB yetkililerinin sık sık kadının Türk siyasetindeki zayıf ve güçsüz rolünü vurguladıklarını belirterek, bu konuda da ülkede bir yenilenmeye ihtiyaç olduğunu söyledi. 
     Nas, partilerin kadın kollarında çok dedikodu yapıldığını, partilerde kadınların kadınları kendilerine rakip gördüklerini, bunun da siyasetteki kadın sayısının çok az olmasından kaynaklandığını ifade etti. 
     Nas, milletvekili seçimlerinde kendisinin başına da bunun geldiğini ve İstanbul'da üçüncü sıradan aday gösterildiğinde, listede kendisinin önündeki sıralarda ve arka sıralarda erkekler olmasına rağmen, partideki kadınların "Niye seçilecek sırada" diyerek kendisini eleştirdiklerini söyledi. Nas, bunun nedeninin "O listede kadına ayrılacak bir tek yer vardı. Onu da bu kadın işgal etti. O da olmazsa ben olurdum" düşüncesinden kaynaklandığını kaydetti. 
     Partilerde kadınların kendilerini asli unsur olarak görmediklerini, ancak kendisinin ANAP'ta bunu aştığını ve Kadın Kollarından hep destek aldığını anlatan Nas, şöyle devam etti 
     "Partide en büyük kavgam kadın kotasında oldu. Tüzük değişikliğiyle yüzde 33 kadın kotası koydum. Genel Başkan Yardımcıları ile birbirimize girdik. Olur mu böyle bir şey dediler. Gençlere yüzde 33 kota koydum. Yenilenmeye karşı müthiş bir direnç var. Bunları kavga ederek aştım ancak ben ayrıldıktan sonra yeniden kapanmış. İçlerinde bir tek kadın yok." 
     
</TEXT>
</DOC>
