<DOC>
<DOCNO> 315349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun29.html </URL>
<DATE> 2005/02/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Serdar Denktaş'tan Papadopulos'u durdurmak için yeni girişim 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, Kıbrıs Rum Yönetimi lideri Tasos Papadopulos'un tavrına karşı, BM Güvenlik Konseyi daimi üyesi ülkeler ve BM'nin Lefkoşa'daki misyon şefleri nezdinde girişim başlattı. 
     Denktaş, girişim çerçevesinde bugün sırasıyla ABD Büyükelçiliği Müsteşarı Ned Nolan ve BM Genel Sekreteri'nin Kıbrıs Özel Temsilcisi ve Kıbrıs'taki BM Barış Gücü UNFICYP Misyon Şefi Zbigniew Wlosowicz ile ayrı ayrı görüştü. Serdar Denktaş, yarın da Fransa Büyükelçisi Hadelin de La Tour Du Pin ile biraraya gelecek. 
     Serdar Denktaş, Nolan ve Wlosowicz ile yaptığı görüşmelerde, Papadopulos'un BM Genel Genel Sekreteri Kofi Annan'ın çağrısına karşılık ortaya koyduğu tavrı gündeme getirerek, ''Bu böyle devam edemez. Papadopulos'un kimseyi takmaz, umursamaz tavırları olası bir çözüme gidecek olan sürecin önünü tıkamaktadır. Papadopulos'un uzlaşmanın yolunu tıkayan bu tavrına daha fazla izin verilmemelidir'' dedi. 
     Türk Ajansı-Kıbrıs'a TAK açıklamalarda bulunan Serdar Danktaş, ''Papadopulos'un kimseyi dikkate almayan, uzlaşmaz tavrına artık son verilmesi gerektiğini'' ifade ederek, bugün başlattığı girişimin bunu hedeflediğini kaydetti. 
     ''Bu böyle gidemez. Birileri artık buna 'Dur' demeli'' diyen Denktaş, bu yöndeki görüşünü, bugün biraraya geldiği BM Özel Temsilcisi Wlosowicz ve Amerikan Büyükelçiliği Müsteşarı Nolan'a anlattığını belirtti. 
     Serdar Denktaş, Papadopulos'un Annan'ın çağrısını reddetmesinin ''kabul edilemez bir yaklaşım biçimi'' olduğunu vurguladı ve bu tavrın Papadopulos'un çözümsüzlük pozisyonunu devam ettirdiğinin göstergesi olduğunu söyledi. 
     
     ''DAHA FAZLA SESSİZ KALINAMAZ'' 

     Papadopulos'un tavrıyla ilgili olarak Wlosowicz ve Nolan'a, ''Buna daha fazla sessiz kalınamaz. Bu konuda ABD'nin tavrı ne olacak, BM ne yapmayı düşünüyor'' sorularını yönelttiğini ifade eden Denktaş, kendilerinin Türk tarafı olarak çözüm iradesine sahip olduklarını belirtti ve BM Özel Temsilcisi ile Amerikalı Müsteşar'a, ''Biz, Türk tarafı olarak çözüm iradesine sahibiz. Ancak sadece bizim istememizle bir yere varılmaz'' dediğini aktardı. 
     ''Rumların uzlaşmaz tavrının sürmesi halinde, Kıbrıs'ta çözüm iradesine sahip olduğunu güçlü bir biçimde kanıtlayan Kıbrıs Türklerinin statüsünün ne olacağının da artık netleştirilmesini'' isteyen Denktaş, BM ile ABD'ye bu konuda büyük görev düştüğünü ifade etti. 
     Bu arada, Nolan'ın görüşmede, ABD'nin çözüm süreciyle ilgili tavrının, seçimler yapılıncaya kadar herhangi bir adım atmama yönünde olduğunu belirttiği öğrenildi. Nolan'ın, Serdar Denktaş'a, ''Ancak tavrımız çok nettir. Biz, Kıbrıs'ta bir çözümü arzuluyoruz. Bu yöndeki girişimimizi seçimler sonrasında yapacağız. Gelişmeleri yakınan takip ediyoruz'' dediği kaydedildi. 
     Wlosowicz'in ise Papadopulos'un sergilediği tavrın, ''yeni bir girişim başlatılması için ortamın hazır olmadığını gösterdiğini'' söylediği ifade edildi. Wlosowicz'in, BM olarak gelişmeleri takip ettiklerini ve gereğini yapacaklarını dile getirdiği belirtildi. 
     -LİMASOL'DAKİ TÜRKLERİN DURUMU VE OKUL KONUSU- Bu arada, Serdar Denktaş'ın Wlosowicz ile yaptığı görüşmede, Limasol'da yaşayan Kıbrıslı Türklerin durumu ile bu kentte Türkçe eğitim yapacak bir ilkokul açılması konusunu da gündeme getirdiği kaydedildi. 
     DP'den yapılan açıklamaya göre, Serdar Denktaş, görüşmede, Limasol'da yaşayan Kıbrıslı Türklerin yaşam koşullarının iyileştirilmesi ve var olan sorunlarının aşılması için girişim başlatacağını söyleyerek, bu konuda BM'den yardım ve destek istedi. 
     Bakan Denktaş, ''Hedefimiz Güney'de yaşayan insanımızla ilgili irtibatı resmileştirecek ve bunu sürekli kılacak bir girişim yapmak ve bunun sonuçlarını kısa sürede almaktır'' dedi. 
     Serdar Denktaş, Limasol'da Kıbrıslı Türk çocuklar için ilkokul açılmasıyla ilgili olarak da Wlosowicz'ten bu konunun kısa sürede çözüme kavuşturulması için destek istedi. Wlosowicz'in de, ''Bu konuyla ilgili bir çalışma yapıp size geri döneceğiz. Bu konu gelişmektedir takip ediyoruz'' dediği belirtildi. 
     
</TEXT>
</DOC>
