<DOC>
<DOCNO> 303478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur34.html </URL>
<DATE> 2005/01/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yol kesip, "Katil bulunsun" eylemi yaptılar... 
</HEADLINE>
<TEXT>

     Maltepe Küçükyalı'da çalıştığı içkili lokantada kesici aletle öldürülmüş olarak bulunan bir kominin yakınları, Bostancı'da yol keserek katil ya da katillerin bir an önce ortaya çıkarılmasını istediler. 
     Sahil Yolu Kasaplar Çarşısı'ndaki bir içkili lokantada dün sabah satırla parmakları kesilmiş ve başı yarılmış halde cesedi bulunan komi Güven Çetin'in 19 akrabaları ve arkadaşlarından oluşan 20-30 kişilik grup, Bağdat Caddesi'nin başlangıcındaki trafik ışıklarında yolu keserek araç geçişini engelledi. 
     Katil ya da katillerin bir an önce bulunmasını isteyen grup, caddedeki eylemi yaklaşık 15 dakika sürdürdü. 
     Gözyaşları içinde polise direnen ve Çetin'in vahşice öldürülmesini protesto eden grup, güvenlik güçlerince caddeden çıkarıldı. 
     Daha sonra cinayetin işlendiği lokantaya gitmek isteyen grup, polisin izin vermemesi üzerine bu kez Bostancı Sabit Pazarı'ndaki işyerlerine yöneldi. Grubun Sabit Pazar'a girişi polis barikatıyla engellendi. 
     Polis yetkililerinin, bu şekilde hak aranmasının doğru olmadığını, hukuk devleti kuralları içinde gerekenin yapılarak katil ya da katillerin bir an önce bulunacağını söyleyerek grubu ikna etmesi sonucu eyleme son verildi. 
     Polis yetkilileri, cinayetle ilgili soruşturmanın sürdüğünü bildirdiler. 
     
</TEXT>
</DOC>
