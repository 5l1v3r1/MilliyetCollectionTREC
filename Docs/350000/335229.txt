<DOC>
<DOCNO> 335229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo27.html </URL>
<DATE> 2005/04/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gaziantespor Lig beşinciliğini yakalamak istiyoruz... 
</HEADLINE>
<TEXT>

     Gaziantepspor, hafta sonunda sahasında Samsunspor ile yapacağı maçın hazırlıklarını sürdürdü. 
     Celal Doğan Tesisleri'nde teknik direktör Nurullah Sağlam yönetiminde gerçekleştirilen antrenmana sakat olan Bekir'in dışında tüm futbolcular katıldı. Teknik, taktik ağırlıklı çalışma 1,5 saat sürerken, kırmızı-siyahlı oyuncuların neşeli oldukları görüldü. 
     Teknik direktör Nurullah Sağlam, AA muhabirine, hedefleri olan lig beşinciliği yolunda emin adımlarla ilerlediklerini belirterek, ''Kalan tüm maçlarımızı da kazanarak ligi en iyi yerde tamamlamak istiyoruz'' dedi. 
     Samsunspor maçına mutlak galibiyet için çıkacaklarını ifade eden Sağlam, ''Samsunspor maçının zor geçeceğini biliyoruz. Saha ve seyirci avantajımızı kullanarak istediğimiz sonucu almak istiyoruz'' diye konuştu. 
     Sağlam, taraftarlara da çağrıda bulunarak, Samsunspor maçında takımlarını yalnız bırakmamalarını istedi. 
     Profesyonel Futbol Şube Sorumlusu İbrahim Kızıl ise şanssızlıklar nedeniyle UEFA Kupası hedefinden uzaklaştıklarını, yaşananlara rağmen başarılı bir sezon geçirdiklerini ifade ederek, ''Futbolcularımız, ellerinden geleni yapıyor. Elimizde olmayan nedenler ve basit şekilde puan kaybettiğimiz maçlar olmasaydı, bugün daha da yukarılarda olurduk'' dedi. 
     Sezon içinde UEFA Kupası'na katılma hedefine yaklaştıkları anda puan kayıpları yaşadıklarını kaydeden Kızıl, ''Biz bu takıma ve ekibe güvendik. Asla ümitsizliğe kapılmış değiliz. Mütevazı kadroyla bunu elde edenler futbolcularımızdır. UEFA Kupası hedefinden uzaklaştık diye hedefsiz değiliz. Lig beşinciliğini yakalamak istiyoruz. Bizler yönetim olarak bu futbolculara güveniyoruz'' diye konuştu. 
     Samsunspor maçına mutlak galibiyet için çıkacaklarını ifade eden Kızıl, ''Saha ve seyirci avantajını kullanacağız. Zor bir karşılaşma olacak. Hedeften uzaklaşmamak için kazanmak zorundayız'' dedi. 
     Bu arada, kırmızı-siyahlı yöneticiler yeni sezon için Samsunspor ile bu sezon sözleşmesi sona eren Kirita ile anlaştıkları öğrenildi. 
     Gaziantepspor yönetim kurulu tarafından görevlendirilen antrenörlerin Brezilya, Polonya, Romanya ve yurt içindeki çalışmaları ise sürüyor. 
     
</TEXT>
</DOC>
