<DOC>
<DOCNO> 345631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko05.html </URL>
<DATE> 2005/05/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Enerji Bakanı Petrolün Ceyhan'a akışını Eylül'de kutlayacağız 
</HEADLINE>
<TEXT>

     Tahsin Aktı AA 

Enreji ve Tabii Kaynaklar Bakanı Hilmi Güler, Bakü-Tiflis-Ceyhan BTC boru hattınının Ceyhan limanına ulaşmasıyla ilgili olarak, "petrolün Ceyhan’a ilk akışını Eylül’de kutlayacağız" dedi. 
     BTC’ye ilk petrolün verilmesiyle ilgili törene katılmak üzere Cumhurbaşkanı Ahmet Necdet Sezer ile birlikte Bakü’ye gelen Güler, Sengeçal terminalinde A.A’ya yaptığı açıklamada, hattın tamamlanarak işletime alınması sürecinde her hangi bir sorun kalmadığını ve bu sürecin tamamlanmasında büyük memnuniyet duyduklarını belirterek, "mutluyuz, bu işi başardık" dedi. 
     Güler, hattın Gürcistan kesimindeki çok az bir inşaat işinin kaldığını ifade ederken, Türkiye’deki inşaatın tamamlandığını, halen pompa istasyonlarının kurulması çalışmalarının devam ettiğini kaydetti. 
     Türkiye’nin boru hattından elde edeceği gelirle ilgili soru üzerine Güler, BTC’nin tam kapasiteyle çalışması durumunda kazançlarının 250 milyon dolar civarında olacağını, ayrıca TPAO’nun hisse sahibi olarak gelir elde edeceğini ve Türkiye’nin artık bu "enerji çeşmesinin başında olacağını" söyledi. 
     Kazakistan’ın BTC’ye katılımıyla ilgili görüşmelerin ise sürdüğünü anlatan Güler, Kazak petrolünün de bu hattı kullanmasıyla BTC’nin, A-BTC veya Aktau-BTC olabileceğini dile getirdi. 
     Güler, "o zaman Ceyhan, daha büyük bir enerji merkezi haline gelecek" dedi. 
     Güler açıklamasında, Bakü’deki temasları sırasında ABD Enerji Bakanı Samuel Bodman ile görüştüğünü de kaydetti. 
     Bu arada Bakü-Tiflis-Ceyhan BTC boru hattının Bakü’deki "başlangıç noktasına ilk petrolün gelişi" nedeniyle, bugün Bakü’de tören düzenleniyor. 
     Sengeçal terminalindeki törene Cumhurbaşkanı Ahmet Necdet Sezer ile Enerji ve Tabii Kaynaklar Bakanı Hilmi Güler, Azerbaycan Cumhurbaşkanı İlham Aliyev, Kazakistan Cumhurbaşkanı Nursultan Nazarbayev ve Gürcistan Cumhurbaşkanı Saakaşvili’i de katılacak. 
     Törene ayrıca ABD Enerji Bakanı Samuel Bodman ile birlikte İngiltere, Norveç, Rusya, İran gibi çeşitli ülkelerden üst düzey katılım öngörülüyor. 
     BTC hattının uzunluğu, toplam 1,774 kilometreyi buluyor. Boru hattının 440 kilometrelik bölümü Azerbaycan’dan, 260 kilometresi Gürcistan’dan geçiyor. Projenin Türkiye kesimi ise 1,074 kilometreden oluşuyor. 
     Başta Azeri petrolü olmak üzere, bölgede üretilecek yıllık yaklaşık 50 milyon ton ham petrolün, Ceyhan’da inşa edilecek deniz terminali ve buradan da tankerlerle dünya pazarlarına ulaştırılması amaçlanıyor. Kazakistan projeye dahil olduğunda ise taşınacak petrol rakamı daha da artacak. 
     
</TEXT>
</DOC>
