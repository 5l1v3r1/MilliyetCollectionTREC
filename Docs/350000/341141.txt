<DOC>
<DOCNO> 341141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun07.html </URL>
<DATE> 2005/05/10/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Kubad Talabani Türk Hükümeti Irak'ta federalizmi destekliyor 
</HEADLINE>
<TEXT>

     Irak Kürdistan Yurtseverler Birliği’nin IKYB Washington temsilcisi Kubad Talabani, Başbakan Recep Tayyip Erdoğan’ın, Irak Devlet Başkanı Celal Talabani’ye bir mektup yazarak, Türk hükümetinin Irak’ta federalizmi desteklediğini ifade ettiğini savundu. 
     ABD’deki düşünce kuruluşlarından Dış İlişkiler Konseyi’nde Council on Foreign Relations- CFR düzenlenen bir toplantıda konuşan Kubad Talabani, "Kürt bağımsızlık hareketleri konusunda Türkiye’nin endişelerini gidermek için elimizden geleni yaptık. Başbakan Recep Tayyip Erdoğan’dan babama Celal Talabani gönderilen yakın dönemdeki bir mektupta Erdoğan, Türk hükümetinin Irak için federalizmi desteklediğini ifade etti. Bu ilk defa oluyor. İlk defa açıkça federalizm kavramını kamuoyu önünde onayladılar" dedi. 
     New York’ta 5 Mayıs’ta yapıldığı belirtilen toplantının Amerikan Federal News tarafından bugün yayımlanan metnine göre, Kubad Talabani, Türk hükümetinin, Irak’ın gelecek yıllar boyunca potansiyel olarak istikrarsız olabileceği gerçeğini kavradığını ve Irak’ta "istikrarlı bir tampon bölgenin", Türkiye’nin siyasi ve ekonomik çıkarlarına da hizmet edeceğini savundu. 
     Irak’ta ne tür bir federalizm olabileceği yönündeki bir soruya karşılık Talabani, bütün dünyada çok farklı modeller bulunduğunu ve Irak’ın bu modellerin belli unsurlarından yararlanabileceğini kaydetti. Kubad Talabani, şöyle dedi 
     "Irak’a uygulanabilecek özel bir bölge veya model yok. Ancak her modelin farklı bir unsurundan faydalanabiliriz. Dil konusunda Kanada modeli uygulanabilir. Avustralya ilginç bir petrol politikasına sahip. 
     Avustralya federasyonunda, bölgeler petrol üzerinde kontrole sahip. 
     Petrol gelirleri ise merkez hükümette toplanıyor. Merkez hükümet bu bölgelerden vergi topluyor ve petrol gelirini bütün ülkeye eşit dağıtıyor." Kubad Talabani, farklı federalizm modellerinin uygulanabilirliği konusunda Birleşmiş Milletler’in Irak’a yardım etmesini umduklarını da söyledi. IKYB temsilcisi Talabani, Irak Devlet Başkanı Celal Talabani’nin, Türk-Irak ilişkilerini olabildiğince iyi tutmaya çalışacağını da kaydetti. 
     
     PKK VE "BÜYÜK KÜRDİSTAN HAYALİ" 
     IKYB Washington temsilcisi Kubad Talabani, terör örgütü PKK konusunda Türkiye’nin endişelerini ifade ettiğini ve bu konuya bir çözüm getirilmesinin zorunlu olduğunu söyledi. 
     Talabani, PKK meselesinin, ilgili bütün tarafların arasında çözüme yönelik diyalogla çözülmesi gerektiğini, kendisinin, askeri değil politik çözüme inandığını ifade etti. Kubad Talabani, bunun için ilgili bütün tarafların masaya oturup PKK sorununa barışçı bir çözüm bulması gerektiğini savundu. 
     Bugünün PKK’sının, 1990’lardaki PKK’dan farklı olduğunu ileri süren Kubad Talabani, "PKK artık çatlamış, üyelerinin çoğunun morali bozuk, sivil yaşama dönmek isteyen daha zayıf bir örgüt" dedi. 
     Talabani, geniş bir af sağlayarak PKK’daki aşırı unsurların iyice yalnız bırakılmasının sağlanabileceğini de iddia etti. 
     Bir katılımcının, Iraklı Kürtlerin, bölge ülkelerdeki Kürtler ile birleşerek "Büyük Kürdistan’ı" kurma amacının olup olmadığı sorusuna karşılık Kubad Talabani, şu cevabı verdi 
     "Kürtler’in, büyük Kürdistan amacını bırakacağından şüpheliyim. 
     Ama bu halk düzeyinde ve onların bir rüyası. Bu rüya erişilebilir olsun veya olmasın, realiteler sizi dünyaya geri getiriyor. İnsanların içindeki milliyetçiliği pasifize etmek bence iyi bir yönetimdir. Eğer insanların suyu, elektriği, özgürlüğü olursa, kendi dilini konuşur, çocuklarına istediği ismi verirse, refah edinir, çocuğunu okulda okutursa iyi olur." Suriye’deki Kürtler’in Suriye vatandaşlığı bulunmadığını söyleyen Talabani, "modern çağda bu böyle devam edemez" dedi. 
     
</TEXT>
</DOC>
