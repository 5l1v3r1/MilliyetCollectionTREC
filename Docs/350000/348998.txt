<DOC>
<DOCNO> 348998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/dunya/dun04.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak bölge meclisi toplandı 
</HEADLINE>
<TEXT>


DIŞ HABERLER SERVİSİ 


Kuzey Irak'taki bölge parlamentosu, genel seçimlerin üzerinden 4 aydan uzun bir süre geçtikten sonra dün Erbil'de ilk kez toplandı. 
Açılışta Cumhurbaşkanı Celal Talabani, Irak Parlamentosu'nun Sünni Başkanı Haşim Hasani ve Kürdistan Demokratik Partisi KDP lideri Mesud Barzani hazır bulundu. Talabani, Arapça yaptığı konuşmada, federal ve demokratik Irak istediklerini söyledi. Meclisin ilk oturumunda 111 milletvekili ant içti. Dünkü oturumun açılışında Kur'an - ı Kerim'den ayetler okundu. 
Kürsünün Irak bayrağıyla değil yeşil, beyaz ve kırmızı renkler üzerindeki sarı güneşten oluşan "Kürt bayraklarıyla" donatılması dikkat çekti. Toplantıda, Kürdistan Yurtseverler Birliği KYB üyesi Adnan El Müfti, Kürt parlamentosu başkanı, KDP'li Kemal Kerküki başkan yardımcısı oldu. 


</TEXT>
</DOC>
