<DOC>
<DOCNO> 324817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo08.html </URL>
<DATE> 2005/03/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fatih Akyel, Bochum'da mutsuz... 
</HEADLINE>
<TEXT>

     Fenerbahçe'den Bundesliga ekibi Bochum'a transfer olan Fatih Akyel kadroya girememekten yakındı. 
     Bochum'un Teknik Direktörü Peter Neururer'in isteği üzere Bochum'a tranfer olduğunu belirten Fatih, "ben oynamaya geldim. Böyle olacağını bilseydim gelmezdim" dedi. 
     Bochum'a transfer olduktan sonra sadece Herta Berlin karşısında 45 dakika şans bulan Fatih, bu sabah antrenmandan sonra yaptığı açıklamada, Fenerbahçe'den forma şansı bulamadığı için ayrıldığını, aynı sorunu Bochum'da da yaşadığını söyledi. 
     Fatih, "teknik direktör Neururer, devre arası hazırlık maçlarında ve ligde Herta Berlin karşısında bana görev verdi. Antrenmanlarda özveriyle çalıştığımı söyleyen Neururer'in son yedi maçta bana görev vermemesine bir anlam veremiyorum. Böyle olacağını bilseydim gelmezdim. Önümüzdeki maçlarda oynayacağıma inanıyorum" dedi. 
     
     Bochum düşerse serbest kalacak 

     Deneyimli futbolcu, hakkında çıkan 'dil bilmediği için oynatılmıyor' şeklindeki haberlerle ilgili, "Almanca bilmediğimi hoca biliyordu. Bunun sorun olduğunu sanmıyorum. Uyum sorunu çekmediğimi söyleyebilirim. Ayrıca, Almanca kursları da almaya başladım" ifadelerini kullandı. 
     Mukavelesi gereği Bochum'un küme düşmesi durumunda, sezon sonunda serbest kalacak olan milli futbolcu, menajeri Ahmet Bulut'a gelen birkaç teklif olduğunu söyledi. 
     Fatih, "Bochum'un küme düşmesi halinde bu teklifleri değerlendireceğim. Bunların arasında Alman kulüpleri çoğunlukta, sartlar uyarsa gelecek sezon yine bir Alman kulübüne transfer olabilirim" şeklinde konuştu. 
     Bochum, 25 haftası geride kalan Bundesliga'da 19 puanla 18 takım arasında 17'nci sırada yer alıyor. 

     
</TEXT>
</DOC>
