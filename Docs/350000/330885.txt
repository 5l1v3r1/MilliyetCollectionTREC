<DOC>
<DOCNO> 330885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas14.html </URL>
<DATE> 2005/04/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Obezlik sınırı belde saklı... İşte maksimum ölçüler... 
</HEADLINE>
<TEXT>

     Metin FERAH DHA 

      BOLU İl Sağlık Müdürlüğü Eğitim Şube Müdürü Dr. Meltem Çağlar, bel çevresinin erkeklerde 102 santimetre, kadınlarda ise 88 santimetre olmasının obezlik sınırı olduğunu söyledi. 
     Obezitenin, vücut yağ miktarının sağlığı bozacak düzeyde artması olduğunu belirten Dr. Çağlar, "Obezite, normal koşullarda enerji alımının, enerji tüketiminden daha fazla olduğu durumlarda ortaya çıkan istenmeyen bir sonuçtur'' dedi. 
     Toplum olarak, hamurlu ve fast food türü yiyeceklere bağımlı olmamızın obez sayısının artmasına neden olduğunu söyleyen Dr. Çağlar, "Fiziksel aktivetedeki azalmalar, beslenme alışkanlıkları, yaş, cinsel, ırksal faktörler, eğitim düzeyi, evlilik, doğum sayısı, sigarayı bırakma, alkol, psikolojik bozukluklar, metabolik ve hormonel bozukluklar obezite için risk faktörleridir'' diye konuştu. 
     Obeziteden kurtulabilmek için egzersiz, diyet, davranış değişikliği, ilaç tedavisi ve cerrahi tedavinin gerektiğini belirten Dr. Çağlar, "Obez olan bir kişi, egzersiz faaliyetlerini sürekli olarak yapmalı, tedaviyi de kesinlikle istiyor olmalıdır. Obez olan bireye uzun sürede yeterli ve dengeli beslenme alışkanlığı kazandırmalı, zayıflama süresi doğru olarak saptanmalıdır. Obez kişi, sık aralıklarla beslenmeli, zayıflama konusunda bilinçli ve sabırlı olmalıdır'' dedi. 
     Obezitenin bir çok hastalığa zemin hazırladığını da belirten Dr. Çağlar, "Bel çevresi erkeklerde 102 santimetre, kadınlarda 88 santimetre olması obezliklik sınırıdır. Obezlerde birey hipertansiyon, diyabet, kalp problemi taşır. Solunum hastalıkları, safra kesesi taşı, topuk dikeni ve deri hastalıklarına yakalanma olasılıkları artar, kendine güvensizlik, yalnızlık ve beğenilme korkusu yaşar'' dedi. 
     
</TEXT>
</DOC>
