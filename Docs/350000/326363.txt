<DOC>
<DOCNO> 326363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo36.html </URL>
<DATE> 2005/03/23/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Gürsoy, Aziz Yıldırım'ın açıklamalarında endişe edilecek birşey yok 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Fenerbahçe Kulübü Başkanı Aziz Yıldırım'ın bugün düzenlediği basın toplantısındaki açıklamalarında endişe edilecek bir durumun söz konusu olmadığını söyledi. 
     Gürsoy, Ali Sami Yen Stadı'nda basın mensuplarının isteği üzerine soruları yanıtladı. Gürsoy, Yıldırım'ın söylemlerinin kendilerini rahatsız etmediğini ima ederken, ''Sadece gazetelerde ufak tefek haberler var. Seyrantepe ile ilgili haberler yer aldı. Soruşturduk ve bunların espri olduğunu söylediler. Dolayısıyla herhangi bir şikayetimiz yok'' dedi. 
     Federasyonun etkisiz kalmasından şikayetçi olduklarını da kaydeden Ergün Gürsoy, şunları söyledi 
     ''Şu anda iki tane çok önemli milli maçımız var. Onları incitecek ifade kullanmak istemiyoruz, zaman içinde bunları dile getireceğiz. Zaten bu hafta tatiliz. Şu anda federasyonu rencide edecek, demoralize edecek söylemlerde bulunmak istemiyoruz.'' Gürsoy, basın mensuplarının, Fenerbahçe'nin ceza almamasıyla ilgili bir soru üzerine de şöyle konuştu 
     ''Fenerbahçe ile doğrudan temasımız olmadığı için, onları bu işe karıştırmayalım. Bizim Futbol Federasyonu ile sıkıntımızın olduğunu söyledim. Zaman içinde şikayetlerimizi, serzenişlerimizi, davranışlarımızı ortaya açık açık koyacağız. Her hafta bir hakem hatası olursa, bundan mustarip olduğumuzu ve hakemlerin kasti hatalardan ceza almaması halinde tepkimizi ağır bir şekilde göstereceğimizi daha önce söylemiştik. Ama şu anda bunun üzerine kimsenin gitmemesi gerekir. 
     Bu milli takım bizim milli takımımız. Neden sessiz kaldığımızı söyledim. Bizim kimseden çekinecek bir durumumuz yok. Hele benim tarzımda çekinme diye bir şey yok, böyle bir karar aldık. Siz de buna saygı duyun.'' Ergün Gürsoy, transfer olduğu dönemde ''Anelka'nın bonusu'' yakıştırması yapılan Ribery'nin, futboluyla dikkat çektiğinin hatırlatılması üzerine esprili bir şekilde ''Kafalarına taktıkları bonus saçları değiştiririz olmazsa. Kim iyi oynarsa esas şapkayı takar. Anelka herkesin imrendiği bir futbolcu, ama Ribery de gerçekten faydalı'' dedi. 
     
</TEXT>
</DOC>
