<DOC>
<DOCNO> 323197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy09.html </URL>
<DATE> 2005/03/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan İncir çekirdeği mesabesindeki tartışmalardan kurtulmalıyız 
</HEADLINE>
<TEXT>

     Başbakan Recep Tayyip Erdoğan, ''Ayağımıza pranga olan, enerjimizi toprağa veren, psikolojik özgüvenimizi sarsan küçük hesaplarımızdan, incir çekirdeği mesabesindeki tartışmalardan kurtulmamız gerekiyor'' dedi. 
     Başbakan Erdoğan, Uluslararası Nakliyeciler Derneği'nce UND İstanbul Üniversitesi'nin İÜ Avcılar Yerleşkesi'nde yaptırılan İÜ Ulaştırma ve Lojistik Meslek Yüksekokulu'nun hizmet binasının açılış törenine katıldı. 
     Törende konuşan Erdoğan, üniversitelerin, evrensel bilginin üretim merkezi olarak toplumun, ülkenin aldığı ve alacağı mesafeyi en açık görülebilecek yerler olduğunu dile getirerek, üniversitelere bakarak her ülkenin kat ettiği mesafenin, potansiyelin, nüfusunun ve nereye kadar gidebileceğinin görülebileceğini söyledi. 
     Dünya devletleri arasında üniversitelerin gelişiminin, bilgi üretiminin, ülkelerin kalkınma düzeylerinin paralel bir seyir izlediğini vurgulayan Erdoğan, demokratik gelişmişlik ile bilimsel gelişmenin, bilimsel üretimin dünyada paralel biçimde seyrettiğini kaydetti. 
     Erdoğan, Türkiye'nin büyük beşeri kaynakları, yetişmiş insan gücü ve her alandaki üretim kapasitesiyle dünyanın en dinamik ülkeleri ve ekonomileri arasında yer aldığını ifade ederek, ''AB'ye tam üyelik süreci, hepimizin sorumluluğunu artırırken, belki en büyük sorumluluk üniversitelerimize düşmektedir'' dedi. 
     Teknoloji üretiminden felsefe üretimine, edebiyat, sanat üretiminden diğer bütün entelektüel alanlarda var olabilmenin dünyayla rekabete bağlı olduğunu anlatan Erdoğan, AB hedefinin sadece siyasi ve ekonomik alanda bir entegrasyonla sınırlı değil, aynı zamanda akademik alanda bilgi üretiminde rekabet edilmesi gereken geniş bir pazar olduğunu söyledi. 
     
     ''TÜRKİYE YENİ UFUKLARA YELKEN AÇIYOR'' 
     Başbakan Erdoğan, sözlerini şöyle sürdürdü 
     ''Üniversitenin bir özgürlük iklimi olduğu, evrensel bilginin ve evrensel hakikatin bu özgürlük ikliminde yeşerdiği hepimizin malumudur. Şundan emin olunuz ki, Türkiye yeni ufuklara yelken açıyor. Gelecek nesillerimiz, bizim kuşakların yaşadığı zorlukları, güçlükleri ve engelleri yaşamayacaktır. Bütün çabamız, yarınki Türkiye'nin, daha kalkınmış, daha demokrat, daha adil, daha özgürlükçü bir Türkiye olması içindir. 2.5 yıldır dünyanın her köşesinde, her kıtasında kurduğumuz irtibatlar, bu ülkenin itibarlı konumunu daha da güçlendirmiştir. Biz kendi kendimize propaganda yapmıyoruz. Sahiden büyük bir ülkeyiz ve büyüklüğümüz, önemimiz dünyanın her yerinde hissediliyor. Lütfen hepimiz, olduğumuz yerde çıtayı biraz daha yükseltelim''. 
     
     ''ÖZGÜVEN SORUNUNU AŞMAMIZ GEREKİYOR'' 
     Türkiye ile Türk milletinin büyük bir devlet, büyük bir millet olduğunu, büyük bir tarihi tecrübeden geldiğini, bugünkü dünyaya söyleyeceği çok şeyi bulunduğunu vurgulayan Recep Tayyip Erdoğan, şunları kaydetti ''Ayağımıza pranga olan, enerjimizi toprağa veren psikolojik özgüvenimizi sarsan küçük hesaplarımızdan, incir çekirdeği mesabesindeki tartışmalardan kurtulmamız gerekiyor. Bu ülkenin gençlerinin önündeki en büyük sorun nedir diye bana soracak olursanız, ben derim ki özgüven sorunudur. Yıllarca psikolojimizi yaralayan özgüven sorununu mutlaka aşmamız gerekiyor. Bizim bilgisayar mühendisimiz, en iyi olduğundan emin olmalıdır. Bizim doktorumuz, en iyi olduğundan emin olmalıdır. Ama güvenlik görevlimiz de, inşaat mühendisimiz de, en iyi eğitimi almak ve aldığı eğitimi tatbik etmek zorundadır ki, hem sokakta şiddet olmasın, hem de inşaatlar başımıza yıkılmasın. Mutlaka sorunlarımızı bir bütünlük içinde çözmeliyiz''. 
     
     ''KISA PASLAŞMALARDAN KURTULMAK ZORUNDAYIZ'' 
     Başbakan Erdoğan, toplumda hiç kimsenin ayrıcalıklı ve imtiyazlı vatandaş olmadığını dile getirerek, ''Siyaset kurumu ve kamu yönetimi başta olmak üzere, ağırlıklarımızdan, tembelliklerimizden, dar alanda kendi aramızdaki kısa paslaşmalardan kurtulmak zorundayız. Eleştirel akla sırt dönerek, siyah-beyaz bir dünya tasavvur ederek, içimizden birilerini ötekileştirerek, aramızdaki birilerini yabancılaştırarak, gerçeğin sadece tekelimizde olduğunu sanarak bu topluma, insanlığa hizmet üretemeyiz'' dedi. 
     Herkesin yeni ufuklara bakmasıyla bu ülkeyi aydınlık yarınlara taşıması gerektiğini ifade eden Erdoğan, topluma ve dünyaya en geniş açıdan bakabilmenin üniversite sıralarında öğrenildiğini ve öğretildiğini söyledi. 
     Başbakan Erdoğan, açılışı yapılacak yüksekokul binasının ülke ve millete hayırlı olmasını dileğinde bulunarak, UND'ye de desteklerinden dolayı teşekkür etti. 
     Konuşmasının ardından Erdoğan'a, UND Başkanı Çetin Nuhoğlu plaket, İÜ Rektörü Prof. Dr. Mesut Parlak da tabak sundu. 
     Başbakan Recep Tayyip Erdoğan, daha sonra İÜ Ulaştırma ve Lojistik Meslek Yüksekokulu hizmet binasını, Devlet Bakanı ve Başbakan Yardımcısı Mehmet Ali Şahin, Nuhoğlu ve Prof. Dr. Parlak ile birlikte hizmete açtı. Erdoğan, ardından da okulu gezdi ve yetkililerden bilgi aldı. 
     
</TEXT>
</DOC>
