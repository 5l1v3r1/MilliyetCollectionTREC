<DOC>
<DOCNO> 340144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko06.html </URL>
<DATE> 2005/05/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bir kişiye iş için ortalama 95 bin YTL gerekiyor 
</HEADLINE>
<TEXT>

     Türkiye’de bir kişiye iş yaratmanın ortalama maliyeti 95 bin YTL oldu. Bir kişiye istihdam sağlayacak yatırım için yapılması gereken ithalat ise ortalama 35.7 bin doları buldu. 
     Hazine’nin ocak-mart döneminde teşvik belgesine bağladığı yatırımların toplam tutarı 4 milyar 343.8 milyon YTL düzeyinde oluşurken, bu yatırımlar kapsamında öngörülen istihdam ise 45 bin 631 kişi oldu. Bu verilerden ANKA’nın yaptığı hesaplamaya göre, söz konusu projeler kapsamında yaratılacak her bir kişilik istihdamın maliyeti ortalama 95.2 bin YTL olarak gerçekleşti. 
     Ortalama maliyet, geçen yılın aynı dönemine göre yüzde 30.8 oranında azaldı. 2004 yılının ilk çeyreğinde bir 
     kişilik istihdamın ortalama maliyeti 137.5 bin YTL olmuştu. 
     Sermaye yoğun bir sektör olan enerji sektörü kapsama dahil edilmediğinde ise bu yıl bir kişilik iş için gereken ortalama yatırım tutarı 88.8 bin YTL olarak hesaplandı. 
     
     SEKTÖRLERE GÖRE MALİYET 
     Ağırlıklı olarak teknoloji yoğun nitelikteki yatırımları kapsayan enerji sektöründe, bir kişilik istihdam için yapılması gereken ortalama yatırım tutarı 2 milyon 613.5 bin YTL oldu. 
     Bir kişilik istihdam için ortalama yatırım tutarı imalat sektöründe 98.2 bin YTL, hizmetler sektöründe 78.2 bin YTL, madencilikte 58.7 bin YTL, tarımda ise 119.3 bin YTL düzeyinde hesaplandı. 
     
     BİR KİŞİLİK İSTİHDAM İÇİN 35.7 BİN DOLARLIK İTHALAT 
     Ocak-mart döneminde teşvik belgesine bağlanan yatırımların gerçekleştirilmesi için yapılması gereken toplam ithalat ise 1 milyar 630.6 milyon dolar düzeyinde oluştu. Buna göre, bir kişiye istihdam yaratılması için yapılması gereken ortalama ithalat tutarı 35.7 bin dolara denk geldi. 
     Bir kişilik istihdama düşen ortalama ithalat tutarı, enerjide, teknoloji yoğun bir özellik taşıması nedeniyle 1 milyon 313.4 bin doları buldu. 
     Bu tutar, imalat sektöründe 44.4 bin dolar, tarımda 31.1 bin dolar, hizmetler sektöründe 19.7 bin dolar, 
     madencilik ise 10.6 bin dolar oldu. 
     
</TEXT>
</DOC>
