<DOC>
<DOCNO> 342220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy06.html </URL>
<DATE> 2005/05/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İmralı Cezaevi'nde her şey plastik 
</HEADLINE>
<TEXT>

     Abdullah Öcalan’ın, 15 Şubat 1999’dan bu yana kaldığı ve AİHM’in "insan hakları ihlali olmadığı" yönünde değerlendirme yaptığı İmralı Cezaevi’nde, Öcalan’a ait tüm eşyanın plastik malzemeden yapıldığı dikkati çekiyor. 
     Avrupa İnsan Hakları Mahkemesi’nin, Öcalan’ın yeniden yargılanmasına yönelik kararında, İmralı Cezaevi için "tecrit" ve "insan hakları ihlali yok" değerlendirmesi yer aldı. 
     Öcalan’ın 15 Şubat 1999 tarihinden bu yana bulunduğu İmralı Cezaevi’nin güvenliğini Jandarma sağlıyor. Cezaevi’nde toplam 500 görevli bulunuyor. 
     
     BAĞSIZ SPOR AYAKKABISI 
     Öcalan’a, cezaevi görevlileri tarafından bir çift çorap, bağsız spor ayakkabı ve normal ayakkabıyla terlik ve bir takım eşofman veriliyor. 
     Cezaevinde, 1 saat, 1 pilli radyo bulunuyor. Öcalan, yayınlardan yararlanırken, metal olmayan kalem ve defter kullanabiliyor. Öcalan’ın odasında, plastik masa, sandalye, kitaplık ve elbise dolabı bulunuyor. 
     Öcalan’ın odasında plastik bardak ve surahi de bulunuyor, yemek ihtiyacı da plastik tabak, çatal ve kaşıkla sağlanıyor. 
     
     5 MİL YAKLAŞMAK YASAK 
     Öcalan’ın haftada 1 saat olan görüşüne, en fazla 4 kişi katılabiliyor. 
     İmralı Adası’na 5 mil yanaşma yasak. Olası suikast girişimlerine karşı elektronik teller devreye giriyor. Teller, martıların konması halinde dahi, kamera sistemiyle izlenebiliyor. İmralı’nın çevresi deniz altından da kontrol ediliyor. 
     
</TEXT>
</DOC>
