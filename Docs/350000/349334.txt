<DOC>
<DOCNO> 349334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko11.html </URL>
<DATE> 2005/06/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Nemalar yüzde 3.1 zamlı... Ödemeler Çarşamba başlıyor... 
</HEADLINE>
<TEXT>

     Zorunlu Tasarruf olarak bilinen Tasarrufu Teşvik Hesabı nema ödemelerinin altıncısı, Çarşamba gününden itibaren ödenecek. 
     Ziraat Bankası şubeleri aracılığıyla gerçekleştirilecek ödemeler için daha önce olduğu gibi kurumsal veya kişisel başvuru yapılabilecek. 
     Ziraat Bankası 6. taksit ödemelerine ilişkin kurumsal başvuruları 11 Mayıs 2005 tarihinden itibaren kabul etmeye başlarken, bu tür ödemelerde, hak sahiplerine paralarının 6. taksit ödemelerinin başlamasını takiben ''en geç 3 gün içinde'' verilmesi öngörülüyor. 
     
     KİŞİSEL BAŞVURULAR 
     Kurumu aracılığıyla başvurmayan hak sahipleri ise eskiden olduğu gibi bir aylık takvim içinde sıralarını bekleyecek. Bu tür başvurularda ödemeler, tasarrufu teşvik hesap numarasının son hanesine göre sırayla yapılacak. 
     Buna göre, tasarrufu teşvik hesap numarasının son hanesi 9 olan hak sahiplerine 8 Haziran 2005, 8 olan hak sahiplerine 9 Haziran 2005, 7 olan hak sahiplerine 10 Haziran 2005, 6 olan hak sahiplerine 13 Haziran 2005, 5 olan hak sahiplerine 14 Haziran 2005, 4 olan hak sahiplerine 15 Haziran 2005, 3 olan hak sahiplerine 16 Haziran 2005, 2 olan hak sahiplerine 17 Haziran 2005, 1 olan hak sahiplerine 20 Haziran 2005 tarihinde ödeme yapılacak. 
     
     YÜZDE 3.1'LİK ARTIŞ BEKLENTİSİ 
     Bu arada ödemelerde, bir önceki taksite göre artış oranının yaklaşık yüzde 3.1 olması bekleniyor. 
     Nema ödemelerinin ne kadar artacağı, Hazine tarafından belirleniyor. Ancak hesaplamada yıllık yüzde 5 sabit rakam enflasyon hesabı uygulanıyor. 
     Buna göre son 3 aylık enflasyon rakamı ile sabit rakam toplandığında, hak sahiplerinin nemalarını bir önceki taksite göre yaklaşık yüzde 3.1 oranında zamlı alacağı ortaya çıkıyor. 
     Bu hesaba göre 6. taksitte, bir önceki taksitte 1 milyar lira nema alan hak sahipleri yaklaşık 1 milyar 31 milyon lira, 500 milyon lira alan hak sahipleri ise yaklaşık 515 milyon 500 bin lira alacak. 
     
</TEXT>
</DOC>
