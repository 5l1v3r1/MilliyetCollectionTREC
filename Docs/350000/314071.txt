<DOC>
<DOCNO> 314071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun32.html </URL>
<DATE> 2005/02/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Serdar Denktaş DİSİ'nin açıklamaları kabul edilemez ve yakışıksız 
</HEADLINE>
<TEXT>

     KKTC Dışişleri Bakanı ve Başbakan Yardımcısı, Demokrat Parti DP Genel Başkanı Serdar Denktaş, Kıbrıs konusunda tarafların eşitliğine dayalı adil ve kalıcı bir çözüme ulaşılmadan adadan tek bir Türk askerinin dahi çıkmayacağını vurgulayarak, ''Kimse boş hayallerle kendini avutmaya kalkmasın'' dedi. 
     Serdar Denktaş, Rum Demokratik Seferberlik Partisi DİSİ heyetinin Türkiye ziyaretini değerlendirirken, diyaloğun önemli olduğunu, diyalogdan korkulmaması gerektiğini söyledi. ''Türk tarafı olarak Kıbrıs'ta ne istediklerini bildiklerini ve çözümden yana olduklarını'' kaydeden Denktaş, şöyle konuştu 
     ''Bunun gereklerini yaptık ve yapacağız. Çözümden, müzakerelerden kaçan taraf Rum tarafıdır. Müzakerelerin başlayabilmesi Papadopulos'un masaya dönmesi ve bunun için Genel Sekreter Annan'ı çözüm iradesine sahip olduğu konusunda ikna etmesiyle mümkün olacaktır. Bu gerçekleri bir tarafa not ettikten sonra diyaloğun, tarafların birbirini doğru algılayabilmesi açısından önemli olduğunu düşünüyoruz. DİSİ'nin Türkiye temaslarını da bu temel yaklaşımla değerlendiriyoruz'' dedi. 
     
     ''TÜRKİYE'NİN NE DÜŞÜNDÜĞÜNÜ YERİNDE GÖRÜP ÖĞRENECEKLER'' 
     DİSİ'nin adadaki Türk askerini hedef alan açıklamalarını, ''talihsiz, kabul edilmez ve yakışıksız'' olarak değerlendiren Denktaş, şunları kaydetti 
     ''Bu açıklamaların Rum tarafında Annan Planı'na 'evet' diyen bir siyasi anlayıştan gelmesi düşündürücüdür. Ama iyi olmuştur. En azından bu yaklaşımları karşısında Türkiye'nin ne düşündüğünü yerinde görüp öğreneceklerdir. Önemli olan orada alacakları mesajları doğru okuyup algılamaları ve bunu adaya döndüklerinde kendi kamuoylarıyla paylaşmalarıdır. Bunu böyle yapmaları önümüzdeki dönemde başlayacağını öngördüğümüz müzakere sürecine olumlu katkı sağlayacaktır. Annan Planı Rumlar tarafından da kabul edilmiş olsa Kıbrıs konusunda bir çözüm ortaya çıkmış olacaktı. Asker ve diğer konularda çözüm planında öngörülen takvimler de çalışıyor olacaktı. DİSİ lideri Nikos Anastasiadis de böyle açıklamalar yapma gereğini duymayacaktı. Ama olmadı. Rum tarafı bizimle eşit koşullarda yetki paylaşımına gitmeyi reddetti. Şimdi kimse boş hayallere kapılmasın. Türkiye bu ziyaret vesilesiyle tavrını bir kez daha ortaya net bir şekilde koymaktadır.'' ''Adadaki Türk askeri varlığının uluslararası hukuk kuralları içinde bulunduğunun'' altını çizen Denktaş, ''Kıbrıs sorunu tarafların mutabakatıyla eşitlik temelinde çözüme kavuşana kadar da burada olacaktır. Bu konuda ne Türkiye'de ne de burada görüş ayrılığı vardır'' dedi. 
     
     ''RUM TARAFI DİYALOGDAN KAÇIYOR'' 
     Türk tarafının adada kapsamlı bir çözüme gitme konusunda irade sahibi olduğunu kaydeden Serdar Denktaş, Rum liderliğinin Kıbrıs Türk tarafıyla günlük sorunların aşılmasında, insani konularda bile siyasi yaklaşımlarını öne çıkararak diyalogdan kaçmasını da sert bir dille eleştirdi. 
     ''Diyalog tarafların birbirlerini anlamaları ve sorunlarını çözmeleri için şarttır'' diyen Dışişleri Bakanı Serdar Denktaş, Rum tarafının, Türk tarafıyla çözümden kaçtığı gibi diyalogdan da kaçtığını son yaşanan Güzelyurtlu cinayeti olayında da gösterdiğini anlattı. 
     Denktaş, şunları söyledi 
     ''Bu şekilde bir yere varılamaz. Bu ada üzerinde bir şekilde uzlaşarak ve paylaşarak yaşamak zorundayız. Akılcı ve gerçekçi olmak zorundayız. Diyalogdan korkmamalıyız. Birbirimize saygı göstermeli ve birbirimizi kabullenme olgunluğunu göstermeliyiz.'' 
     
</TEXT>
</DOC>
