<DOC>
<DOCNO> 313903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur19.html </URL>
<DATE> 2005/02/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Palandöken'e çığ düştü .. Kar altında bir canlı olabilir... 
</HEADLINE>
<TEXT>

     Erzurum'da Palandöken Kayak Merkezi'nde çığ düştü. Erzurum Sivil Savunma Arama-Kurtarma Birlik Müdürü Yalçın Mumcu, Palandöken Kayak Merkezi yakınlarındaki Yusuf Deresi mevkiinde çığ düştüğünü söyledi. 
     Erzurum Vali Yardımcısı Aslan Karanfil, Palandöken'de pist dışında snowboard yapan 2 kişinin bölgede kar kütlesini harekete geçirdiği bilgisinin kendilerine ulaştığını söyledi. 
     Karanfil, olayın Palandöken'de Ejder Tepesi'nin alt kısmında Yusufun Deresi olarak adlandırılan pist dışı bölgede, snowboard yapan 2 kişinin kayak yapması sonucu meydana geldiğini söyledi. 
     Bölgede arama-kurtarma ekiplerinin çalışmalarını aralıksız sürdürdüğünü anlatan Karanfil, şunları kaydetti 
     ''Pist harici bir bölgede snowboard yapan 2 kişinin kar kütlesini düşürdüğü bilgisini aldık. Şu anda kesin olmamakla birlikte kar altında bir canlının bulunma ihtimali var. Bölgede arama-kurtarma ekiplerimiz aralıksız çalışıyor.'' Bu arada, Palandöken Dağı'nın Yusufun Deresi mevkiine ulaşımda güçlük çekiliyor. Yoğun tipi ve fırtına nedeniyle bölgeye kar üstü araçlar ile ulaşım yapılamıyor. 
     Bölgeye gönderilen arama kurtarma ve sağlık ekiplerinin, belli bir alana kadar telesiyejle ulaştıktan sonra olay yerine yürüyerek gitmeye çalışacakları belirtildi. 
     
     RUS ÇİFT ENDİŞELİ 

     Erzurum Valisi Celalettin Güvenç, Palandöken Kayak Merkezi'nde konaklayan Rus turist çiftin, çocuklarının çığ bölgesinde kar altında kaldığından şüphelendiklerini söyledi. 
     Palandöken Kayak Merkezi'ne gelen Güvenç, gazetecilere yaptığı açıklamada, Yusufun Deresi olarak adlandırılan ve tehlikeli olduğu bilinen bölgede arama çalışmalarının devam ettiğini söyledi. 
     Kar altında herhangi bir kişinin kalıp kalmadığı yönünde henüz kesin bilgi olmadığını anlatan Güvenç, bu bölgede snowboard yapan bir Rus çiftin aynı bölgede 17 yaşında Vitali adlı çocuklarının da bulunduğunu ve meydana gelen çığda onun kar kütleleri altında kalmış olabileceğinden şüphelendiklerini ifade etti. 
     Vali Güvenç, ailenin bu şüphesi üzerine arama çalışmalarının bölgede yoğun şekilde sürdürüldüğünü kaydetti. 
     
     TURİSTLER RİSK ALIYORLAR 

     Vali Güvenç, kayak merkezinde pistlerin tamamen kontrol altında olduğunu herhangi bir risk bulunmadığını belirterek, şunları söyledi 
     ''Ancak bazı turistler bütün uyarılara rağmen snowboard yapmak için pist dışında kalan tehlikeli bölgelere gidiyorlar. Sonucunda da maalesef böyle üzücü olaylar meydana geliyor. Bu konuda otel yetkilileri, turistleri uyarıyorlar. Hangi bölgelerin tehlikeli olduğu konusunda detaylı bilgiler veriliyor. Fakat macera arayışında olan bazı turistlerimiz tüm uyarılara rağmen bu tehlikeli bölgelere gidip snowboard yapmak istiyorlar.'' 
     ÇIĞ NEDEN OLUŞUR 
     Beyaz afet olarak tanımlanan çığların oluşmasına doğal etkenlerin yanı sıra dış etkenler de neden olabiliyor. 
     AA muhabirinin çeşitli kaynaklardan yaptığı derlemeye göre, çığ topografik, jeomorfolojik, jeolojik, meteorolojik parametreler ve bitki örtüsü ile doğrudan ilişkisi ile farklı etkilerle oluşan bir doğal afet olarak kabul ediliyor. 
     Kar yağışı, çığ oluşumunda çok önemli bir parametre kabul edilirken özellikle mevcut kar örtüsü üzerine bir defada 20-25 santimden fazla kar yağması durumunda, taze kar kısa süre içinde bir çığ meydana getirebiliyor. Yağmur yağışı ise özellikle ilkbahar aylarına çığlara neden olabiliyor. 
     Yamaç eğimi, kar örtüsünün zeminde kalma süresini, kar tabakalarının güneş ışınlarını alma miktarı ve rüzgar, çığın oluşmasındaki doğal nedenler arasında yer alıyor. 
     Kayakçının veya avcının ağırlığından dolayı çığ meydana gelebilirken, ağaçlarda biriken karların düşmesi, kar üstü araçların gürültüleri de çığa neden olabiliyor. 
     
     ÇIĞ TÜRLERİ VE ÖNLEME YOLLARI 

     Çığ tabaka, kuru ve toz kar ile ıslak kar çığları olarak sınıflandırılıyor. 
     Çığı önlemek için teraslama, ağaçlandırma, kar çitleri, ağlar, şaşırtmacalı kazıklar ve tripodlar, kar perdeleri ve rüzgar çatıları oluşturulması öneriliyor. 
     Çığı önlemek için geciktirme tümsekleri, durdurma yapıları, çığ tünelleri ve barajlardan faydalanılıyor. 
     Çığ afetini önlemek için suni çığ oluşturma yöntemleri de kullanılıyor. Çığ tehdidi bulunan bölgelerde catex, gazex, avalhex olarak adlandırılan yöntemlerinin yanı sıra bazı patlayıcılar ile çığ kontrollü olarak düşürülüyor. 
     

     
</TEXT>
</DOC>
