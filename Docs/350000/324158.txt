<DOC>
<DOCNO> 324158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur41.html </URL>
<DATE> 2005/03/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sahte rakıdan ölümlerde antidot bulunmadığı iddiaları... 
</HEADLINE>
<TEXT>

     Sağlık Bakanlığı, metil alkol zehirlenmelerinin tedavisinde kullanılan fomepizol adlı antidotun Türkiye'de bulunmadığı iddiaları üzerine, bilimsel kurul topladı. 
     Bilimsel Kurul, metanol zehirlenmesini tedavide kullanılan etil alkol veya fomepizol adlı antidotların bilimsel olarak kanıta dayalı klinik veriler açısından birbirlerine üstünlüklerinin henüz gösterilmediğini, bu nedenle Türkiye'de kullanılmadığını bildirdi. 
     Refik Saydam Hıfzıssıhha Merkezi Başkanı Turan Aslan, bilimsel kurulun yaklaşık 5 saat süren toplantısının ardından basın toplantısı düzenledi. 
     Aslan, Sağlık Bakanlığı'ndan ilgili bürokratlarla çeşitli üniversitelerden öğretim üyelerinden oluşan Bilimsel Kurul toplantısında alınan kararları açıkladı. 
     Sahte rakından ölümlerin ardından bakanlığın konuyu dikkatle incelemeye aldığını ve yeni tedavi protokollerinin gözden geçirildiğini belirten Aslan, alkol alan kişide metanol zehirlenmesi olduğunu söyleyebilmek için, 12-24 saat içinde ortaya çıkan göz, nörolojik sistem bulguları, oluşabilecek metabolik asidozun gözlenmesi gerektiğini vurguladı. 
     Aslan, metanol aldığı şüphesiyle hastanelere başvuran her hastada, alkol alma zamanıyla bağlantılı, ilkyardım, hastayı kusturmamak, ilk 1 saat içinde mide yıkanması, kömür uygulamak, böbrek fonksiyonlarını yakından takip etmek gibi tedavilerin uygulanması gerektiğini kaydetti. 
     Turan Aslan, ciddi metabolik anormallikler gelişmesi durumunda hastaya hemodiyaliz yapılacağını ifade etti. 
     
     ''FOMEPİZOL ANTİDOTU DAHA PRATİK'' 
     Söz konusu hastalarda daha fazla toksik metabolik oluşumunu engellemek için etanol etil alkol veya fomepizol ile antidot tedavisi uygulanabileceğini anlatan Aslan, şunları kaydetti 
     ''Metanol zehirlenmesini tedavide kullanılan etil alkol veya fomepizol adlı antidotların bilimsel olarak kanıta dayalı klinik veriler açısından birbirlerine üstünlükleri henüz gösterilmemiştir. 
     Femopizolün tedavide uygulama açısından ve ilgili parametrelerin takibi açısından daha pratik olduğu bilinmektedir.'' Aslan, metanol zehirlenmeleriyle ilgili sağlık kuruluşlarında gerekli önlemlerin alındığını ve gerekli bilgilendirmelerin yapıldığını, laboratuvar olanaklarının son noktasına kadar değerlendirildiğini ve gerekli analiz imkanlarının sağlandığını bildirdi. 
     
     ''BİLİM KURULU KARAR ALIRSA İTHAL EDERİZ'' 
     Gazetecilerin sorularını da yanıtlayan Aslan, bir soru üzerine, femopizolün, tedavide etil alkole alternatif olarak kullanılabilecek bir başka ilaç olduğunu söyledi. Bu antidotun Türkiye'ye girişinin yasaklandığına dair herhangi bir yazı veya işlem olmadığını vurgulayan Aslan, şöyle devam etti 
     ''Bu ilacın Türkiye'ye sokulması için İlaç Eczacılık Genel Müdürlüğümüze herhangi bir müracaat da yoktur. Eğer Bilim Komisyonumuz fomepizolün mutlak kullanılması yönünde bir karar alsa İlaç ve Eczacılık Genel Müdürlüğü'nün ruhsatına ihtiyaç duymadan Sağlık Bakanlığı Zehir Danışma Merkezi olarak hemen ithalat işlemine başlayacağız. 
     Böyle bir öneri gelmediği için şu anda olay değerlendirme altındadır.'' 
     
     ''FOMEPİZOL NEDEN KULLANILMADI '' 
     ''Fomepizol uygulanması daha pratikse neden Türkiye'de hastalara uygulanmadı '' sorusu üzerine Aslan, ''Tedavide başarı yönünden herhangi bir üstünlüğü gösteren bir parametre yok elimizde. Metil alkol zehirlenmesinde olan bir hastayı etil alkolle de fomepizolle de tedavi etseniz biri diğerinden daha üstün diye bir durum söz konusu değil. Bu, klinik olarak hastayla temas eden doktorlarımız açısından verilen bir bilgidir'' dedi. 
     Belli üniversitelerin farmakoloji profesörlerinin, ''bu antidotun mutlaka kullanılması, böylelikle ölümlerin önlenebileceği'' yönündeki açıklamalarının hatırlatılması üzerine Aslan, ''Fomepizol kullanılsaydı ölümler olmayabilirdi yönündeki açıklamalar çok iddialı. Bilim Kurulumuz da bu açıklamanın çok iddialı bir yaklaşım olduğu düşüncesinde...'' diye konuştu. 
     ''Fomepizol en azından denenemez miydi '' sorusuna karşılık da Aslan, ''kanıtlanmamış bir tedaviyi mutlaka denemek gerekir'' gibi bir tavır sergileyemeyeceklerini belirterek, ''Ama böyle bir kanıt olsa zaten o konuda hiçbir ihmal söz konusu olmayacaktır. Halkımıza vereceğimiz sağlık hizmeti açısından hiçbir ekonomik yükten kaçınmıyoruz'' dedi. 
     Aslan, bir başka soru üzerine, metil alkol zehirlenmelerinde mutlaka fomepizol kullanılması gerektiğini kabul eden bir ülke olmadığını, söz konusu antidotun ABD ve Fransa'da üretildiğini bildirdi. Turan Aslan, ''Ancak konuyu yakın takipte tutacağız. Bilimsel çevrelerin görüşlerini takip edeceğiz'' diye konuştu. 
     
     ''360 KAT FAZLA METİL ALKOL ÇIKTI'' 
     Başkanlık bünyesindeki Zehir Danışma Merkezi'ne konuyla ilgili kişiler veya hekimler tarafından toplam 687 başvuru yapıldığını, bunların 43'ünün doğrudan sahte rakı nedeniyle zehirlenme olduğunu kaydetti. 
     Aslan, toksik etki ortaya çıkmaması için, içkide binde 15 civarında metil alkol bulunabileceğinin kabul edildiğini, ancak toplanan sahte rakılara yapılan analizler sonucunda, olabilir değerinin 360 katına ulaşan değerler saptandığını bildirildi. 
     İstanbul'da yapılan analizlerde alınan 188 örnekten 32'sinde metil alkol tespit edildiğini ifade eden Aslan, Ankara ve İstanbul'daki numunelerin temiz çıktığını belirtti. 
     Vatandaşları da uyaran Aslan, sahte alkol alındıktan sonra zehirlenme belirtilerinin geç görülebileceğini, bu nedenle vatandaşların, görme bozukluğu, bulantı, kusma, mutsuzluk gibi belirtilerde hemen bir sağlık kuruluşuna başvurmalarını istedi. 
     
     İDDİA 
     Ankara Üniversitesi Tıp Fakültesi Farmakoloji Anabilim Dalı Öğretim Üyesi Prof. Dr. Cankat Tulunay, alkol zehirlenmelerinin tedavisinde kullanılan fomepizol adlı antidotun Türkiye'de bulunmadığını belirterek, ''Eğer metanol zehirlenmesinde kullanılan antidot, ilk gün getirtilseydi onlarca kişi ölmeyecekti'' şeklinde açıklama yapmıştı. 
     
</TEXT>
</DOC>
