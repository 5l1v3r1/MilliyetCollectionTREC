<DOC>
<DOCNO> 342372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/ekonomi/eko02.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asgari ücreti tartışalım' 
</HEADLINE>
<TEXT>


IMF Başkan Yardımcısı Krueger'ın gündeme getirdiği asgari ücret konusunun tartışılması gerektiğini söyleyen IMF Türkiye Temsilcisi Bredenkamp, "Şirketlerin sıkıntılarını nasıl körüklediğine bakılmalı" dedi 

EKONOMİ SERVİSİ 

IMF Türkiye Temsilcisi Hugh Bredenkamp, "Asgari ücret acaba hangi ölçüde şirketlerin sıkıntılarını körüklüyor, buna bakmak lazım" dedi. Asgari ücret gibi konuları her zaman tartışmaya hazır olduklarını ifade eden Bredenkamp, "Bir tartışma yaratılması gerekiyor. Hükümet sonuç olarak en iyi seçeneğin ne olduğuna karar vermeli" dedi. 
Bredenkamp, CNN Türk'ün canlı yayınında soruları yanıtlarken, yeni yapılan stand-by'la üç yıl sonra IMF'ye gerek olmayacak bir noktaya gelineceğini ifade etti. Bredenkamp, ödemeler dengesi beklenenden daha hızlı iyileşirse IMF'den kaynak kullanımı yapılmayabileceğini söyledi. IMF Başkan Yardımcısı Anne Krueger'in, asgari ücretin yüksek olduğuna ilişkin açıklamasının kayıtdışı ve işsizlikle ilgili olduğunu belirten Bredenkamp, "Krueger'in söylediği emek piyasasına bakılması gerektiği. Emek üzerinden ödenen vergiler çok daha yüksek, düzenlemelere baktığınız zaman işçilerin işe alınması çok daha zor" diye konuştu. 

'Hassas konular' 
"Vergilerin mi, sigorta priminin mi, yoksa asgari ücretin mi düşürülmesi gerektiğine" ilişkin soru üzerine Bredenkamp, "Türkiye'nin çıkarına en iyi olan ne ise, diğer sosyal ortaklarla tartışılarak belirlenmeli" dedi. Bredenkamp, asgari ücret konusunun hükümetle yakın gelecekte tartışılıp tartışılmayacağına ilişkin soru üzerine, şunları söyledi 
"Biz bu tür konuları her zaman tartışmak isteriz. Bütün fikirlere açığız. Umuyoruz diğer kişiler de bunlara açık olurlar. Bunların hassas konular olduğunu biliyoruz. Haklılık olduğunu da görüyoruz. Bir tartışma yaratılması gerekiyor. Hükümet sonuç itibarıyla en iyi seçeneğin ne olduğuna karar vermeli." 

'Cari açık hedefi gerçekçi' Bredenkamp, ilk üç ayda cari açık rakamlarının her zaman daha büyük göründüğünü, ancak hedefin tutturulabilir olduğunu söyledi. Bredenkamp, yıl sonu için 15 milyar dolarla GSMH'nin yüzde 4.5'i düzeyinde revize edilen cari açık tahminini 'gerçekçi' olarak nitelendirdi. Vergi ve prim aflarının vergisini zamanında ödeyenlere haksızlık olduğunu ve vergilerin zamanında ödenmemesini teşvik ettiğini anlatan Bredenkamp, "Hükümet af olgusuna bizimle aynı şekilde bakıyor" dedi. 
Bredenkamp, genel sağlık sigortasıyla şu anda sosyal güvencesi olmayanları da kapsama alan sağlık reformunun maliyetinin 9.6 milyar YTL olacağını belirtti. Bu maliyetin uzun vadede artıya dönüşeceğini belirten Bredenkamp, "Eğer etkin tasarruf edilemezse ciddi sorunlarla karşılaşabilirsiniz" dedi. 

TT ve Tüpraş'ı görelim 
Özelleştirmeleri hayati olarak nitelendiren Bredenkamp programının başarılı olduğunu söylemek için henüz erken olduğunu vurguladı. Bredenkamp, Türk Telekom başta olmak üzere Erdemir ve Tüpraş özelleştirmelerini görmek gerektiğini söyledi. 


</TEXT>
</DOC>
