<DOC>
<DOCNO> 346863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo09.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnişli - çıkışlı 
</HEADLINE>
<TEXT>


KAAN BORA 


Futbolculuk döneminde PSV Eindhoven ile büyük başarılara imza atan Eric Gerets teknik direktörlük kariyerine 1992'de Club Liege ile başladı. Ama ismini Lierse ile duyurdu. Sürekli kullandığı sakalı ve doğduğu yer olan Rekem'den dolayı Rekem Aslanı olarak anılan Gerets, 1994'te başına geçtiği bu küçük takımı 1997'de Belçika Ligi şampiyonu yaparak, ilk zaferine ulaştı. 
1997-1998 sezonunda göreve başladığı Club Brugge'ü ilk senesinde mutlu sona ulaştırdı. 1999'da uzun yıllar formasını giydiği PSV Eindhoven'dan gelen teklifi hemen kabul edip, Hollanda ekibinin başına geçti. İlk yılı boş geçtikten sonra PSV'ye iki Hollanda şampiyonluğu kazandırdı. Ancak Gerets için bundan sonra düşüş başladı. Belçikalı teknik adam, takımda oyuncularla büyük problemler yaşadı. Kulüp yönetimi, Van Bommel ve Rommedahl gibi yıldızlarla kişisel kavgalara girişen Gerets'in işine 2002'de son verdi. 2002-2004'te Alman Ligi'nde Kaiserslautern'i çalıştıran 51 yaşındaki teknik adam görevinden yoğun baskılar nedeniyle ayrılmak zorunda kaldı. 
Gerets iki sezondur Wolfsburg'da, Galatasaray'dan çok daha iyi bir kadroya sahip olmasına karşın hiçbir başarıya ulaşamadı. Arkasında dev Wolswagen firmasının maddi desteği ve elinde Hofland, Quiroqa, D'Alessandro Bu oyuncu Maradona'nın veliahtı olarak gösteriliyordu ve Almanya'ya 10 milyon Euro'ya geldi , Karhan, Thiam, Klimowicz, Brdariç, Martin Petrov gibi yıldız oyuncular bulunan Gerets için bu sezon tam anlamıyla fiyaskoydu. Yeşil - Beyazlılar ligi 9. bitirip, UEFA Kupası'na bile gidemedi. Futbolcularla olan diyaloglarında sorun yaşayan Gerets'in, Wolfsburg ile büyük maçlarda motivasyon sorunu yaşadığı biliniyor. 


</TEXT>
</DOC>
