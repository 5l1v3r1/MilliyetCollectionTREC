<DOC>
<DOCNO> 301771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/spor/bbas.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek karmaşası 
</HEADLINE>
<TEXT>



Demirel'in iddiası 
BASKETBOL Federasyonu Başkanı Turgay Demirel'in, dün ligdeki on İstanbul kulübünden "tam destek" aldığı yönündeki açıklaması karmaşaya yol açtı. Fenerbahçe Başkanı Aziz Yıldırım, Galatasaray Başkanı Özhan Canaydın, Efes Pilsen Başkanı Tuncay Özilhan, Beykoz, Darüşşafaka, Işık, İTÜ, İÜSK, Migros, Tekel kulüplerinin başkan ve temsilcileri ile Hyatt Regency Oteli'nde bir araya gelen Demirel, toplantı sonrası "sözlü ve yazılı" destek aldığını açıkladı. 

Arıboğan'dan açıklama 
DİĞER aday Lütfi Arıboğan ise, yayınladığı bildiri ile bu desteği yalanladı. Bildiride, "Galatasaray, İTÜ, Tekel, Darüşşafaka, Işıkspor'un temsilcileriyle yaptığım görüşmelerde böyle bir toplu harekette bulunmadıklarını ve imza atmadıklarını öğrendim. Ayrıca Sayın Canaydın, 'deklarasyona imza atmak yanlış olur. Özgür irademizi seçimde göstereceğiz' dedi" ifadeleri yer aldı. Arıboğan, bugün 17.00'de Dedeman Oteli'nde basketbol ailesi ile bir araya gelecek. 


</TEXT>
</DOC>
