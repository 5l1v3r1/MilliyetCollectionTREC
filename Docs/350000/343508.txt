<DOC>
<DOCNO> 343508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/magazin/amag.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel Baba için kolları sıvadılar 
</HEADLINE>
<TEXT>


Noel Baba'nın Türkiye'de yaşadığını dünyaya duyurmak amacıyla çekilecek animasyon filminde Ata Demirer, Mehmet Ali Erbil gibi pek çok ünlü isim seslendirme yapacak 

BAYRAM KAYGUSUZ 

Noel Baba için "Demreli Aziz Nikola" adıyla animasyon filmi çekilecek. Yapımcılığını Sami Dündar, Ezel Akay, Ufuk Ahiska ve Filiz Senger'in üstleneceği filmdeki önemli karakterleri, birbirinden ünlü isimler seslendirecek. Noel Baba'yı Rüştü Asyalı, 'sahte Noel Baba' Robot Santa Max'ı Ata Demirer, Fatma Nine'yi Demet Akbağ, Fatma'yı Yasemin Yalçın, Niko'yu Ozan Güven, Ali'yi Özkan Uğur, Zeliha'yı Şebnem Dönmez, Rengeyiği Rudolf'u Okan Bayülgen, Pırt Sıpa'yı Mehmet Ali Erbil, muhtarı ise Uğur Yücel seslendirecek. 

İyi bir tanıtım 
Türkiye'de ilk kez uzun metrajlı stop-motion animasyon tekniğinde film çekileceğini belirten proje sorumlusu Dündar, şunları söyledi "Noel Baba ile dünyanın gözünü Türkiye'ye çevirmek istiyoruz. Asıl yaşadığı ülkeyi çoğu insan bilmiyor. Çünkü Amerikan filmlerinde Noel Baba'nın gerçek kimliğine değinilmiyor. Türkiye'nin tanıtımı ve Noel Baba olarak bilinen 'Demreli Aziz Nikola'yı anlatmak için bu projeyi hayata geçiriyoruz. Noel Baba'nın bir Türk markası olduğunu vurgulayacağız. Filmi dijital fotoğraf makineleri ile çekeceğiz." Dündar, filmin tanıtımında aktör Tom Hanks'in görüşlerine de yer vereceklerini söyledi. 




</TEXT>
</DOC>
