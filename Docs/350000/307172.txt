<DOC>
<DOCNO> 307172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko21.html </URL>
<DATE> 2005/01/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Bizde insanlar, hayatlarına malları kadar değer vermiyor'' 
</HEADLINE>
<TEXT>

     Anadolu Hayat Emeklilik Genel Müdürü Mustafa Su, 2004'ü ''ısınma yılı'' olarak değerlendirdikleri bireysel emeklilik sisteminde bu yıl önemli bir ivme yakalayacaklarını düşündüğünü bildirdi. 
     Su, bireysel emeklilik sisteminin ilk yılında 328 bin 682 sözleşme sayısına, 314 bin 10 katılımcı sayısına ve 300 milyon YTL fon büyüklüğüne ulaşıldığını anımsattı. 
     Sözleşme sayısı ile katılımcı sayısı arasındaki farkın, birden fazla emeklilik poliçesi satın almanın yanı sıra işveren katkılı planlarda bazı işverenlerin kendi ve katılımcı katkıları için ayrı sözleşme açmasından kaynaklandığını belirten Su, ilk yılı şöyle değerlendirdi 
     ''Bana göre iyi. Başlangıçta yapılan projeksiyonların bir miktar altında, ama bu projeksiyonlar biraz abartılıydı diyebilirim. Yatırım fonları ile kıyaslandığında çok iyi başladı demek mümkün.'' Bireysel emeklilik sistemini tetikleyecek unsurun büyük grupların bu işe girmesi olduğunu vurgulayan Su, sadece kendilerinin temasta bulunduğu yüzlerce grup bulunduğunu, bir bölümünün 7-8 bin çalışanı olduğunu söyledi. 
     
     ARACI SAYISI AZ 

     Bireysel emeklilik planı satışlarının devam ettiğini, bu alanda aracı sayısının artması gerektiğini bildiren Su, şunları kaydetti 
     ''Aslında tek yapmamız gereken, reklamın, tanıtımın önemini yadsımıyorum ama süratle aracı sayımızı artırmaktır. Yani bu işle uğraşan insanların sayısını artırmamız lazım. Sadece Polonya'da 400 bin tane bireysel emeklilik aracısı var. Polonya örneğine bakıldığında bizde 1 milyonu geçmesi lazım. Şu anda aktif, sınava girip kazanmış aracı sayımız 4-5 bin civarında.'' Bireysel emeklilik sistemine katılım için insanların maaşlarının en az yüzde 7-8'ini bu işi ayırmaları gerektiği görüşünü dile getiren Su, ''2004'ü bireysel emeklilik sistemine ısınma yılı olarak değerlendiriyoruz, 2005'den itibaren bireysel emeklilik sisteminde önemli bir ivme yakalayacağımızı düşünüyorum'' dedi. 
     Bir tasarruf aracı olan birikimli hayat sigortasına da aynı ölçüde önem vermeye devam ettiklerini kaydeden Su, bir kişinin, 10 yıl sonra çocuğunu yurt dışına göndermeyi planlıyorsa birikimli hayat sigortası alması, daha uzun vadeli düşünüp kendi emekliliğine yatırım yapmak istiyorsa, bireysel emeklilik sistemine girmesi gerektiğini bildirdi. 
     
     ''İNSANLAR HAYATLARINA MALLARI KADAR DEĞER VERMİYOR'' 

     Su, hayat ve hayat dışı sigortalarda yaşanan çarpıklığı ifade ederken de Batı ülkelerinde sigorta prim üretiminin yarısı hayat, yarısı hayat dışı branşlarında iken, Türkiye'de prim üretiminin büyük bölümünün hayat dışı branşlarda olduğunu bildirdi. Su, şunları söyledi 
     ''Hayat dışı, yani ev, araba gibi maddi varlıkların sigortalanması Batı'da yarı yarıya iken, bizde 4-5 katı. Prim üretimleri seviyesinin ortaya koyduğu gerçek, bizde insanlar hayatlarına malları kadar önem vermiyorlar. Nedeni de 'Ben öldükten sonra parayı ne yapayım' umursamazlığı maalesef. Hayat sigortaları satarken aldığımız negatif tepkilerden biri bu. Bunun adını 'ölüm sigortası koyun' diyorlar. 
     Tabii hayata bağlı, yaşama ihtimaline bağlı bir sigorta. Yaptırırsanız, 10 gün sonra bir kazada ölsün, çok ciddi paralar ödeyebiliyoruz geride kalanlara. Bunlardan binlerce kişi yararlanıyor. Son iki yılda bizim ödediğimiz 10 bin kadar. Bunu 4'le çarpın 40 bin kişi, o ölümün verdiği acının dışında maddi kaygıların içine düşmekten kurtulmuş olacak. Bunu yapmıyor. 'Arkadaş sen öleceksin, sigorta yaptır' demek iyi bir reklam tarzı değil ama ölüm, hayatımızdaki en önemli gerçek.'' Su, tasarruf amacı taşıyan birikimli hayat sigortalarında maluliyet ve ölüm halinde çok önemli rakamlar ödendiğine işaret ederek, sadece kendilerinin son iki yılda 25 milyon doları aşan bir rakam ödediklerini bildirdi. 
     
</TEXT>
</DOC>
