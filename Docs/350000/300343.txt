<DOC>
<DOCNO> 300343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur35.html </URL>
<DATE> 2004/12/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sahte belge düzenlediği öne sürülen avukata tutuklama 
</HEADLINE>
<TEXT>

     Antalya Barosu'na kayıtlı bir avukat hakkında, başkasına ait araziyi sahte mahkeme belgesi düzenleyerek bir tanıdığının üstüne geçirdiği ve usulsüz olarak satışını yaptırdığı gerekçesiyle soruşturma başlatıldı. Ortadan kaybolan avukat gıyabi tevkif kararıyla aranırken, kendi hesabına bankaya yatırılan paradan çeken ve yakalanan avukatın eşi tutuklandı. 
     Alınan bilgiye göre, Süleyman Kanlı'nın, yaklaşık 115 dönüm arazisinin, düzenlenen sahte mahkeme belgeleriyle K.A'nın üzerine geçirildiği ve MNG Holding'e bağlı bir şirkete satıldığı yolunda iddiası ve şikayeti üzerine soruşturma başlatıldı. 
     Cumhuriyet Savcılığı'nca yürütülen soruşturma kapsamında yapılan araştırmada, arazinin K.A'ya devrini sağlayan mahkeme kararının sahte olduğu, 17 Aralık'ta MNG'ye satışı yapılan araziden 1 trilyon lira gelir elde edildiği belirlendi. 
     Arazinin devri konusunda sözkonusu sahte mahkeme kararını düzenlediği iddiasıyla Antalya Barosu'na kayıtlı avukat G.A. hakkında soruşturma başlatıldı. Arazinin satışından elde edilen paranın 700 milyar lirasının, avukatın kızlık soyadını taşıyan eşi Nurten Koşar adına bir bankanın Konyaaltı Şubesi'ndeki hesaba yatırıldığı belirlendi. 
     Paranın 300 milyar liralık kısmının da satış sonucu avukat tarafından elden nakit olarak alındığı öne sürülürken, takibe alınan Nurten Koşar, bankadan parayı çektiği sırada polis tarafından yakalandı. 
     Nurten Koşar tutuklandı, ortadan kaybolan avukat eşi G.A. ile kendi üzerine sahte belgeyle arazi devri yapılan K.A. hakkında, savcılığın talebiyle gıyabi tutuklama kararı çıkarıldı. 
     Bu sırada banka hesabındaki 695 milyar lira bloke edildi, gerçek değerinin 2,5 trilyon lira olduğu ileri sürülen arazinin satış kararının da durdurulduğu bildirildi. 
     Cumhuriyet Savcılığı'nın soruşturması sürerken, Antalya Barosu da avukat G.A. hakkında soruşturma başlattı. Avukatın daha önce çeşitli sürelerle meslekten men ve disiplin cezaları aldığı öğrenildi. 
     
</TEXT>
</DOC>
