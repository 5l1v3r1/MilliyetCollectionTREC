<DOC>
<DOCNO> 333560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo20.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksa biz aptal mıyız 
</HEADLINE>
<TEXT>


YAKAN TOP Nilay YILMAZ 


Star televizyonu Spor Müdürü Serhat Ulueren'in, Telegol programında Ersun Yanal'la uğraşmaktan vazgeçtiğini sanmıştık da sevinmiştik. Ancak sevincimiz kursağımızda kaldı. Çünkü Ulueren, yine Ersun Yanal'la ilgili kendine göre şok ve skandal haberler dosyasıyla ekran karşısındaki yerini aldı. 
Yanal'ın geçen hafta İtalya'ya gitmesini skandal olarak niteleyen Telegol programı, ilk önce "Yanal niye İtalya'ya gitti " başlıklı dev anketi bizlere sundu. Ardından da Ersun Yanal'la İtalya dönüşünde yapılan röportajı yayınladı. Yanal kendisiyle yapılan röportajda "Emre'nin sakatlığı vardı biliyorsunuz. Oynamadı. Onun dışında maç Milan'ın kontrolü altında geçti. Milan daha iyi bir takım ve kazandı" dedi. Star muhabirinin "Emre'nin oynamayacağını biliyor muydunuz " sorusuna da "Biliyorduk. En azından bir Şampiyonlar Ligi maçı izledik. Biliyorsunuz final Türkiye'de oynanacak. Takımları tanıdık. Önümüzdeki hafta da takip edeceğiz" yanıtını veren Yanal, birkaç soruyu ise "Teşekkür ederim" diyerek geçiştirdi. 
Serhat Ulueren ise Yanal'ın açıklamalarına ilişkin, "Diyor ki 'Emre'nin sakatlığı vardı biliyorsunuz' Yok, bilmiyoruz. Maçı yayınlayan biziz. Emre'yle konuşan benim. Emre'nin pazar günü sakat olduğunu bilen bizzat Ersin ve benim. 'Final Türkiye'de oynanacak' diyor. Bunu da bilmiyorduk, öğrenmemiz iyi oldu" diyerek, kendince dalga geçti. Ancak aynı Ulueren, Federasyonun hiçbir görevlisinin, Versay İletişim-Reklamcılık Şirketi'nin sahibi Ali Saydam'a danışmadan konuşmayacağını anlatmak için bakın neler dedi 
"Federasyonda bundan sonra artık kimse A diyemeyecek. Ta ki Reklamcı Ali Saydam'a danışmadan. Bunu Hasan Doğan bana bizzat söyledi. Bundan sonra hiçbir Federasyon görevlisi, Ersun Yanal buna dahil mi, değil mi bilmiyor kendisi, ben de bilmiyorum Versay İletişim-Reklamcılık Şirketi'nin sahibi Ali Saydam'a danışamadan A diyemeyecekmiş. Bunu da yeni öğrendim. Yani biz soruyoruz. Muhtemelen cevap kimden geleceğini de bilmiyorum. Muhatap çok ama karşımda, muhataplardan cevap gelmeyeceğinden de eminim. Çünkü artık Ali Saydam'ın okeyi olmadan hiçbir Federasyon görevlisi, buna başkan da dahil, ama bilmiyorum geçen hafta gece saat 01.30'da ATV'de programa bağlandı. Sordu mu, sormadı mı, Sayın Levent Bıçakçı Ali Saydam'dan görüş aldı mı bilmiyorum. Ama öğrendiğim bir şey var ki, Ali Saydam'ın haberi olmadan kimse bağlanamayacakmış." 
Ulueren, 50 saniye içinde kelimelerin yerini değiştirerek yukarıdaki cümleleri kurdu. Şimdi soruyoruz size, Ulueren programını izleyenlerin aptal olduğunu düşünüp, anlayabilmemiz için mi aynı şeyleri defalarca tekrarlıyor, yoksa Ersun Yanal'ın konuşmasıyla dalga geçen kendileri konuşmayı mı bilmiyor 

Boş bir stattan daha hüzünlü, kimsesiz tribünlerden daha dilsiz bir şey yoktur. 
Eduardo Galeano 


Haberiniz var mı 

2006 Dünya Kupası Afrika elemelerinde Botswana'yı 4-0 yenen Gine'nin Başbakanı Lansana Conte, Avrupa'da top koşturan, Bordeaux'lu Feindouno ve Diawara ile Celtic'li Balde'ye jübile yaptıktan sonra hayatlarını idame ettirebilmeleri için biraz toprak ve ikişer traktör hediye etmeyi uygun gördü. 

Ne yaptın Necati 
Topu tutarsın, gelişine vurursun, ama oradan gol kaçmaz Necati. 
Turgay Şeren - Akşam 

Teşbihte hata olmaz 
Oyuncular sanki "kablosu soyulmuş bir gerilim hattı telini" elle tutar gibi oynuyor. 
Ümit Aktan - Türkiye 

Kıran kırana kopuş 
Şampiyonluk yarışı kıran kırana gidiyor, Fenerbahçe koptu. 
Reha Muhtar - 
Futbol Ateşi, ATV 


Eee, ne olacak 
Galatasaray'ın bu sene farklı bir tarafı var. Galatasaray 100. yılını yaşıyor. 99. ya da 101. yılını değil. 
Serhat Ulueren - Telegol, Star 

Allah korusun 
Sayın Çakar, yarın Allah korusun hakemler de bahis mafyasının organizasyonunun içine girebilir mi 
Kazım Kanat- Futbol Ateşi, ATV 

O kadar kusur olur 
Allah Hagi'yi büyük futbolcu olarak yaratmış ama diğer bütün sosyal ve insani özelliklerini güdük bırakmış. 
Ahmet Çakar - Sabah 




Foto-jenerik... 
2004 Avrupa Şampiyonası. Çek kaleci Blazek, ayağına kramp giren Alman rakibi Schweinsteiger'e sağlık görevlilerinden önce yardım ederken... 






</TEXT>
</DOC>
