<DOC>
<DOCNO> 316079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko30.html </URL>
<DATE> 2005/02/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şener IMF ve AB sürecinde bir takvim uygulanıyor, gecikme yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, IMF ve AB müzakere süreci konularında hükümetin, belli bir takvim uyguladığını, herhangi bir gecikmenin söz konusu olmadığını söyledi. 
     Tüsiad Başkanı Ömer Sabancı ise hükümeti, AB müzakere süreci konusunda ''yavaş hareket ediyor'' gördüklerini ifade etti. 
     Şener, Ömer Sabancı başkanlığındaki TÜSİAD Heyetini, Başbakanlık Merkez Binadaki makamında kabul etti. 
     Şener, görüşmenin basına açık bölümünde yaptığı konuşmada, şu anda gündemde IMF ile yapılacak görüşme ve AB müzareke sürecinin bulunduğunu, bu iki konuda da hükümetin bir takvimi bulunduğunu ve gecikme olmadığını söyledi. 
     AB müzakere sürecinin bir kaç kez Bakanlar Kurulu'na geldiğine işaret eden Şener, ''müzakere başkanı ve başmüzakereci ile müzakerenin yapısı'' konusundaki çalışmaların sürdüğünü kaydetti. 
     TÜSİAD Başkanı Ömer Sabancı da, bakanlarla yaptıkları görüşmelerde IMF ile ilişkiler ve AB müzakere sürecinin gündeme geldiğini belirtirken, IMF ile yeni Stand-By'ın imzalanması aşamasına gelindiği yönünde intiba edindiklerini söyledi. 
     
     ''DAHA HIZLI ADIMLAR ATILMALI'' 
     Sabancı, AB'den müzakere tarihinin alınmasının üzerinden, 18 Aralık'tan bu yana iki ay geçtiğini ifade ederken, ''bu konuda hükümeti yavaş hareket ediyor görüyoruz. Özellikle başmüzakereci ve müzakere heyetinin oluşturulması konusunda, daha hızlı adımlar beklediğimizi bakanlarımıza sunmak için geldik'' dedi. 
     
</TEXT>
</DOC>
