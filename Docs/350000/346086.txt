<DOC>
<DOCNO> 346086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo11.html </URL>
<DATE> 2005/05/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fener tatilde, Yanal isyanda 
</HEADLINE>
<TEXT>

     4 Haziran’da Yunanistan, 8 Haziran’da Kazakistan ile oynanacak maçlar öncesi F.Bahçe’nin 3 gün izin yapması Ersun Yanal’ı endişelendirdi 
     
     İdman yapmalarını istedi 
     Galatasaray’ı devirerek, şampiyonluğunu garantileyen Fenerbahçe’nin, ligin son haftasında Konyaspor’la oynayacağı maç öncesi antrenmanları bir kenara bırakıp, eğlenceye dalması, milli takımlar teknik direktörü Ersun Yanal’ı öfkelendirdi. Milli takımın çatısını oluşturan Sarı-Lacivertli oyuncuların bu durumuna bozulan Yanal’ın onlardan özel idman yapmalarını istediği öğrenildi. 
     
     Oradan oraya koşuyorlar 
     Daha önce Daum ile arası limoni olan Ersun Yanal’ın bu son gelişme nedeniyle bir hayli sinirli olduğu kaydedildi. Fenerbahçeli futbolcuların, idmanların kendi istekleriyle iptal edildiğini açıklaması bile Yanal’ı yumuşatamadı. Pazar akşamından beri eğlenen, dün klip çekimine katılan Sarı - Lacivertliler, bugün de giyim sponsoru Daniel Hechter’in Akmerkez’deki mağazasını ziyaret edecek. 
     
</TEXT>
</DOC>
