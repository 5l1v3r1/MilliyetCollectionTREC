<DOC>
<DOCNO> 329283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko15.html </URL>
<DATE> 2005/04/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
TİM verilerine göre ihracat Mart ayında yüzde 25.3 arttı... 
</HEADLINE>
<TEXT>

     Türkiye'nin Mart ayı ihracatı, yüzde 25.3'lük artışla 6 milyar 641 milyon dolar olarak gerçekleşti. 
     Türkiye İhracatçılar Meclisi TİM , kayda göre Mart ayı ihracat rakamlarını, Erzurum'da düzenlenen basın toplantısıyla açıkladı. 
     Ocak-Mart dönemini kapsayan üç ayda ise ihracat, yüzde 26.2 artışla 17 milyar 368 milyon doları buldu. 
     TİM verilerine göre, 2004 Nisan-2005 Mart dönemini kapsayan son bir yıllık ihracat tutarı da, yüzde 31.6 artarak 67 milyar 633 milyon dolara ulaştı. 
     Yılın ilk çeyreğinde ise 17 milyar 368 milyon 816 bin dolarlık ihracat kayıt altına alındı. 3 aylık dönemde ihracat artışı yüzde 26.21 oldu. 
     Geçen yılın Mart ayında 5 milyar 299 milyon 759 bin dolar olan aylık ihracat rakamı, bu yılın aynı döneminde yüzde 25.31 artışla 6 milyar 641 milyon 111 bin dolara ulaştı. 
     Sanayi sektörü ihracatı, yüzde 23.92'lik büyüme ile 4 milyar 555 milyon 769 bin dolara çıktı. Sanayi mamulleri ihracatı, toplam ihracat içinde yüzde 68.60 pay aldı. 
     
     OTOMOTİV LİDERLİĞE YAKLAŞIYOR 

     Mart ayı ihracatında hazır giyim ve konfeksiyon ürünleri liderliğini korumakla birlikte, ikinci sıradaki taşıt araçları ve yan sanayi ürünleri, aradaki farkı iyice kapattı. 
     Hazır giyim ve konfeksiyon ihracatı geçen ay yüzde 12.06 artışla 1 milyar 296 milyon 297 bin dolar, taşıt araçları ve yan sanayi ürünleri ihracatı yüzde 47.91 artışla 1 milyar 263 milyon 109 bin dolar olarak gerçekleşti. 
     İki sektörün ihracat içindeki payları arasındaki fark yarım puana kadar düştü. Toplam ihracatta hazırgiyim yüzde 19.52, taşıt araçları yüzde 19.02 pay aldı. 
     Aylık bazda fark kapanmakla birlikte, yıllık bazda hazırgiyim ve konfeksiyon ürünleri, taşıt araçları ve yan sanayi ürünlerinden yaklaşık 1.4 milyar dolar daha fazla ihracat gerçekleştirdi. 
     
     ARTIŞTA REKORTMEN ZEYTİN VE ZEYTİNYAĞI 

     Şubat ayından sonra Mart ayında da ihracatta aylık bazda rekortmen zeytin ve zeytinyağı oldu. Zeytin ve zeytinyağı ihracatı yüzde 158.85 büyüme ile 33 milyon 441 bin dolara yükseldi. 
     Tarım ürünleri kapsamındaki bitkisel ürünler ihracatı yüzde 39.02 artışla 624 milyon 985 bin dolara, ağaç ve orman ürünleri ihracatı yüzde 16.12 artışla 149 milyon 974 bin dolara çıktı. 
     Hayvansal ürünler ihracatı ise yüzde 6.44 azalarak, 27 milyon 522 bin dolara geriledi. 
     Sanayi sektörü kapsamında, tarıma dayalı işlenmiş ürünler ihracatı yüzde 14.35 artışla 595 milyon 350 bin dolara, kimyevi maddeler ihracatı yüzde 39.24 artışla 569 milyon 232 bin dolara, madencilik ürünleri ihracatı yüzde 37.82 artışla 118 milyon 277 bin dolara yükseldi. 

     
</TEXT>
</DOC>
