<DOC>
<DOCNO> 336808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonyas18.html </URL>
<DATE> 2005/04/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Baba adayları da aşerebilir... 
</HEADLINE>
<TEXT>

     Baba adaylarının da eşleriyle birlikte hamilelik süresince aşerip, mide bulantısı ve baş dönmesi gibi sorunlar yaşayabildiği bildirildi. 
     Memorial Hastanesi'nden psikolog Aslıhan Tokgöz Tozlu yaptığı yazılı açıklamada, baba adaylarının da eşleriyle birlikte hamilelik süresince duygusal ve fiziksel değişimler yaşabildiğine dikkat çekti. 
     ''Baba adayları da aşeriyorlar, mide bulantısı ve baş dönmesinden şikayet ediyorlar'' diyen Tozlu, şunları kaydetti 
     ''Baba adaylarının hamilelik belirtilerini anne adaylarıyla birlikte göstermesine Couvade Sendromu deniyor. Baba adaylarının yaklaşık yüzde 10 ile yüzde 65'inde görülen sendrom, hamilelik sırasında en sık 3. aya doğru ya da doğum yaklaştığında ortaya çıkıyor. Belirtileri ise duygusal değişimler, yorgunluk, baş ağrısı, bel ağrısı, bacaklarda kramp, kilo alma, mide bulantısı, baş dönmesi ve aşermedir.'' Bu durumun birden fazla nedeni olabileceğini belirten Tozlu, ''Hamile anne ile özdeşleşme isteği, kıskançlık, dünyaya yeni gelecek bebeğin korkusu, hamile eşin duygularının değişmesinden endişe edilmesi, cinsel yaşamdan zevk almamak gibi durumlardan doğan stres, baba adaylarının da hamilelik belirtileri göstermesine yol açabiliyor'' dedi. 
     Küçük önlemlerle bu durumun önlenebileceğini bildiren Tozlu, şunları kaydetti 
     ''Baba adayı, hamile eşini dışardan gözlemlemek ve onun mutluluğunu seyretmektense, onunla birlikte hamileliği yaşayarak, bu mutluluğu paylaşarak sendroma girmekten kurtulabilir. Baba olma korkusunu kitaplar okuyarak, diğer babalarla konuşarak ve ebeveyn kurslarına katılarak azaltabilir. Eğer maddi sıkıntılar yaşanacağı düşünülerek stres yaşanıyorsa, o zaman oturup her iki eşin de yeni bir aile bütçesi çıkartması, harcamaları ayarlaması ve bu konuda planlı olması bu stresi düşürecektir.'' 
     
</TEXT>
</DOC>
