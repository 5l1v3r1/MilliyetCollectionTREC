<DOC>
<DOCNO> 340611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/spo07.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tespihiyle geliyor 
</HEADLINE>
<TEXT>


İtalya Başbakanı ve Milan Kulübü'nün Onursal Başkanı Silvio Berlusconi, 25 Mayıs'taki finalde de Kırmızı - Siyahlılar'ı yalnız bırakmayacak. Berlusconi, "Elimde tespihle İstanbul'da olacağım" dedi 


Milan onun başkanlığı altında sayısız başarılara imza attı, müzesini her türlü kupayla donattı... Kırmızı - Siyahlılar'ın şu an Onursal Başkanlığı'nı yapan İtalya Başbakanı Silvio Berlusconi, 25 Mayıs'ta Atatürk Olimpiyat Stadı'nda Liverpool ile karşılaşacak takımına bu dev finalde de tam destek verecek. Başbakan Recep Tayyip Erdoğan'a yakınlığıyla bilinen Berlusconi, Milan'ın başarısı için protokol tribününde olmak istediğini belirtip, "Elimde tespihle İstanbul'da olacağım" diye konuştu. Berlusconi özellikle Milano'da bulunduğu dönemlerde Milan'ın maçlarını kaçırmıyor. Ünlü futbol adamı her ne kadar görevi nedeniyle kulüpten uzak görünse de Kırmızı-Siyahlılar'ı mümkün olduğunca yalnız bırakmıyor. 

Catania'da açıkladı 
İtalya'nın en önemli günlük gazetelerinden Corriere della Sera Berlusconi'nin, final maçı için İstanbul'a gideceğini, önceki gün Sicilya Adası'nın Catania kentinde söylediğini yazdı. Berlusconi'nin, Sicilya Bölge Yönetimi Başkanı Salvatore Cuffaro ile yaptığı görüşme sırasında hep birlikte İstanbul'a gitme konusunu da gündeme getirdiği bildirildi. Orta öğreniminde 7 yıl boyunca Milano'da Salesliler Tarikatı yönetimindeki bir özel kolejde eğitim gören Berlusconi'nin, o dönemden okul arkadaşı Cuffaro'ya İstanbul'a birlikte gitmeyi önerdiği de kaydedildi. 

'Milan şanslı bir takım' 
Futbol dünyasının renkli simalarından biri olarak bilinen Berlusconi, konuyla ilgili yaptığı açıklamada, "Cuffaro ile aramızda, yalnızca İtalya nedeniyle değil, Milan taraftarlığı sebebiyle de özel bir bağ var. Finale yükselen Milan, gerçekten şanslı bir takım. Böylesine önemli bir günde takımımın yanında olmak istiyorum. Sonuç olarak, vefalı Salesliler olarak, Türkiye'ye gideceğiz" ifadesini kullandı. 
Salesliler, bazı Katolik rahip ve rahibelerin üye oldukları tarikatlardan biri olarak niteleniyor. 1859'da "Salesli Aziz Francesco" adıyla Torino'da Giovanni Bosco tarafından kurulmuş olan tarikatın üyeleri, daha çok eğitim alanındaki etkinlikleriyle tanınıyorlar. 


</TEXT>
</DOC>
