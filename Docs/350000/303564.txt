<DOC>
<DOCNO> 303564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yasam/yas03.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkramiyeyi 22'ye böldü 
</HEADLINE>
<TEXT>


Asgari ücretli işçi Soner Büyüksolak, Milli Piyango'dan kazandığı 1 milyon 250 bin YTL'lik ikramiyeyi tüm ailesine eşit olarak paylaştırdı 

ERDOĞAN CANKUŞ Muğla DHA 

Hesaplara dağıttı 
MİLLİ Piyango'nun yılbaşı özel çekilişindeki 5 milyon YTL'lik 5 trilyon lira ikramiyenin 4 ortağından biri olan market işçisi Soner Büyüksolak, ikramiyesini aldı. Bek r olan 25 yaşındaki Büyüksolak, 1 milyon 250 bin YTL'lik 1 trilyon 250 milyar lira ikramiyeyi kendisi, annesi, babası, 6 kardeşi ve 13 yeğeni adına açtırdığı hesaplara paylaştırdığını söyledi. İşçi Soner Büyüksolak, parayı almak için önceki gün Milli Piyango Müdürlüğü'ne otobüsle gitti. 

4 tane çeyrek bilet almış 
0821918 numaralı biletiyle ikramiyeye ortak olan ve bir markette asgari ücretle çalışan Soner Büyüksolak, yılbaşı çekilişi için 4 çeyrek bilet aldığını, bunlardan ikisine de amorti çıktığını kaydetti. İkramiyeden sonra arkadaş ve akrabalarının "arttığını" belirten Büyüksolak, "Sonradan çıkan arkadaş ve akrabalar yanıma gelmesin. Hep yanımda olan insanlara yardım edeceğim" dedi. 

'Yokluğu çok iyi biliyoruz' 

Kazandığı ikramiyeyi 22 hesaba eşit olarak paylaştırdığını dile getiren Büyüksolak, şunları söyledi "7 kardeş olarak yokluk içinde büyüdük. Çiftçi babam ve annem çok sıkıntı çekti. Yokluğun ne olduğunu çok iyi biliyoruz. Bu para benim değil, onların. Yeğenlerimin geleceğini de garantilemek istedim. Markette çalışırken gazeteye baktım ve ikramiyenin bana çıktığını gördüm. Ailemle paylaşmak istedim. Bu paraya ihtiyacı olan çok insan var. Huzur içinde yaşamak istiyorum." 

Afşinli talihli parasını aldı 

ANKARA Milliyet 
Kendisi gitmedi 
MİLLİ Piyango'nun yılbaşı özel çekilişinde, 15 milyon YTL'lik büyük ikramiyenin Afşinli talihlisi, parasını dün aldı. Talihli adına İş Bankası Kahramanmaraş Şubesi'nden bir yetkili, Milli Piyango İdaresi Genel Müdürlüğü'ne gelerek, çeyrek bilete isabet eden 3 milyon 750 bin YTL'lik çeki tahsil etti. 

Diğer talihliler 
3 milyon YTL'lik ikramiyeyi kazanan diğer talihliler de paralarını almaya başladı. Fethiyeli talihli Özcan Arıkan'dan sonra, İstanbul'da satılan biletine 3 trilyon lira çıkan ve Diyarbakır'da oturan bir vatandaş adına da Ziraat Bankası kanalıyla 750 bin YTL'lik ikramiye tahsil edildi. 


</TEXT>
</DOC>
