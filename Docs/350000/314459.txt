<DOC>
<DOCNO> 314459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy07.html </URL>
<DATE> 2005/02/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Öğrenci affı ile birlikte askerlik tecili de gelecek 
</HEADLINE>
<TEXT>

     ANKARA Milliyet 

Binlerce üniversite öğrencisinin "türban" tartışmalarının gölgesinde beklediği af teklifi, AKP tarafından TBMM Başkanlığı'na sunuldu. En son affın yapıldığı 2000'den sonra "her ne sebeple olursa olsun" okullarıyla ilişiği kesilen öğrencileri kapsayan teklifte, okullarına döneceklere 3 sınav hakkı ve askerliğin ertelenmesi olanağı öngörüldü. 
     TBMM Milli Eğitim Komisyonu Başkanı Tayyar Altıkulaç'ın bazı üniversite temsilcileriyle birlikte hazırladığı teklif, AKP Grup başkanvekillerinin imzasıyla dün TBMM Başkanlığı'na sunuldu. Teklifin gerekçesinde, yaşanan son sosyal ve ekonomik krizlerin toplumun bütün kesimlerini ciddi şekilde sarstığı belirtildi. Gerekçede "Krizler üniversite gençliğinin gerek psikolojileri, gerekse başarıları üzerinde derin izler bırakmıştır" denilirken, aftan yararlanacak öğrenci sayısının 224 bini bulduğu, beklentiye sokulan öğrencilere fırsat verilmesinin zorunlu hale geldiği belirtildi. 
     
     "Nedeni ne olursa olsun" 
     Bir bölümü, alınmadıkları okullarıyla devamsızlık nedeniyle ilişkileri kesilen, bir bölümü de "disiplin suçu" gerekçesiyle atılan türbanlı öğrencileri de kapsayan af teklifi şöyle 
     Aftan, 2000 - 2001 öğretim yılından bugüne kadar kendi isteği ile ilişiği kesilenler dahil "her ne sebeple olursa olsun" ilişkiler kesilmiş öğrenciler yararlanacak. 
     İlişkilerinin kesilmesine neden olan bütün dersler için bir öğretim yılı devam ve 3 sınav hakkı tanınacak. Öğrenciler daha önce başarısız oldukları dersler programdan çıkarılmış ise bu derslerin yerine kurumlarınca belirlenecek başka derslerden sınava girecek. 
     Uygulamalı eğitim - öğretim yapan okullardan ayrılan öğrencilere, devam edemedikleri dersler ve uygulamalar için ilgili yükseköğretim kurumunca devam imkanı sağlanacak. 
     Azami öğrenim sürelerini doldurdukları için kurumları ile ilişkileri kesilen öğrencilere, alamadıkları dersler için bir defaya mahsus olmak üzere bir yıl devam etme ve sınav hakkı tanınacak. 
     
     Askerliğe erteleme 
     Müracaat süreleri içerisinde askerlik zamanı gelmiş olanlar, aftan yararlandıkları takdirde tecilli sayılacak. Askerlik görevini yapanlar terhislerinden sonraki 2 ay içinde aftan yararlanmak için müracaat edecekler. Gözlem altında veya tutuklu bulunanlar, bu hallerinin sona ermesini takip eden 2 ay içinde müracat edebilecek. 
     Aftan yararlanmak isteyenler kanunun yayınlandığı tarihten itibaren 2 ay içinde ilgili yükseköğretim kurumuna başvuru yapmak zorunda olacak. 
     
     Mastır ve doktora dahil 
     Lisans üstü ve doktora öğrencileri de af kapsamında olacak. Başarısız oldukları dersler ve yeterlilik için 2 sınav hakkı tanınan yüksek lisans öğrencilerine 1 yıl, doktora öğrencilerine de 2 yıl tez hazırlama süresi tanınacak. Doktora yeterlilik sınavına girebilmek için yabancı dil sınavında başarısız olanlara bir sınav hakkı tanınacak. 
     Sanatta yeterlililk veya tıpta uzmanlık alanlarında başarısız olanlara, başarısız oldukları derslerden laboratuvar ve uygulamalı derslere devam, eksik rotasyonlarını tamamlama koşulu ile 2 sınav hakkı tanınacak. 
     
</TEXT>
</DOC>
