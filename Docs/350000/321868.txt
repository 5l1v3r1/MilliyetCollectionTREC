<DOC>
<DOCNO> 321868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy17.html </URL>
<DATE> 2005/03/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rehn AB-Türkiye ilişkileri Kıbrıs'la ilişkilerle de ilgili 
</HEADLINE>
<TEXT>

     AB Komisyonu'un Genişlemeden Sorumlu Üyesi Olli Rehn, ''Avrupa-Türkiye Müzakerelerinde yeni bir sayfa açma konusu, Kıbrıs Cumhuriyeti ile iyi ilişkilerle de ilintilidir'' dedi. 
     Rehn, TÜSİAD'ın ev sahipliğinde gerçekleştirilen toplantıda yaptığı konuşmada, Gümrük Birliği'nin 10. yıldönümünün kutlanacağını anımsatarak, Türkiye-AB arasındaki ticaretin ve ekonomik işbirliğinin geliştirilmesi açısından büyük başarılar sağlanmasına rağmen, Türk tarafının yerine getirmediği bazı sözler bulunduğunu savundu. 
     Bunların kabul edilemez olduğunu ifade eden Rehn, şöyle konuştu 
     ''Gümrük Birliği'ne uymayan davranışlar var. Mesela ilaç sektöründe mülki haklar ve telekomünikasyondaki ithal lisanslar... Aynı şekilde birkaç yıldan beri et ithalatı durdurulmuş vaziyette. Dost ve ortak biri olarak şunu söylemek istiyorum, müzakerelere tam başlamakta olan bir ülkeden bunları görmek biraz şaşırtıcı. AB, bir gül bahçesi değil ama bütün Avrupa şirketleri için eşit ortam yaratmaya çalışır.'' AB'nin sağladığı yardımlara değinen Rehn, ''AB yardımının halihazır durumu 500 milyon avrodur. Müzakerelerin gidişatına göre bu önümüzdeki yıllarda büyük bir şekilde artarak Türkiye'de politik ve ekonomik reformları desteklemek için kullanıma sunulacaktır'' diye konuştu. 
     
     KIBRIS 

     Rehn, Kıbrıs konusuna da işaret ederek, şunları kaydetti 
     ''Avrupa-Türkiye müzakerelerinde yeni bir sayfa açma konusu Kıbrıs Cumhuriyeti ile iyi ilişkilerle de ilintilidir. İnanıyorum ki, bu konuda iş dünyası olumlu katkılarda bulunabilir. Adada iki toplum arasında daha iyi ilişkilerin gerçekleşmesine yardımcı olabiliriz.'' Kuzey Kıbrıs ile ticaret yapma konusunun ele alınarak anlaşmazlıkların kısa zamanda giderileceğini umduğunu dile getiren Rehn, ''Kıbrıs konusunun bütünüyle halli açısından önümüzdeki birkaç ay içerisinde yeni bir hız, ivme kazanmak gerekmektedir. Komisyon, ciddi müzakerelerin BM çerçevesi altında yürütülmesini desteklemektedir. Avrupa Komisyonu, Kıbrıs için ciddi konuşmaların başlatılmasına yardımcı olmaya hazırdır. Bu herkesin çıkarına olacaktır'' şeklinde konuştu. 
     
     ''AVRUPALI GENÇLER TÜRKİYE'NİN KATILIMINA AÇIK FİKİRLİ'' 

     Olli Rehn, Türkiye'nin AB'ye üyeliği sürecinde hareketli tartışmalar yaşandığını, hem Türkiye'de hem AB'de coğrafya, kültür, din, medeniyet, tarih gibi konularda soruların ortaya çıktığını ifade ederek, şöyle konuştu 
     ''Türkiye üyeliğinin AB entegrasyonuna ve Birlik'in görevlerine olan etkileri de tartışılmaktadır. Buradaki sorular anlaşılabilir ve müzakereler sürecinde bunlara hitap edilebilir. Bu soruların diğerleri ise bilinçsizlikten ve bilgisizlikten kaynaklanmaktadır. Yani çağdaş Türkiye'nin bugünkü konumunu bilmeyenlerin sözleri olabilir.'' AB ve Türkiye'nin birbirini daha iyi tanımaya ihtiyacı olduğunu dile getiren Rehn, ''Komisyon büyük ihtimalle Haziran'da fikirlerini ortaya koyacaktır'' dedi. 
     Rehn, Avrupa kamuoyundaki Türkiye'nin üyeliğiyle ilgili farklı düşüncelere dikkat çekerek, Avrupa ülkelerinde son zamanlarda yapılan çalışmalarda gençlerin yaşlı kuşağa göre Türkiye'nin katılımı konusunda açık fikirli olduğunu söyledi. Rehn, şöyle devam etti 
     ''Bu, Avrupa politik liderleri açısından düşünülmesi gereken bir husus. Bu bizim en büyük fırsatımız. Avrupa projesi bizim için çok kıymetli. Dolayısıyla politik liderlerin ileriye bakması gerekli. Artık Avrupa'da soğuk savaş yaşamıyoruz. 21. Yüzyıl Avrupası'nda yaşıyoruz. Avrupa'nın en önemli konularından biri de Müslüman dünyayla ilişkiler. Eğer Türkiye reform sürecinde başarılı olursa ve müzakereler iyi gittiği takdirde iki medeniyetin biraraya gelebilmesi söz konusu. Bu fırsat kaçırılmamalı.'' 
     
     ''BENİM ROLÜM, SATIŞ ELEMANI GİBİ OLAMAZ'' 

     Başbakan Recep Tayyip Erdoğan'ın söylediği gibi Kopenhag kriterlerinin ''Ankara kriterleri'' adını da taşıdığını, bunların Türk vatandaşlarının yararına yapılan girişimler olduğunu ifade eden Rehn, ''Ben Avrupa kamuoyunu ve Avrupa devletlerini ikna etmek açısından Türkiye'yi değerlendiremem. Bu Başbakan Erdoğan'ın ve 71 milyon Türk'ün üzerinde olan bir görev. Ama eminim ki adil, ciddi ve kararlı müzakereler Türkiye'yi AB üyeliğine götürecektir'' diye konuştu. 
     Olli Rehn, Helsinki Zirvesi'nde belirtildiği gibi aday ülkelerin müzakere sürecinde eşit olarak ele alınacağına işaret ederek, şöyle dedi 
     ''Bu süreçte benim rolüm, bir satış elemanı gibi olamaz. Bu süreçteki görevim ve Avrupa Komisyonu'nun rolü bir hakem ve yönetici rolüdür. Hakem, Türkiye'nin üyelik kriterlerine erişip erişmediğine karar verir. Türkiye'nin de adil bir oyunda Avrupa özelliklerini sergileme fırsatını bulması lazım.'' Gazetecilerin sorularını da yanıtlayan Rehn, bir gazetecinin, Kültür ve Turizm Bakanı Erkan Mumcu'nun istifa ettiğini anımsatarak, Mumcu'nun bir televizyon programında AK Parti hükümetinin ve Başbakan Erdoğan'ın tarama sürecinin Nisan'dan Ekim'e attığını söylediğini belirtip, ''Bu doğru mu '' sorusunu şöyle yanıtladı 
     ''Yerel politikalarınıza girmek istemem. Bu benim görevimde olan bir şey değil. İstifa eden Bakan benden daha iyi bilecektir, AB'de olan bir şeyi... Bizler ertelemiş değiliz. Ekim'de başlayacak. Avrupa Komisyonu'nun geçen Ekim'deki kararında bu açıkça belirtiliyor. Dolayısıyla paralel çalışacağız. 3 Ekim'den itibaren müzakereler tam gaz başlayacak.'' Her şeyin plana uygun gittiğini dile getiren Rehn, Finlandiya'daki İyi planlanmış bir şey yarı yarıya bitirilmiş iştir'' sözünü anımsatarak ''Biz, müzakerelere başlama yolunun yarısını katettik bile. Ama başladıktan sonra da çok çalışma gerekecek'' dedi. 
     
     İSTANBUL'DAKİ EYLEMLER 

     Rehn, bir gazetecinin 8 Mart Dünya Kadınlar Günü nedeniyle İstanbul'da yapılan eylemlerde polisin tutumunu kınadığını hatırlatarak, ''Avrupa'da yapılan eylemlerde de polisin tavrı sert oluyor. Onu da aynı şekilde kınıyor musunuz '' sorusu üzerine, gösteriler sırasındaki şiddetin her türlüsünü kınadıklarını ifade ederek, AB'de barışçıl gösteriler olması gerektiğini söyledi. İstanbul'daki olaylarda, göstericilerin coplanması görüntülerinin pek çok Avrupa kanalında gösterildiğine ve bunların Türkiye ile ilgili algılamalara olumlu katkıda bulunmadığına işaret eden Rehn, şöyle dedi 
     ''Bana, arkadaşlarımdan, Avrupa'da pek çok başkentten çeşitli telefonlar ve mesajlar geldi. Biz bunu, sayın Başbakan ve Dışişleri Bakanı ile görüştük. Dışişleri Bakanı Gül, bunu ciddi bir şekilde araştıracağını söyledi.'' Rehn, Türk tarafının üyelik sürecini hızlandırmak için ne gibi adımlar atması gerektiği sorusuna karşılık, ''Süreci hızlandırmanın kısa vadede en iyi yolu Ankara Anlaşması'nın adaptasyon protokolünü paraf edip, imzalamaktır. Bunun yapılması AB üyesi ülkelerin gözünde bir güven artırıcı tedbir olacaktır. Aynı şekilde, Kıbrıs görüşmelerinin tekrar başlaması açısından, olumlu, iyi niyet ve istek belirtecektir. Bizler, Kıbrıs sorununa ciddi bir çözüm bulmayı arzu etmekteyiz'' dedi. 
     Rehn, reformların hızla uygulanması gerektiğini de vurgulayarak, tüm dini camialar için eşit koşullar, ticari kuruluşlar arasında eşitlik sağlanması gerektiğini kaydetti. 
     Başka bir soru üzerine Rehn, Ukrayna'nın demokratikleşmesini desteklediklerini ifade ederek, ''Ukraynalılar, turuncu devrimi gerçekleştirdikleri için çok mutluyuz. Ukrayna'nın, AB'ye yaklaşmasını desteklemekteyiz'' dedi. 
     Konuşmasının ardından Rehn'e, TÜSİAD Yönetim Kurulu Başkan Yardımcısı Pekin Paran İstanbul ile ilgili bir kitap hediye etti. Rehn, hediyeyi alırken, ''Herhalde rüşvet alma konusuna girmez. Değerin belirli bir noktası var, yoksa onu hayır işine vermek zorunda kalırım'' dedi. 

     
</TEXT>
</DOC>
