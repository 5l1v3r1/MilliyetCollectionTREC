<DOC>
<DOCNO> 329950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonyas03.html </URL>
<DATE> 2005/04/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Cep telefonuyla günde 10 dakikadan fazla konuşmak zararlı 
</HEADLINE>
<TEXT>

     Zafer TOKUŞ DHA 

      SAKARYA üniversitesi Elektromanyetik Alanlar ve Mikro Dalga Tekniği Ana Bilim Dalı Başkanı Prof.Dr. Osman Serezci, GSM şirketleri tarafından yapılan cep telefonuyla konuşmaya özendirici reklam kampanyalarının yanlış olduğunu belirterek, günde 10 dakikayı geçen görüşmelerin sağlığa zarar verdiğini söyledi. 
     Sakarya Çevre ve Orman Müdürlüğü'nce, il genelinde artan baz istasyonlarına yönelik tepkiler nedeniyle, sivil toplum örgütleri, belediye, jandarma ve Emniyet Müdürlüğü yetkililerini bilgilendirmek amacıyla bir konferans düzenledi. Konferansa, İstanbul Telekomünikasyon Bölge Müdürlüğü'nde Fizik Mühendisi olarak görev yapan Lebibe Yalçındaş ve Sakarya üniversitesi Elektromanyetik Alanlar ve Mikro Dalga Tekniği Ana Bilim Dalı Başkanı Prof.Dr. Osman Serezci, konuşmacı olarak katıldı. 
     GSM şirketlerinin düzenlediği kampanyaların yanlış olduğunu belirten Prof.Dr. Osman Serezci, "GSM şirketlerinin kampanyalarını kesinlikle onaylamıyoruz. Bir kontöre dakikalarca konuşturulan gençlerin sağlığı ile oynanıyor. Sağlıklı bir kuşak yetiştirmek için bu reklamları kesinlikle yasaklamak gerekir. Bir takımın taraftarı veya bir karikatür kahramanı kullanılarak yapılan gençleri özendirici reklamlar Amerika'da yasak. Ama bizde gençler için özendirici bir sürü reklam yapılıyor'' dedi. 
     Özellikle gençlerin uzun süre cep telefonu kullanmamaları gerektiğini söyleyen Prof.Dr. Serezci, "Cep telefonunun çok gerekmedikçe kullanılmaması gerekir. Günlük konuşma süresi kesinlikle 10 dakikayı geçmemeli. Gençlerin vücudundaki su oranı fazla. Henüz olgunlaşmamış bir yapıları var. Bu nedenle, elektromanyetik dalga genç kuşakta daha büyük bir etki yapıyor. Gençlere kablolu telefonlarla konuşmalarını öneriyoruz. Ayrıca, rahatsızlığı olanların da cep telefonları ile fazla haşır neşir olmaları halinde hastalıklarının tekrarlama oranı artacaktır'' dedi. 
     Fizik Mühendisi Lebibe Yalçıntaş ise, güvenlik alanı dışında yapılan baz istasyonlarının insan sağlığına zararının olmadığını ileri sürdü. Yalçıntaş, "Baz istasyonları insan vücudunda 1 santigratlık ısı artışına neden oluyor. Yaptığımız çalışmalar sonrasında, güvenlik mesafeleri öngördük. 2001 yılından sonra kurulan tüm istasyonlar bizim belirlediğimiz kurallar çerçevesinde yapıldı. 2001 Temmuz'dan itibaren GSM'de belli bir standart kurulmuş olup bunun düzenlemeleri bizim tarafımızdan kontrol ediliyor'' dedi. 
     
</TEXT>
</DOC>
