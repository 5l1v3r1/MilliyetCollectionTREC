<DOC>
<DOCNO> 327089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo21.html </URL>
<DATE> 2005/03/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Basketbolda Beşiktaş'a saha kapatma cezası... 
</HEADLINE>
<TEXT>

     Basketbol Federasyonu Disiplin Kurulu, Türkiye Basketbol Ligi TBL takımlarından Beşiktaş'ın sahasını 1 maç kapattı. 
     Federasyondan yapılan açıklamaya göre, BJK Akatlar Spor ve Kültür Kompleksi'nde yapılan Beşiktaş-Erdemirspor maçı sırasında Beşiktaş seyircisinin sahaya yabancı madde atarak müsabakanın durmasına neden olması nedeniyle Beşiktaş'ın sahası 1 maç için kapatılırken, aynı zamanda siyah-beyazlı kulübe 3 bin YTL para cezası verildi. 
     Beşiktaş'ın, cezasını Bandırma Banvitspor maçında çekeceği bildirildi. 
     Kurul ayrıca, Erdemir Spor Salonu'ndaki Erdemirspor-Galatasaray maçı sırasında, Erdemirspor Kulübü taraftarlarının hakemlerine yönelik küfürlü tezahüratta bulunmaları ve sahaya yabancı maddeler atmaları nedeniyle evsahibi kulübe 750 YTL para cezası verirken, Erdemirspor Antrenörü Ayhan Kalyoncu'ya, müsabakanın ardından basın organlarına TBF ve hakemler hakkında verdiği beyanatların eleştiri sınırlarında kalması nedeniyle ceza verilmemesini uygun gördü. 
     
</TEXT>
</DOC>
