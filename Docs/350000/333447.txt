<DOC>
<DOCNO> 333447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur40.html </URL>
<DATE> 2005/04/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Brezilyalı kadın öğretim görevlisi uyuşturucu kuryesi çıktı 
</HEADLINE>
<TEXT>

     Teşekkül oluşturarak kokain ticareti yaptıkları öne sürülen 1'i Brezilyalı bayan öğretim görevlisi 2 sanığın yargılanmasına başlandı. 
     İstanbul 12. Ağır Ceza Mahkemesi'ndeki duruşmaya, tutuklu olan Brezilyalı öğretim görevlisi 22 yaşındaki Maura Campos De Carvalho ile Mustafa Gökalp katıldı. 
     Brezilya Fahri Konsolosu Silviyo Benbassat'ın aracılığıyla duruşmada ifadesi alınan Carvalho, öğretim üyesi olduğu ülkesinde ölümle tehdit edildiği için polise gidemediğini ve bu işe zorla karıştığını söyledi. 
     Kapalı bir yerde günlerce aç ve susuz bırakıldığını belirten Carvalho, ''Defalarca tecavüz edilerek bu işi yapmaya zorlandım. Gitmemem halinde annem ve kız kardeşimle birlikte öldürüleceğim söylendi. Zorla uçağa bindirildim. Ancak çantanın içinde uyuşturucu olduğunu bilmiyordum'' dedi. 
     Türkiye'ye gelip yakalanınca polisle işbirliği yaptığını anlatan Carvalho, ''Hatta beni telefonla arayan Brezilya'daki Muhammet'e hiçbir şey belli etmeyerek her şeyin yolunda olduğunu söyledim. O, Marcello isimli kişinin kaldığım otele geleceğini, çantayı ona vermemi istedi. Kendisini Marcello olarak tanıtan ve şu anda huzurda bulunan Mustafa Gökalp çantayı almaya geldi. Polisler de zaten yanımdaydı'' diye konuştu. 
     Kuyumculuk yaptığını ve İstanbul'a mal almak için geldiğini belirten Mustafa Gökalp ise önceden tanıdığı Tony isimli Filistinli birisinin, Sultanahmet'teki bir otelde kalan Marcello adlı bayanla gezebileceğini söylediğini bildirdi. 
     Otele gidince telefonla aradığı Marcello'yu lobiye çağırdığını belirten Gökalp, ''Bayan gelince elimi uzattım ve yanağından öptüm. O sırada polisler geldi. Neye uğradığımı şaşırdım. Hatta ahlak masası polislerinin geldiğini sandım. Ben bayanın elinde valiz görmedim. Kendisinden valiz de almadım. Uyuşturucudan haberim yok'' dedi. 
     Maura Campos De Carvalho'nun avukatı ise müvekkilinin Brezilya'da 11-12 yaşlarında çok ciddi bir psikolojik travma geçirdiğini, Türkiye'de de tam teşekküllü bir hastaneye sevkinin yapılarak psikolojik incelemeden geçirilmesini istedi. 
     Carvalho'nun Bakırköy Ruh ve Sinir Hastalıkları Hastanesi'ne sevk edilerek, suç tarihi ve öncesi itibariyle cezai ehliyetini tamamen veya kısmen etkileyecek herhangi bir rahatsızlığının bulunup bulunmadığının tespitine karar veren mahkeme heyeti, sanıkların tutukluluk hallerinin devamını kararlaştırarak, duruşmayı erteledi. 
     
     GÖZYAŞLARINI TUTAMADI 

     Duruşma boyunca gözyaşlarını tutamadığı görülen Carvalho, cezaevi aracına bindirileceği sırada da tahliye edilmemesine bağırarak tepki gösterdi. 
     İstanbul Cumhuriyet Başsavcılığı'nca hazırlanan iddianamede, Atatürk Havalimanı'nda valizinin içinde 2 kilo 800 gram kokainle yakalanan Maura Campos De Carvalho ile Mustafa Gökalp'in ''teşekkül oluşturarak uyuştucu madde ticareti yapmak'' suçundan 12 ile 30'ar yıl arasında ağır hapis cezasına çarptırılmaları isteniyor. 

     
</TEXT>
</DOC>
