<DOC>
<DOCNO> 302044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/guncel/gun04.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne çelişki 
</HEADLINE>
<TEXT>


Verem aşısı skandalı haberinin gazetemizde yayımlanmasının ardından Sağlık Bakanlığı, "Tüm merkezlerde aşı vardır" açıklaması yaptı. Oysa bakanlık, daha önce aşı sıkıntısını kabul edip gerekçelerini anlatmıştı 

İSTANBUL Milliyet 

Gazetemizde, birçok yerde yenidoğan bebeklere zorunlu aşı kapsamında yapılması gereken verem BCG aşısı olmadığı yönünde dün yayımlanan haberin ardından Sağlık Bakanlığı, "Tüm merkezlerde aşı vardır" açıklamasını yaptı. Oysa Sağlık Bakanlığı, haberin hazırlanması aşamasında sorumuz üzerine aşı sıkıntısına gerekçe olarak, "mevcut ihale sisteminde yaşanan aksaklıkları" göstermişti. Milliyet muhabirlerinin, aradığı ve ses kayıtları bulunan birçok verem savaş dispanseri de, aşı olmadığını söylemişti. Sağlık Bakanlığı Basın Müşavirliği yaptığı açıklamada, "Şu anda tüm illerimizde aşı bulunmaktadır. Sağlık ocağı, verem savaş dispanseri ve ana çocuk sağlığı merkezlerinde aşı uygulanmaktadır" dedi. İl Sağlık Müdürlüğü Bulaşıcı Hastalıklar Şube Müdürü Doktor Tayfun Çolakoğlu, "Geçen hafta kısmi bir sıkıntı oldu. Ancak Bakanlık hemen 3 bin doz aşı takviyesiyle sıkıntıyı ortadan kaldırdı" dedi. Verem aşısının ambalajından açıldıktan sonra 8 saat içinde uygulanması gerektiğini ve bu sürenin sonunda imha edildiğini anlatan Çolakoğlu, şöyle devam etti "Sevkıyatı da, fireyi en aza indirmek için ilçelere birer ay arayla yapmaktayız." 
Milliyet muhabirleri haberi, İstanbul'da aşı uygulanan merkezlerden 20'sini, Diyarbakır, Ankara, Sivas, Tunceli, Şırnak ve Elazığ'da da 14'ünü arayarak yaptı. Bu merkezlerden büyük çoğunluğu aşı olmadığını söyledi. 
Sağlık Bakanlığı, sorumuz üzerine verdiği yazılı yanıtta sıkıntıyı doğrulamış, "İthal işlemlerinde en küçük aksaklık aşının temininde zorluklara neden oluyor. Kullanım süresi 15 ay. Bu durum büyük miktarda alım yaparak stoklamaya engel oluyor" demişti. 

Ses kaydındaki yanıtlar 

Muhabirlerimizin ses kaydı yaparak konuştuğu aşı yapılan merkezler ve aldıkları yanıtlar şöyle 

Kadıköy Uzun süredir yok. 
Bağcılar 1 aydır yok. Ocaktan itibaren gelmesi bekleniyor. 
Bahçelievler Var. 
Çatalca 2 haftadır yok. Ne zaman geleceği belli değil. 
Fatih Bir aydır yok. 
Gaziosmanpaşa Var. 
Küçükçekmece Bir aydan fazladır yok. 
Maltepe 2 aydır yok. Ne zaman geleceği belli değil. 
Eyüp İki aydır sıkıntı var. 10 gündür hiç yok. 
Kartal Çok uzun zamandır yok. 
Kadıköy Uzun süredir yok. 
Kumkapı Var. 
Pendik Dün önceki gün bitti, 15 gün sonra gelecek. 
Sarıyer Var. 
Şişli Yok. 
Taksim 15 - 20 gündür yok. 
Zeytinburnu 2 haftadır yok. 
Tevfik Sağlam Yeni bitti. Ne zaman geleceği belli değil. 
Şehremini Var. 
Ümraniye Yaklaşık bir aydır yok. 


DİYARBAKIR 
Ergani 1.5 aydır yok.11. Grup Verem Savaş Bölge Müdürlüğü Birkaç haftadır yok. 2005'te gelecek. 

ANKARA 
Beypazarı Var.Çubuk VarHaymana VarKızılcahamam Var 

SİVAS 
Merkez VarSuşehri 15 gündür yokŞarkışla Bir aydır yok 

TUNCELİ 
Verem Savaş Dispanseri Var 

ŞIRNAK 
Cizre 1.5 aydır yokMerkez Yok 

ELAZIĞ 
Merkez VarPalu Yok 


</TEXT>
</DOC>
