<DOC>
<DOCNO> 331443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko39.html </URL>
<DATE> 2005/04/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Marsili İtalya, Türkiye'nin AB üyeliğine çok güçlü destek sağlamaktadır 
</HEADLINE>
<TEXT>

     İtalya'nın Ankara Büyükelçisi Carlo Marsili, ''İtalya, Türkiye'nin AB üyeliğine çok güçlü destek sağlamaktadır'' dedi. 
     Marsili, eşi Selva Marsili ile birlikte Kayseri Valisi Nihat Canpolat'ı ziyaretinde yaptığı açıklamada, iki ülke arasındaki ilişkilerin mükemmel seyrettiğini söyledi. 
     İtalyan işadamları ve yatırımcıların, Türkiye'deki yeni yatırım ve iş olanaklarını araştırmak istediklerini belirten Marsili, Kayseri'nin de güçlü ticari ve ekonomik ilişkilerin gerçekleştirilebileceği illerin başında geldiğini kaydetti. 
     Marsili, 2004 yılında Türkiye ve İtalya arasındaki ticaret hacminin 2003'e oranla yüzde 34 artarak 11.5 milyar dolara ulaştığını ifade ederek, Türkiye'nin iki numaralı ticari partneri konumunda olduklarını anlattı. 
     Daha çok İstanbul, İzmit gibi illerle ticaret yaptıklarına işaret eden Marsili, şöyle devam etti 
     ''Biz Anadolu'da yeni kentler bulunması ve harekete geçirilmesi için çalışıyoruz. Sanayi ve Ticaret Bakanı Ali Coşkun ve Devlet Bakanı Kürşad Tüzmen ile yaptığımız görüşmelerde teşvik sağlanan bazı illeri tespit ettik. Geçen Aralık ayında dış ticaretten sorumlu bakanımızla Gaziantep'i ziyaret ettik. Şuan Gaziantep'e en çok yatırım yapan ülke olduk. Biz Kayseri'nin de benzer olanaklar sunacağına eminiz. Kayseri Sanayi Odası ve Kayseri Ticaret Odası'ndaki arkadaşlarımızla bunu araştıracağız.'' Marsili, Kayseri'nin zengin bir kültür mirasına sahip olduğunu dile getirerek, ''Türkiye'de, Ankara, İstanbul ve İzmir'de 3 kültür merkezimiz var. Bu 3 merkezde İtalyan dilini öğrenen kayıtlı 9 bin kişi bulunuyor. İstanbul-İtalya Kültür Merkezi de Kayseri'de bugün başlayacak festivalde konser verecek'' dedi. 
     Türkiye ile İtalya arasındaki siyasi ilişkiler çok iyi olduğu için bu konuda yorum yapmaya gerek duymadığını ifade eden Marsili, ''İtalya, Türkiye'nin AB'ye üyeliğine çok güçlü destek sağlamaktadır. Herkes bu konuda hemfikirdir. AB bugüne dek Avrupa'nın merkezine ve kuzeyine doğru genişledi. Biz Akdeniz'e doğru ilerlemesini istiyoruz. Zaten eşim de Türk. Ben evimde AB'yi sağladım'' diye konuştu. 
     Bunun üzerine Vali Canpolat da ''Zaten biz de size 'enişte' muamelesi yapıyoruz'' dedi. 
     Canpolat, Kayseri'den başta AB üyesi ülkeler olmak üzere birçok ülkeye ihracat yapıldığını anlatarak, şöyle devam etti 
     ''Firmalarımız aranan kalite belgelerin sahipler. Bugüne dek yapılan ihracatta hiçbir malımız geri dönmedi. İtalya ile iş yapmak bizi mutlu eder. İnşallah sanayi ve ticaret konusunda ilişkilerimiz daha da iyi konuma gelir.'' Amaçlarının sadece sanayi ve ticarete yönelerek içi boş bir kent yaratmak olmadığını dile getiren Canpolat, geçmişten bugüne ulaşan tarihi eserleri koruyarak geleceğe taşıma gayreti içinde olduklarını anlattı. 
     Canpolat, Selva Marsili'ye ''Soğanlı bebeği'', Carlo Marsili'ye Kayseri ve yöresine ait fotoğraflardan hediye etti. 
     
     ÖZHASEKİ'YE ZİYARET 
     Büyükelçi Marsili, daha sonra Büyükşehir Belediye Başkanı Mehmet Özhaseki ziyaret etti. 
     Kayseri'de tarihin her döneminde ticaretin ön planda olduğunu kaydeden Özhaseki, şunları söyledi 
     ''Kayseri, yatırım için sağlam altyapıya sahip olan illerin başında geliyor. Geçen yıl 139 fabrikanın temeli atıldı. Guinnes Rekorlar Kitabı'na girdik. Kayseri ile iş yaparsanız halkın sempatisini kazanırsınız. Raylı Sistem Projesi'nde vagon ihalesini İtalyan bir firma kazandı. Bu firma 50 milyon avro gelir sağlayacak. Sizi de temel atma törenine bekliyoruz.'' Özhaseki, Katolik dünyasının ruhani lideri Papa İkinci Jean Paul'ün ölümü nedeniyle, Marsili'ye başsağlığı diledi. 
     Marsili de Türkiye'nin reformlar konusunda sarfettiği çabaları sonuna kadar desteklediklerini belirtti. 
     Özhaseki, Marsili'ye el dokuması kök boyalı kilim hediye etti. 
     
</TEXT>
</DOC>
