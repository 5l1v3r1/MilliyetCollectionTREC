<DOC>
<DOCNO> 329145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/siy04.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işi erteleme 
</HEADLINE>
<TEXT>


Aralarında yeni Türk Ceza Kanunu'nun da bulunduğu 11 yasanın yürürlüğe girişi, uygulamaya saatler kala Cumhurbaşkanı Sezer'in de onayıyla 2 ay ertelendi 

Önder Yılmaz - Ankara 


AB'ye uyum sürecinde Türk hukuk sisteminde radikal değişiklikler gerçekleştirecek yeni TCK'nin de aralarında bulunduğu 11 yasanın yürürlüğe girmesi, son anda 2 ay ertelendi. 1 Nisan'da yürürlüğe gireceği aylar öncesinde bilinen bu tarihi adımla ilgili değerlendirmeler son güne kaldı. Aylar boyunca ilgisiz kaldıktan sonra seslerini son dönemde yükselten çeşitli kesimlerden gelen eleştiriler karşısında "Biz daha önce sizden görüş istemiştik" diyerek son ana kadar kayıtsız kalan hükümet önceki gece ikna oldu. Yaşanabilecek sorunlar dikkate alınarak yasaların yürürlüğü, uygulamaya saatler kala Cumhurbaşkanı Ahmet Necdet Sezer'in de onayı ile 1 Haziran'a bırakıldı. 

Uyarılar görüşüldü 
12 Ekim 2004'te Resmi Gazete'de yayımlanan yeni TCK, bugün yürürlüğe girecekti. TCK'nin bazı hükümlerinde değişiklik yapan yasa teklifi, önceki gece TBMM Genel Kurulu'nda görüşülürken, Dışişleri Bakanı Abdullah Gül, Adalet Bakanı Cemil Çiçek, TBMM Adalet Komisyonu Başkanı Köksal Toptan ve bazı milletvekilleri, Dışişleri Konutu'nda bir araya geldi. Basına getirilen sınırlamalar başta olmak üzere Kaçakçılıkla Mücadele Kanunu'nda büyük boşluklar doğacağını savunan Gümrük Müsteşarlığı'nın 10 konudaki uyarılarının görüşüldüğü toplantıda, Türk Parasını Koruma Kanunu'yla ilgili 3 önerge ve imar kirliliğini içeren tartışmalı 184. madde ele alındı. Yargıtay'ın değişiklik önergeleriyle ilgili, "Kesinlikle dikkate alınmalı" değerlendirmesi de gündemdeydi. Fas'ta bulunan Başbakan Erdoğan'ı arayan Gül, yürürlük tarihinin ertelenmesinin uygun olduğunu bildirdi. Yeni TCK'nin yürürlüğünün 2 ay ertelenmesinde fikir birliğine varan hükümet, Sezer'den de olumlu yanıt aldı. 

Çiçek ısrarlıydı 
Önerge usul tartışmalarına neden oldu. CHP'liler geçici bir madde eklendiği ve başka kanunlarda da değişiklik öngörüldüğü için müzakere gerektiğini savunurken, TBMM Başkan Vekili İsmail Alptekin, önergeyi işleme koydu. Önergede, "Mevzuatın yeni ceza sistemine uygulanması ve uygulayıcılara anlatılabilmesi ile kamu kuruluşları ve meslek kuruluşlarının eğitim çalışmalarının sonuçlandırılmasına yönelik olarak bu önerge verilmiştir" denildi. 

Koç AKP acınacak halde 
CHP Grup Başkan Vekili Haluk Koç, "Erteleme gerekli çünkü, devlet bir organizasyon bütünüdür. Şu siyasi karmaşıklığa, şu öngörüsüzlüğe, şu perişanlığa bakın. Acınacak halinizi bir sorgulasanız çok iyi olacak" dedi. 

Ertelenen 11 kanun 

TCK, Adli İlk Derece ve Bölge İdare Mahkemeleri, Hukuk Usulü Muhakemeleri, Ceza Muhakemesi, Ceza İnfaz, TCK ve CMK'nin Uygulama Şekline İlişkin kanunlar, Tarım Ürünleri Lisanslı Depoculuk, İş Mahkemeleri ve İcra İflas Kanunu'nda Değişiklik Yapılmasını Öngören Kanunlar, Kabahatler Kanunu. 

Son eylemler boşa gitti... 

DOĞAN HABER AJANSI 

Yeni TCK'nin basın özgürlüğünü kısıtlayan maddelerinin kaldırılması için gazetecilerin yaptığı dünkü eylemler, hükümetin srüpriz kararıyla boşa çıktı. Bursa'da yanda , Setbaşı'ndan büyük postaneye kadar yürüyen gazeteciler, yeni TCK'deki basın özgürlüğünü kısıtlayan maddelerin bir an önce değiştirilmesini istedi. Daha önce Ankara'ya yürüyüş düzenleyen Çukurova Gazeteciler Cemiyeti de imza kampanyası başlattı. Antalya'da da üstte dernekler ve sendikalardan oluşan 6 gazetecilik meslek kuruluşunca ortak açıklama yapılarak gazetecilerin cezaevine girmesine neden olabilecek hükümlerin değiştirilmesi istendi. 

Sezer'in zamana karşı yarışı 

Genel kurulda kabul edilen ve başta TCK olmak üzere ilgili yasaların yürürlük tarihinin 1 Nisan'dan 1 Haziran'a ertelenmesini öngören düzenlemeyle TCK'nin bazı maddelerinde değişiklik öngören hükümleri içeren yasa, Kanunlar ve Kararlar Müdürlüğü'nce redakte edildikten sonra Sezer'in onayı için hemen Çankaya Köşkü'ne gönderildi. Sezer de yasayı Meclis'te kabul edildikten yaklaşık 4 saat sonra onayladı. Her yasayı son güne kadar incelemesiyle tanınan Sezer, böylece bir rekor kırmış oldu. Sezer, yürürlük tarihi 1 Haziran'a ertelenen kanunlardan Ceza Muhakemeleri Kanunu'nun Yürürlük ve Uygulama Şekli Hakkında Kanun'la, Kabahatlar Kanunu'na da dün akşam saatlerinde onay verdi. Sezer'in söz konusu onayları, ertelemeye ilişkin düzenlemeye onay vermeden birkaç saat önce gerçekleşmiş oldu. Böylece Türk yasama tarihinde ender rastlanan uygulamalardan biri gerçekleşti. TCK'yi erteleyen kanun, Resmi Gazete'nin mükerrer sayısında yayımlandı. 


</TEXT>
</DOC>
