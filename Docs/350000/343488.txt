<DOC>
<DOCNO> 343488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko02.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi, Tiflis'i aldı şimdi Batum'un peşinde... 
</HEADLINE>
<TEXT>


Tiflis Havaalanı'nın inşaat ve işletme ihalesini Çelebi Holding liderliğindeki konsorsiyum kazandı. Çelebi Holding , Batum Havaalanı projesi ile de ilgileniyor 

EKONOMİ SERVİSİ 

Çelebi Holding, Gürcistan'ın başkenti Tiflis'teki uluslararası havaalanı inşaat ve işletme ihalesini kazandı. Çelebi Holding, ihalede Almanya'dan TACOM, Türkiye'den ise TAV'la yarıştı. İhaleyi kazanan Çelebi Holding liderliğindeki korsorsiyumda Amerikan A J ve Belçika merkezli GTS firmaları yer alıyor. 
Çelebi Holding, Avrupa ile Uzakdoğu arasında havayolu taşımacılığında köprü görevi görecek havaalanını 10.5 yıl boyunca işletecek kule ve hava trafiği yönetimi dışında tüm havaalanı hizmetlerini sunacak. Toplam 62 milyon dolarlık yatırım yapılacak Tiflis Havaalanı'nın inşaatı yaklaşık bir yıl sürecek. Temeli 24 Mayıs 2005'te atılacak olan ve 2006 yazından önce işletmeye açılması planlanan havaalanı saatte 2 bin yolcuya hizmet vermeyi sağlayacak kapasiyeteye ulaşacak. 

'Batum'la da ilgileniyoruz' 
Çelebi Holding Yönetim Kurulu Başkanı Can Çelebioğlu, yatırımın tamamen yurtdışından finanse edileceğini, işletimine yönelik plan ve projelerinde Türk elemanların da görev alacağını belirtti. 
Gürcistan'da ciddi bir turizm potansiyeline sahip olan Batum Hava Meydanı'yla da ilgilendiklerini belirten Çelebioğlu, şöyle devam etti "Batum önceden turizm merkeziydi. Sınırların açılması ve batılı ülkelere seyahatin serbest bırakılmasından sonra Batum'da bir boşluk oluştu. Yabancı yatırımcıların özellikle ilgi alanı içerisinde olan bu şehirde büyük otel yatırımlarının olması bekleniyor. Bu çerçevedeki gelişmeleri de yakından izliyoruz. Gürcistan hükümeti bizden bu yatırımlarımızı diğer hava meydanlarında da devam ettirmemizi bekliyor." Çelebioğlu, İstanbul Atatürk Havalimanı ihalesine de girmeyi planladıklarını belirtti. 

Antalya terminali tartışması Can Çelebioğlu, Antalya Havaalanı'ndaki aksaklıklarla konusunda havayolu şirketlerinin şikayetleri ile ilgili olarak da şu açıklamayı yaptı 
"Kalitede hiçbir zafiyet yok. Her işletmede olabilecek bir takım sıkıntılar var. Çok komplike bir işletme yapıyı devreye alıyorsunuz. Sistemlerde bir takım aksaklıklar ve eksiklikler olabiliyor. Her türlü büyük işletmede bu yaşanır. Birkaç ayda bu aksaklıklar giderilir. Geçtiğimiz üç hafta içinde bu sorunları yüzde 98 oranında giderdik. Terminalin açılmasıyla birlikte havalimanındaki koordinasyon ve kominikasyonda bir takım aksaklıklar oldu. Ama bunlar ilgi kurum ve kuruluşlarla bizim liderliğimizde konuşuldu. Her gün çalışan bir işletmede eksiklik ve aksaklık olacaktır. Önemli olan bunlara zamanında müdahale edilip sorunun çözülmesidir." 
Çelebioğlu şöyle devam etti "Antalya Terminali'ndeki öngörümüz 70 milyon dolardı. Ama 120 milyon dolara mal ettik. Devletten artı bir kuruş almadık. Bizim bu anlayışımız olmasa yap - işlet - devret mantığında hiçbir firma 35 - 40 milyon dolar ilave bir yatırımı yapmaz. Kim neyi söylerse söylesin biz yaptıklarımızla ortadayız." 


</TEXT>
</DOC>
