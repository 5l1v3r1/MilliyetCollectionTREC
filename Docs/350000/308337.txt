<DOC>
<DOCNO> 308337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/guncel/axgun01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitilen kadın şiddeti bitirdi 
</HEADLINE>
<TEXT>


Kadınlar için İnsan Hakları Eğitimi Programı'na katılan 100 kadından 63'ü şiddeti bitirdi, yüzde 22'si azalttı, yüzde 54'ü ise okula döndü 

Belma Akçura - İstanbul 

Türkiye'de sivil ve resmi kurumların ortak çabalarıyla kurulan ve 10 yıldır hizmet veren 59 Toplum Merkezi, "Kadınlar İçin İnsan Hakları Eğitimi Programı KİHEP " ile büyük bir değişimi gerçekleştirdi. 
İnsan Hakları Eğitimi Programı'na katılan her 100 kadından 63'ü yaşadığı şiddeti tümüyle durdurdu, yüzde 22'si şiddeti azalttı, yüzde 30'u kendilerine gelir sağlamak için ev dışında çalışmaya başladı, yüzde 54'ü okula döndü, yüzde 74'ü ise aile içinde karar alma gücünü artırdı. 

4 bin kadın 
Kadının İnsan Hakları - Yeni çözümler Vakfı araştırmalarına göre Türkiye'de 59 Toplum Merkezi'nin 55'i, Birleşmiş Milletler Kadına Karşı Ayrımcılığın Önlenmesi Sözleşmesi Komitesi CEDAW tarafından Türkiye'nin son dönemsel değerlendirilmesinin ardından kuruldu. CEDAW tarafından desteklenen toplum merkezlerine binlerce kadın başvurdu, 4 bin kadın da insan hakları eğitimi programına katıldı. Bu kadınlar eğitimin ardından kendilerine yöneltilen şiddeti büyük oranda durdurmayı başardı. 

Yeni yasa uyarısı 
Kadının İnsan Hakları - Yeni Çözümler Vakfı yöneticilerinden Liz Amado, toplum merkezlerinin, kırsaldan kente göç eden insanların yoğun olarak yaşadığı büyük şehirlerin ekonomik açıdan yoksun mahallelerinde kurulduğunu belirterek, şunları söyledi 
"Bu merkezler sosyal hizmet uzmanları ve psikologlarla çalışıyor. Kadının İnsan Hakları - Yeni Çözümler Vakfı ile Sosyal Hizmetler ve Çocuk Esirgeme Kurumu SHÇEK arasında imzalanan protokolle de Kadınlar için İnsan Hakları Eğitimi Programı KİHEP sürdürüldü. Bu programla kadınların yüzde 95'i çevrelerindeki kadınlar için birer kaynak kişi oldu. Böylece 10 yılda 15 bağımsız kadın örgütlenmesi sağladık." 
Ancak Amado, yeni çıkan Yerel Yönetimler Yasası ile toplum merkezlerinin işleyiş ve yenilerinin açılmasının tehlikeye girdiğini hatırlatarak, şöyle konuştu 
"Çünkü bu yasayla merkezlerin doğrudan özel idarelere devredilmesi söz konusu. Bu da ciddi bir sorun. Bu yapılırsa bunca emek yok sayılacak." 

Sığınma evleri batıda 

Kadın örgütlerinin bir araya gelerek CEDAW'a sunduğu raporlarda, son 4 yılda 54 namus cinayeti işlendiği, kadın sorunlarının en ağır yaşandığı Doğu ve Güneydoğu Anadolu'da tek bir kadın sığınmaevinin olmadığı, buna karşın 13 kadın sığınmaevinin Ankara'nın batısında bulunduğuna dikkat çekildi. 


</TEXT>
</DOC>
