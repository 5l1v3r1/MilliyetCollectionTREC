<DOC>
<DOCNO> 309448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/yazar/zbirand.html </URL>
<DATE> 2005/01/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
MÜZAKERELER 2006'DA BAŞLARSA NE OLUR 
</HEADLINE>
<TEXT>


Avrupa Birliği ile katılma müzakereleri 3 Ekim günü başlayacak. Bu konuda hiçbir değişiklik yok. Brüksel' den kaynaklanan haberler, müzakerelerde paragrafların veya bölümlerin açılarak fiilen başlamasının, 2005 sonuna veya 2006'nın ilk aylarına sarkabileceği belirtiliyor. 
İlk bakışta bazı yorumcular, "İşte gördünüz mü, AB yine sarsaklamaya başladı. Ertelemeler geliyor" demeye başladılar. Oysa bunun kaygılanılacak hiçbir yanı yok. Böyle bir durumla karşılaşılma olasılığı hep vardı. Başka ülkelerle müzakerelerin açılmasında da aynı geciklemeler görülmüştü. Bunun en tipik örneği, İspanya oldu. AB Komisyonu İspanyollarla müzakereleri tam iki yıl süreyle başlatmadı. Çeşitli gerekçelerle ertelemeye gittiler. Nedeni de, üye ülkelerdeki kaygıydı. İspanyol işçilerinin AB piyasalarını istila edeceklerinden çekinildiğinden dolayı, iki yıllık bir bekleme süresi uygulanmıştı. 
Türkiye ile müzakereler resmen 3 ekim günü başlatılacak ve hemen ardından da "tarama" adı verilen sürece geçilecek. Tarama, Türk mevzuatı ile AB mevzuatı arasındaki farkların saptanması anlamına geliyor. Bu sürecin 3 ile 5 ay arasında tamamlanabilineceği ve bu durumda da, müzakerelerin fiilen başlamasının, 2005 sonu ile 2006' nın ilk ayları arasında gerçekleşebileceği belirtiliyor. 
Bu durumun Türkiye'yi rahatsız etmemesi gerekiyor. Tam aksine, işimize yarayabilecektir. Zira Türkiye halen ne müzakerecisini ne de müzakere heyetini kurabilmiştir. Ne gereken yasalarını çıkartmış ne de genel politikalarını saptayacak çalışmaları başlatabilmiştir. 
Anlayacağınız, bırakın AB'nin işi uzatmasını, henüz bizler hazır değiliz. 
Bizlerin asıl üstünde durmamız gereken, iç hazırlıklarımızın biran önce hızlandırılması için hükümeti sıkıştırmak olmalı 

GS MARKASI VE DENİZLİ' NİN YÜKSELİŞİ Markalaşmanın ne kadar önemli olduğunu gösteren yeni bir örnekle karşı karşıyayız Mustafa Denizli' nin İran'a transferi... 
Hepimizi memnun eden bir gelişme oldu. Günlerden beri de basında konuşuluyor. Denizli'nin İran'a gidişi, Farsça öğrenmesi günlük yaşamımızın bir parçası oldu. 
Dışardan baktığımız zaman bunu parlak bir kişisel başarı olarak niteleyebiliriz. Ancak sadece bu değil, Denizli'nin bu sıçrayışının altında bir de Marka yatmaktadır. Bu marka da Galatasaray'dır. 
Unutmayalım ki, eğer GS spektaküler bir şekilde UEFA kupasını kazanmamış olsaydı, dev takımları yenmemiş olsaydı, hemen ardından Hasan Şaş'lı, Hakan Şükür'lü Türk Milli takımı Dünya Şampiyonasında 3üncü olmasaydı, kimseler GS markasının farkına varmazdı. 
GS bir marka oldu. Uluslararası piyasada kimin GS'lı, kimin FB'li olduğunu bilen yoktur. Üstelik umurlarında dahi değildir. Dünya bir tek şey bilir Galatasaray. 
Uluslararası kamu oyu için, GS Türkiye'li bir markadır. Bu şemsiyenin altına giren herkesin yıldızı parlar. 
Fatih Terim de, FB'li Rüştü de, Mustafa Denizli de, Avrupada oynayan Türkler de bu markanın bir parçaları olarak görülür. 

GS, YEREL BAŞARILARIN YETMEDİĞİNİ GÖSTERDİ 
Geçenlerde, GS'ın 100 üncü yıldönümü için hazırladığımız belgesel için Fatih Terim ile uzun bir söyleşi yaptık. Terim son derece doğru bir saptamada bulundu 
"GS, Türkiye'de artık yerel başarıların o kadar da önemli olmadığını, asıl başarının yurt dışında kazanılanlar olduğunu gösterdi. GS çıtayı yükseltti." 
Belki farkında değiliz, ancak gerçekten de Türk kamu oyunun çıtası GS ile yükseldi. Artık FB' nin GS'ı veya GS'ın FB'yi yenmesi, lig şampiyonu olması o kadar da önemli değil. Artık önemli olan, Şampiyonlar Kupasını veya UEFA'yı almaktır. 
Türkiye'nin GS gibi daha çok markalara ihtiyacı var.FB'nin, BJK'nın da aynı başarıyı göstermemeleri için hiçbir neden yok. Ankara biraz uzun görüşlü olsa, Avrupa şampiyonluklarda başarı gösteren takımlara büyük yardımlar yapar. Onları teşvik eder. Böylece Türkiye markası daha da yaygınlaşır. Mustafa Denizli'ler, Hakan veya Hasan'lar dünyanın dört bir köşesinde kapışılırlar. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
