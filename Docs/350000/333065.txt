<DOC>
<DOCNO> 333065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur23.html </URL>
<DATE> 2005/04/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kalp krizi geçiren hastaya doktor dayağı 
</HEADLINE>
<TEXT>

     Tuncay DAĞLI- Esabil DUYMAZ DHA 

KALP krizi geçirip Çukurova Üniversitesi ÇÜ Tıp Fakültesi Balcalı Hastanesi Koroner Yoğun Bakım Ünitesi'nde tedavi altına alınan 80 yaşındaki Latife Peköz'ün, Azerbaycanlı 31 yaşındaki Dr. Mehman Hüseyinov tarafından serviste dövüldüğü iddiası üzerine soruşturma açıldı. 
     Hatay'ın Dörtyol İlçesi Yeşilköy Beldesi'nde oturan 9 çocuk annesi Latife Peköz, 27 Mart pazar günü kalp krizi geçirince yakınları tarafından Adana Numune Hastanesi'ne getirilirken buradan ÇÜ Tıp Fakültesi Balcalı Hastanesi'ne sevk edildi. Kalp kapağının birinde yüzde 75 oranında kireçlenme, aort damarında da yüzde 80 tıkanma olduğu belirlenen Peköz, Koroner Yoğun Bakım Ünitesi'nde tedavi altına alındı. İddiaya göre, Peköz, aynı gün, saat 20.00 sıralarında kabin perdesini kapatıp, dağılan saçlarını başörtüsüyle örtmek isteyince Kardiyoloji Ana Bilim Dalı'nda araştırma görevlisi Dr. Mehman Hüseyinov'dan tepki gördü. Latifi Peköz'ü yoğun bakım ünitesindeki kameranın görüş alanı dışında kalan bir kabine aldığı ileri sürülen Dr. Hüseyinov, hareket etmemesi gereken hastaları bağladıkları iple, yaşlı kadının ellerinnden karyolaya bağlamak istedi. Latife Peköz direnince Dr. Hüseyinov, onun elini kolunu bükerek dövdü. 
     
     "ÜZERİME OTURUP, YUMRUKLADI'' 

     Ertesi gün taburcu edilen Latife Peköz, hastaneden çıkışında olayı yakınlarına anlattı. Peköz'ün emekli öğretmen olan oğlu 55 yaşındaki Ekrem Peköz ile damadı Mesut Keskin olayı sormak için Dr. Hüseyinov'u aradı, bulamayınca Başhekim Prof. Dr. Behnan Alper'e şikayette bulundu. Evine götürülen Latife Peköz karnında, kolunda ve boynunda oluşan çürükleri göstererek, şu iddialarda bulundu 
     "Yoğun bakımda 7- 8 erkek hasta vardı. Dağılıp, açıkta kalan saçlarımı başkaları görmesin diye başörtümle örtmek için kabin perdesini kapatınca doktor bana kızdı. Ellerimi bağladı üstüme oturdu, karnımı yumrukladı. Neden böyle yapıyorsun, ben size ne yaptım ' dedim, bu kez yan çevirip kolumu kıvırdı, yüzüme tokat attı. Bu arada hastabakıcı ve hemşireler de gülüyordu. Kimse duymasın diye de olayı örtbas etmek istediler.'' 
     
     SAVCILIĞA SUÇ DUYURUSU 

     Latife Peköz'ün oğlu Ekrem Peköz, Adana Cumhuriyet Savcılığı'na dilekçe verip Dr. Mehman Hüseyinov'u şikayet etti. Kayınvalidesi Latife Peköz'ün karın, göğüs, yüz ve kollarından dövdüğü öne süren damadı Mesut Keskin de "Kayınvalidem yaşlı ama aklı başında biri. Ruhsal bir hastalığı da yok. Bunu doktor raporuyla da tespit ettirdik. Kendisini döven doktor bağırmaması için yüzüne yastık bastırmış. Ayrıca bize, sabah saatlerinde hastamızı taburcu etmemizi söylediler. Ama taburcu olayını da geciktirdiler. Bunun nedenini sonradan anladık, darp izlerini görmemizi istememişler. Bu nasıl bir doktor ki yoğun bakımdaki hastasını dövebiliyor '' diye konuştu. 
     
     SORUŞTURMA AÇILDI 

     Balcalı Hastanesi Başhekimi Prof. Dr. Behnan Alper, yaşananlardan üzüntü duyduklarını belirterek, "Olmaması gereken bir durum. Gerekli raporları fakülte yönetimine verdik'' diye konuştu. 
     Tıp Fakültesi Dekanı Prof. Dr. İsmet Tan ise Başhekimlik ve Kardiyoloji Ana Bilim Dalı'ndan gelen raporlar doğrultusunda Dr. Hüseyinov hakkında idari ve disiplin soruşturması açtıklarını söyledi. Prof. Dr. Tan, "Doktorun görevi hastasını iyileştirmektir, dövmek değil. Her şeyden önce doktor da bir insan ve böyle davranmasını hiç bir şekilde kabul edemeyiz. Doktor olması, yapmışsa eğer, onu mazur göstermez. Gerekli soruşturma tamamlandıktan sonra hakkında yasal işlem yapılıp yapılmamasına karar vereceğiz'' dedi. 
     Adana Tabip Odası Başkanı Dr. Osman Küçükosmanoğlu da, iddiaları soruşturacaklarını, böyle bir olayın hiçbir gerekçesinin olamayacağını söyledi. Dr. Küçükosmanoğlu, şöyle konuştu 
     "Hastasını darp ettiği ileri sürülen doktor üyemiz olsun, olmasın inceleme başlatacağız. Bu bir hasta hakkı ihlalidir. Olay iddia edildiği gibi olmuş ve kanıtlanırsa cezasız kalmaz. Cezası meslekten men bile olabilir. Gerekirse Onur Kurulumuza sevk ederiz'' 
     
     SUÇLANAN DOKTOR DÖVMEDİM 

     Yabancı uyruklu öğrenci kontenjanından girdiği Çukurova Üniversitesi Tıp Fakültesi'nden 2001 yılında mezun olup Tıpta Uzmanlık Sınavı'nı TUS kazanarak Kardiyoloji Anabilim Dalı'nda araştırma görevlisi olarak çalışmaya başlayan Dr. Mehman Hüseyinov DHA muhabirine olayı anlattı. Suçlamaları kabul etmeyen Dr. Hüseyinov, şunları söyledi 
     "Ben hastayı dövmedim. Böyle bir şey de yapamam. Ancak, hastanın nabzı 160'ın üzerindeydi ve şuuru yarı kapalıydı. Kendisi yataktan kalkmak isteyip, düşerken kollarından tuttuk. Kollarındaki morluklar bu yüzden oluşmuştur. Karnındaki morluklar ise kalp krizini önleyip, kanı sulandırmaya ve pıhtılaşma riskini düşürmeye yarayan Clexane' adlı ilaçtan kaynaklanmıştır. Çünkü bu ilaç vücutta deri altına veriliyor ve morluklara neden oluyor. Yatağını değiştirmedik. Yoğun bakımlarda hastaların bulunduğu kabinlerin perdeleri hiçbir zaman kapalı tutulmaz. Hemşirelerin hastaları gözetim altında tutması için bu kural uygulanır. Daha önce perde yüzünden böyle bir tartışma yaşanmışsa benim haberim yok. Ben, Türkiye'yi çok seven, bayrak ve vatan duygusunu burada öğrenen idealist bir doktorum. Hakkımda böyle bir iddiada bulunulması beni çok üzdü. Ben her şeyi hastanın iyiliği için yapmıştım ama o yanlış anlamış.'' 
     
</TEXT>
</DOC>
