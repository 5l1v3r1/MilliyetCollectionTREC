<DOC>
<DOCNO> 316773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur16.html </URL>
<DATE> 2005/02/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
SEKA'da işçiler Mekanik Atölyesi'nde sabahladı... 
</HEADLINE>
<TEXT>

     SEKA İzmit Fabrikası'nda eylemlerini sürdüren işçiler, geceyi kapandıkları mekanik atölyesinde geçirdi. 
     AA muhabirinin edindiği bilgilere göre, dün akşam polis ekiplerinin fabrikaya gelmesinin ardından kendilerini mekanik atölyesine kapatan işçiler, geceyi burada geçirdi. 
     Battaniyelerle paletlerin üzerlerinde yatan işçiler, ailelerinin getirdiği yemekleri yediler. 
     Selüloz-İş Sendikası Genel Başkanı Ergin Alşan, AA muhabirine yaptığı açıklamada, dün Kocaeli Emniyet Müdür Yardımcılarının kendilerine fabrikanın boşaltılması yönünde talimat verdiğini, ancak kabul etmediklerini söyledi. 
     Güvenlik güçlerinin müdahale edebileceğini bildiren Alşan, şunları söyledi 
     ''Müdahale olabilir de olmayabilir de. Eğer müdahale olursa direneceğiz, çıkmayacağız. İşletmeyi terk etmeyeceğiz. Müdahale halinde Tek Gıda İş Sendikası'nın 30 bin işçisi fabrikalarına kilitlenip destek verecek. Daha moralliyiz ve kararlıyız.'' Alşan, dün işçilerin kıdem ve ihbar tazminatlarının bankaya yatırıldığını, ancak hiçbir işçinin parayı çekmediğini kaydetti. 
     Bu arada, Kocaeli Emniyet Müdürlüğü'nden iki sivil polis atölyeye girerek fotoğraf ve görüntü almak istedi, ancak işçiler polisin fabrikaya girmesine izin vermedi. 
     
</TEXT>
</DOC>
