<DOC>
<DOCNO> 334646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/siyaset/siy04.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski DEP'li Doğan Bahçeli ezberi bozdu 
</HEADLINE>
<TEXT>


Doğan, "Bahçeli'nin ülkücülere yönelik sağduyu çağrısını olumlu buldum. MHP lideri ezberi bozdu. Artık etnik milliyetçiliğin zamanı geçti" dedi 

ANKARA Milliyet 


Eski DEP'li Orhan Doğan, MHP lideri Devlet Bahçeli'nin ülkücü camiaya yönelik sağduyu çağrısına destek verdi. Doğan, "Bahçeli, kendi siyaset geleneğinde bir ezberi bozdu. Kendisine teşekkür ediyorum" dedi. CNN Türk'te dün Manşet programına konuk olan Doğan, soruları yanıtladı. 
Bahçeli'nin açıklamalarını olumlu karşıladığını belirten Doğan, Kürtler içinde de aşırı milliyetçi eğilimler olduğunu ifade etti. 
Kürt ve Türk milliyetçiliğinin karşı karşıya getirilmemesi gerektiğini belirten Doğan, etnik milliyetçiliğin zamanının geçtiğini kaydederek, "Artık silaha gerek kalmadı. Türkiye'de Kürtler, bölünmek istemiyor. Genelkurmay'ın yaptığı 'sözde vatandaş' açıklaması incitti. Kürtler özde vatandaşlardır. Bayrağın al renginde Türklerin olduğu gibi Kürtlerin de kanı vardır" dedi. 
Terörün yoğun olduğu 1990'lı yılların başında, iç çatışmaların yaşanmaması için merhum MHP lideri Alpaslan Türkeş'le görüştüğünü de açıklayan Doğan, Abdullah Öcalan'a yaklaşımları konusunda da şunları söyledi 
"İmralı ne bir ad olmalıdır, ne de bir ret. İmralı'nın doğrularından faydalanabilmeli, yanlışlarını reddedebilmeliyiz. Biz Türkiye'nin üniter bütünlüğünden yanayız." 



</TEXT>
</DOC>
