<DOC>
<DOCNO> 323417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko12.html </URL>
<DATE> 2005/03/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ankara, kişi başına en yüksek gelir vergisi ödenen il oldu... 
</HEADLINE>
<TEXT>

     Kişi başına ödenen gelir ve katma değer vergisi rakamlarına göre, Türkiye'de yaşayanlar açısından gelir düzeyi en yüksek il, Ankara olarak belirlendi. 
     A.A muhabirinin Gelirler Genel Müdürlüğü verileri üzerinden yaptığı hesaplamalarda, memur şehri olarak bilinen Ankara, ücretlilerin daha maaşını almadan vergisini peşin olarak ödemesinin de etkisiyle, kişi başına gelir vergisinin en yüksek olduğu il olarak belirlendi. 
     Başkentte geçen yıl, kişi başına ortalama 897 milyon 315 bin Türk Lirası gelir vergisi ödenirken, onu, 800 milyon 680 bin TL ile İstanbul, 465 milyon 368 bin TL ile Kocaeli, 415 milyon 873 bin TL ile Zonguldak, 407 milyon 677 bin TL ile de Bursa izledi. 
     Türkiye'nin 3. büyük kenti durumundaki İzmir'de ise kişi başına ödenen gelir vergisi tutarı 388 milyon 556 bin TL'de kaldı. 
     2004 içinde kişi başına ödenen gelir vergisi miktarı, Antalya'da 231 milyon 3 bin lira, Eskişehir'de 326 milyon 470 bin lira, Tekirdağ'da 329 milyon 280 bin lira, Sakarya'da 263 milyon 852 bin lira, Adana'da 283 milyon 225 bin lira, Denizli'de 266 milyon 732 bin lira, Edirne'de 225 milyon 410 bin lira, Balıkesir'de 211 milyon 389 bin lira, Tunceli'de 162 milyon 558 bin lira, Trabzon'da 145 milyon 320 bin lira, Konya'da ise 141 milyon lira olarak gerçekleşti. 
     Ağrı, 38 milyon 900 bin lira ile kişi başına en düşük gelir vergisi ödenen il olurken, Muş 39 milyon 513 bin, Şırnak 47 milyon 4 bin, Bitlis de 49 milyon 24 bin lira ile fert başına verginin aşağılarda kaldığı diğer iller olarak sıralandı. 
     
     BAŞKENTLİ KDV'DE DE REKORTMEN 
     Bu arada, kişi başına katma değer vergisi ödemelerinde ise listenin başında 1 milyar 84 milyon 735 bin TL ile Kocaeli yeraldı. Ancak, bu durum Kocaeli sınırları içinde olan Tüpraş'ın ödediği vergilerden kaynaklandı. Söz konusu vergiler çıkarıldığında, Kocaeli, sıralamalarda aşağılara düştü. 
     Tüpraş'ın özel durumu dikkate alındığında Ankara, gelir vergisinden sonra, kişi başına en fazla katma değer vergisi ödenen il olarak da belirlendi. 
     Başkentte 951 milyon 460 bin TL olan kişi başına ödenen KDV tutarı, İstanbul'da 839 milyon 963 bin TL, İzmir'de 400 milyon 168 bin TL, Bursa'da da 246 milyon 291 bin TL olarak tespit edildi. 
     
     VERGİ GELİRLERİNDE DURUM 
     Öte yandan, Gelirler Genel Müdürlüğü'nün iller bazındaki gelir, kurumlar ve katma değer vergisi tahsilat rakamları, her 3 vergide de bütçeye en fazla katkı yapan ilin İstanbul olduğunu ortaya koydu. 
     Türkiye genelinde toplanan gelir vergisinin yüzde 38.3'ü, kurumlar vergisinin yüzde 50.5'u, katma değer vergisinin de yüzde 46.2'si bu ilimizde tahsil edildi. 
     Ankara'nın gelir vergisindeki payı yüzde 16.6, kurumlar vergisindeki payı yüzde 27.6, katma değer vergisindeki payı ise yüzde 20.3 olarak gerçekleşti. 
     Geçen yıl devlet kasasına giren gelir vergisinin yüzde 23.1'i, kurumlar vergisinin yüzde 4.8'i, katma değer vergisinin de yüzde 7.2'si İzmir'de toplandı. 
     
</TEXT>
</DOC>
