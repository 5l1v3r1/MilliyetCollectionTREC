<DOC>
<DOCNO> 334853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo10.html </URL>
<DATE> 2005/04/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mehmet Okur sezonun 22. double-double'ını yaptı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 8 maçla devam edildi. 
     Utah Jazz'ın, sahasında Sacramento Kings'i 92-82 yendiği maçtaki başarılı performansıyla göz dolduran Mehmet Okur, 37 dakika forma giyerek 21 sayı, 5'i hücum 12 ribaunt, 4 asist, 2 top çalma ve 1 blokla, bu sezonun 22. double-double'ını yaptı. 
     Galibiyete büyük katkısı olan Okur, 2 sayılık atışlarda 12'de 6, 3 sayılık atışlarda 2'de 1 ve serbest atışlarda 8'de 6 isabet buldu. 
     Bu sezon play-off'a katılma şansını yitiren Jazz'da, Matt Harpring, 24 sayı ve 13 ribauntla double-double yaparak takımının en skorer ismi oldu. 
     Play-off'a katılmayı çoktan garantileyen Kings'de ise Mike Bibby'nin 26 sayı ve 6 asisti, Darius Songaila'nın ise 15 sayı ve 11 ribauntu, takımlarını yenilgiden kurtarmaya yetmedi. 
     
     ZAZA 4 SAYI ATABİLDİ, RAKİP TAKIM PLAY-OFF'A YÜKSELDİ 
     Gürcü asıllı Türk vatandaşı Zaza Pachulia'nın takımı Milwaukee Bucks, deplasmanda Philadelphia Sixers'a 122-106 yenildi. Maçta 28 dakika forma giyen Pachulia, 7 kez denediği 2 sayılık atışın 2'sinde isabet bularak 4 sayı, 2 savunma ribauntu ve 2 top çalmalık performans gösterdi. 
     Bucks'da, kariyerinin en yüksek rubauntunu alarak double-double yapan Dan Gadzuric'in 21 sayı ve 20 ribauntu ile Desmond Mason'un 22 sayısı, yenilgiyi engellemeye yetmedi. 
     Geçen yıl play-off şansını kaybeden, ancak bu galibiyetle beraber bu yıl play-off'u garantileyen Sixers'da, Allen Iverson 39 sayı, 7 ribaunt ve 12 asistle, takımının yüzünü güldürdü. 
     Ayrıca, 19 sayıyla Kyle Korver, 18 sayıyla Chris Webber ve 15 sayıyla Andre Iguodala, galibiyeti getiren diğer isimler oldular. 
     
     Ligde alınan diğer sonuçlar şöyle 
     Memphis Grizzlies-San Antonio Spurs 94-92. 
     New Orleans Hornets-Minnesota Timberwolves 99-102. 
     Orlando Magic-Indiana Pacers 92-88. 
     Golden State Warriors-Los Angeles Lakers 126-99. 
     Houston Rockets-Los Angeles Clippers 115-90. 
     Phoenix Suns-Denver Nuggets 128-114. 
     Lige, TSİ yarın sabaha karşı yapılacak 8 maçla devam edilecek. 
     
</TEXT>
</DOC>
