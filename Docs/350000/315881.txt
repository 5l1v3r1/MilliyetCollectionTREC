<DOC>
<DOCNO> 315881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur40.html </URL>
<DATE> 2005/02/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mason Locası saldırı davası... 2 mağdur Engin Vural'ı teşhis etti 
</HEADLINE>
<TEXT>

     Hür ve Kabul Edilmiş Masonlar Büyük Locası Derneği Kartal Yakacık Şubesi'ne yönelik silahlı ve bombalı saldırıya ilişkin davada dinlenen 2 mağdur, sanıklardan Engin Vural'ı teşhis ederek şikayetçi oldu. 
     İstanbul 9. Ağır Ceza Mahkemesi'ndeki duruşmaya, tutuklu sanıklar Adem Çetinkaya, Engin Vural, Hakan Çalışkan, Birol Kayaalp, Hasan Dağ ve Hamza Ali Temiz ile tutuksuz yargılanan 6 sanık katıldı. 
     Mahkeme Heyeti Başkanı, İstanbul 10. Ağır Ceza Mahkemesi'nde görülen terör örgütü El Kaide'ye ilişkin davada ''örgüt üyeliği'' suçlamasıyla yargılanan Hakan Çalışkan'ın dosyasının, kendi mahkemelerindeki dava dosyasıyla birleştirildiğini tutanağa yazdırdı. 
     Duruşmada daha sonra dinlenen mağdurlardan Ömer Aksu, Kartal'daki patlamanın ardından içeriye tekbir getirerek bir kişinin girdiğini söyledi. 
     Bu kişinin sanıklardan Engin Vural olduğunu iddia eden Aksu, ''Engin Vural'a üzerindeki bomba düzeneklerini patlatmamasını söyledim. Ama o patlattı. Vücudumun çeşitli yerlerinden yaralandım. Hastanede tedavi altına alındım. Şikayetçiyim'' dedi. 
     Mağdur Abdülkadir Dabbahoğlu da, benzer şekilde ifade vererek, Engin Vural'dan şikayetçi oldu. 
     Müştekilerden Jak Kazez de cep telefonuna gelen çağrıda, öldürülen Dr. Yasef Yahya'nın başına gelenlerin kendisine de yapılacağı şeklinde tehdit edildiğini belirterek, ilk önce 1.5 milyon Avro isteyen bu kişinin daha sonra miktarı 100 bin dolara düşürdüğünü kaydetti. 
     Müşteki Yusuf Natan da, Musevi cemaatine ait ihtiyarlarla ilgili yardım derneği huzurevinde yönetici olan babasının ölümünden sonra mailine baktığını ve derneğin bütün üyelerinden toplam 500 bin dolar istendiğini gördüğünü söyledi. Natan, bu kişinin aynı yöndeki elektronik postaları sık sık attığını dile getirdi. 
     Müşteki Ari Ovadia, bir kişinin kendisini telefonla ve e-posta ile tehdit ettiğini belirtti. 
     Duruşmada dinlenen bu 3 müşteki, sanıklardan herhangi bir şikayetleri olmadığını bildirdiler. 
     Mahkeme Heyeti'ne yazılı bir dilekçe gönderen sanıklardan Adem Çetinkaya, müştekilerden tehditle para isteyen kişinin kendisi olduğunu belirterek, diğer sanıkların bu olayla ilgilerinin bulunmadığını kaydetti. 
     Sanıklardan Hakan Çalışkan da uzun bir zamandır tutuklu olduğunu ifade ederek, ''Benim olaylarla alakam yoktur. Ortada bir örgüt görülmemektedir. Şahıslar yaptıklarını kabul ediyorlar. Alakası olmayan benim gibi insanlar yargılanıyor. Tahliyemi istiyorum'' diye konuştu. 
     Tutuklu kaldığı süreyi dikkate alarak Birol Kayaalp'in tahliyesine karar veren Mahkeme Heyeti, diğer sanıkların tutukluluk hallerinin devamını kararlaştırarak duruşmayı erteledi. 
     
     5 MÜEBBET İSTEMİ 
     Kaldırılan İstanbul DGM Cumhuriyet Başsavcılığı'nca hazırlanan iddianamede, 9 Mart 2004 tarihinde Kartal Koruyolu Caddesi'ndeki Hür ve Kabul Edilmiş Masonlar Büyük Locası Derneği Yakacık Şubesi'ne silahlı ve bombalı saldırı düzenlendiği, olayda ''canlı bomba'' Nihat Doğruel ile garson Hüseyin Kurugöl'ün öldüğü, diğer ''canlı bomba'' Engin Vural'ın da aralarında bulunduğu 6 kişinin yaralandığı belirtiliyor. 
     Terör örgütü El-Kaide'nin Türkiye yapılanması içinde faaliyet gösteren sanıkların, diş Hekimi Yasef Yahya'nın öldürülmesi, 4 kişinin telefon ve e-maille tehdit edilerek para istenmesi, 2 Ocak 2003'te Kartal'da bir kişi ile ablasının kaçırılıp ailelerinden 30 bin dolar fidye istenmesi olayını da gerçekleştirdikleri öne sürülen iddianamede, Engin Vural, Adem Çetinkaya, Hasan Dağ, Hamza Ali Temiz ve Hakan Çalışkan'ın ''Anayasal düzeni silah zoruyla değiştirmeye teşebbüs etmek'' suçundan müebbet, Mehmet Şifa Yeşil, Nevzat Karakaya, Birol Kayaalp, Enes Özer, Yusuf Şengül, Halil Ekşi ve Bektaş Kukku'nun DA ''yasadışı örgüte üye olmak'' suçundan 15 ile 22.5'ar yıl arasında ağır hapis cezazına çarptırılmaları öngörülüyor. 
     İddianamede, sanıklar Mehmet Akkoyun, İrfan Güneş, Sinan Güneş, Halis Güneş, Halim Taş, Celal Görgün ve Cemil Kızılkaya'nın da, ''yasadışı örgüte yardım ve yataklık etmek'' suçundan 4.5 ile 7.5'ar yıl arasında ağır hapisle cezalandırılmaları isteniyor. 
     
</TEXT>
</DOC>
