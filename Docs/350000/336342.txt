<DOC>
<DOCNO> 336342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/spo06.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimi uçtu kimi baktı 
</HEADLINE>
<TEXT>


Formula 1'de bugün koşulacak San Marino Grand Prix'si öncesi dünkü ilk sıralama turlarında zafer Kimi Raikkonen'in oldu. Finli pilot, saniyenin binde üçü farkla Alonso'nun önünde en iyi zamana imza attı 


Formula 1 Dünya Şampiyonası'nın bugün San Marino'da gerçekleştirilecek 4. ayağı öncesi ilk raundu Kimi Raikkonen aldı. McLaren'in Finli pilotu dün koşulan ilk sıralama turlarında 1 dakika 19.886 saniyelik derecesiyle en iyi zamanı yaptı. Raikkonen bu sezon Renault takımı dışında sıralama turlarında birinci olan ilk pilot olurken, genel klasmanda lider durumda bulunan Fernando Alonso'yu da saniyenin binde üçü farkla geride bıraktı. 

Schumi üçüncü oldu 
Malezya Grand Prix'sine 6. sıradan start alıp, bu sezonki en iyi başlangıcını yapan Raikkonen bugünkü sıralama turunu da kazanıp, Imola Pisti'ndeki yarışa 'pole position'da başlamak istediğini söyledi. 
7 Dünya şampiyonluğu bulunan ama bu sezona çok kötü başlayan ve sadece 2 puan toplayan Michael Schumacher de 0.374 saniye farkla üçüncü sırayı alıp, Imola'daki yarış öncesi performansıyla umut verdi. Schumi'nin ardından BMW Williams'tan Mark Webber ise dördüncü oldu. 

İLK SIRALAMA TURU SONUÇLARI Sürücü Takımı Derecesi 1.Kimi Raikkonen McLaren 1 19.886 2.Fernando Alonso Renault 1 19.889 3.Michael Schumacher Ferrari 1 20.260 4.Mark Webber Williams 1 20.442 5.Jenson Button BAR 1 20.464 6.Jarno Trulli Toyota 1 20.492 7.Felipe Massa Sauber 1 20.593 8.Alexander Wurz McLaren 1 20.632 9.Nick Heidfeld Williams 1 20.807 10.Takuma Sato BAR 1 20.851 

Yarışseverler ekran başına 

Yarışseverler bugün CNN Türk'e kilitlenecek. CNN Türk, San Marino Grand Prix'si öncesi ikinci sıralama turlarını 10.50'de ve dev yarışı da 14.50'den itibaren canlı olarak ekrana getirecek. Yarış öncesi 14.05'te ve Grand Prix bitiminde 17.05'te Damalı Bayrak isimli program canlı yayınlanacak. Yarışı kaçıranlar 23.10'da banttan özet görüntülerini seyredebilirler. 


</TEXT>
</DOC>
