<DOC>
<DOCNO> 325308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo04.html </URL>
<DATE> 2005/03/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Mehmet Okur 5 sayı attı, Hidayet 15 sayıyla oynadı... 
</HEADLINE>
<TEXT>

     ABD Profesyonel Basketbol Ligi'ne, TSİ bu sabaha karşı yapılan 7 maçla devam edildi. 
     Uzun zamandır galibiyet yüzü görmeyen Mehmet Okurlu Utah Jazz, deplasmanda Washington Wizards'a 96-95 talihsiz bir skorla yenilerek üst üste 9. yenilgisini aldı. 
     29 dakika forma giydiği maçta 5 sayı, 7 savunma ribauntu, 7 asist ve bir blokluk performans çıkaran Okur, 2 sayılık atışlarda 4'de 1 ve serbest atışlarda 4'de 3 isabet buldu. 
     Jazz'da, 28 sayıyla Andrei Krilenko, 16 sayıyla Raja Bell ve 15 sayıyla Matt Harpring'in çabaları yeterli olmadı. 
     Öte yandan Gilbert Arenas'ın 22 sayı, 8 ribaunt ve 5 asisti ile Larry Hughes'un 21 sayısı, Wizards'a galibiyeti getirdi. 
     
     MAGIC'DE ÜST ÜSTE 7 YENİLGİDEN SONRA YÜZLER GÜLDÜ 
     Orlando Magic'in deplasmanda Portland Trail Blazers'ı 97-92 yendiği maçta, 29 dakika sahada kalan Hidayet Türkoğlu, 15 sayı, biri hücum 3 ribaunt, 3 asist, bir top çalma ve bir blokluk performansıyla takımının yüzünü güldürdü. 
     Türkoğlu, 2 sayılık atışlarda 12'de 4, 3 sayılık atışlarda 4'de 1 ve serbest atışlarda 4'de 4 isabet buldu. 
     Üst üste aldığı 7 yenilgiden sonra galibiyetle tanışan Magic'de, Grant Hill, 23 sayı ve 8 ribauntla, Deshawn Stefanson, 16 sayıyla, Jameer Nelson 15 sayı, 6 ribaunt ve 5 asistle, Dwight Howard da 12 ribauntla pota altından galibiyete katkıda bulundular. 
     1998'den bu yana ilk kez Magic'e yenilen ve üst üste 4. yenilgisini alan Blazers'da ise çaylak oyuncu Viktor Khryapa, sezonun en yüksek rakamına ulaşarak 21 sayı ve 7 ribaunt, Sebastian Telfair da 16 sayı, 4 ribaunt ve 5 asistlik oyun çıkardılar. 
     Antrenör Johny Davis'in görevine son verildikten sonra Orlando Magic'in başında ikinci maçına çıkan yardımcı antrenör Chris Jent, böylece ilk galibiyetini almış oldu. 
     
     Ligde alınan diğer sonuçlar şöyle 
     Philedelphia Sixers-Chicago Bulls 88-94. 
     Miami Heat-New York Knicks 97-82. 
     New Orleans Hornets-Boston Celtics 100-113. 
     Dallas Mavericks-Charlotte Bobcats 104-93. 
     Los Angeles Clippers-Sacramento Kings 107-111 uzatmada . 
     Lige, TSİ yarın sabaha karşı yapılacak 8 maçla devam edilecek. 
     
</TEXT>
</DOC>
