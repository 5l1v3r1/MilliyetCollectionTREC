<DOC>
<DOCNO> 304669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy11.html </URL>
<DATE> 2005/01/08/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
CHP il başkanları toplantısı... 
</HEADLINE>
<TEXT>

     CHP'nin 29 Ocak'ta yapılacak olan Olağanüstü Kurultay öncesinde yapılan il başkanları toplantısında, 66 il başkanı, Genel Başkan Deniz Baykal'ın kurultayı toplama kararına destek veren bildiriye imza attı. 
     Hilton Oteli'nde yapılan il başkanları toplantısında imzaya açılan bildiriye, 81 il başkanından 66'sı imza attı. 
     Toplantının ardından Ankara İl Başkanı Hakkı Süha Okay tarafından açıklanan bildiride, ''Genel Başkan'ın Kurultayı toplantıya çağırmasının nedenleri çok haklı ve yerindedir'' denildi. 
     
     BAYKAL "HAKLI MÜCADELEDEN YANAYIZ" 

     CHP'nin 29 Ocak'ta yapılacak olan Olağanüstü Kurultay'ı öncesinde bir bildiri yayınlayan 66 il başkanı, Genel Başkan Deniz Baykal'ın Kurultay toplama kararını, ''CHP'nin onurlu geçmişine yakışan bir tavır olarak benimsediklerini ve bu haklı mücadelesinde yanında olduklarını'' açıkladılar. 
     CHP'nin, Hilton Oteli'nde basına kapalı yapılan il başkanları toplantısının ardından Ankara İl Başkanı Hakkı Süha Okay, 66 il başkanının imzaladığı bildiriyi açıkladı. 
     Bildiride, Baykal'ın parti içinde gelişen son olaylar üzerine CHP Kurultayı'nı olağanüstü toplantıya çağırdığı anımsatıldı. 
     Bildiride, şöyle denildi 
     ''Sayın Genel Başkan'ın Kurultay'ı toplantıya çağırmasının nedenleri çok haklı ve yerindedir. CHP gibi köklü, Cumhuriyet ile özdeşleşmiş, Atatürk ilke ve devrimlerinin, demokratik, laik hukuk devletinin yılmaz ve ödünsüz savunucusu bir partide, bugüne kadar duymadığımız, görmediğimiz, görmek de istemediğimiz olaylar yaşanmıştır. 
     Bir belediye başkanı, belediye işlerini bir kenara bırakıp CHP geleneğinde olmamış biçimde davranış, eylem ve söylem geliştirerek zamansız ve haksız bir yarış başlatmıştır. Kendisi ile ilgili ciddi kanıtlara dayalı iddialar ortaya atılmış, partinin yetkili organı tarafından suçlanmış ve Yüksek Disiplin Kurulu'na sevk edilmiştir. 
     Yüksek Disiplin Kurulu üyelerinin bir kısmı para karşılığı karar verme ve disiplin suçlusunu aklama çabasına girmişler ve maalesef bunu da başarmışlardır. Partimizi zedeleyen ve yaralayan, kamuoyunda tartışılır duruma sokan anlayışın partimizin bir üst organı tarafından mükafatlandırılmış olması bizleri derinden üzmüştür. 
     Bu durum ve olumsuz gelişmelere dur denilmesi ve kurultayın hakemliğine başvurulması, partimizin en yüksek karar organının iradesinin belirmesi kaçınılmaz hale gelmiştir. 
     Bu nedenle Sayın Genel Başkan'ın kendisi ile ilgili olan dahil bütün organlar için gündeme seçim maddesini koymasını ve kurultay toplama kararını, CHP'nin onurlu geçmişine yakışan bir tavır olarak benimsiyor, bu haklı mücadelesinde yanında olduğumuzu açıklıyoruz.'' 
     
     İMZA VERMEYENLER 

     Afyon, Aksaray, Sakarya, Bolu, Gaziantep, Rize, Osmaniye, Kahramanmaraş, Erzurum, Tekirdağ, Balıkesir, Şırnak, Elazığ, İzmir ve Sivas il başkanları bildiriyi imzalamadılar. 
     Ankara İl Başkanı Okay, bir soru üzerine, imzalamayan bazı il başkanlarının bildirideki bazı ifadelere katılmadıklarını belirttiklerini, bazı il başkanlarının ise doğrudan imza atmadıklarını söyledi. 
     Rahatsız olduğu gerekçesiyle toplantıya katılamayan Uşak İl Başkanı Beyhan Demirel'in telefonla desteğini ilettiği bildirildi. 
     İzmir İl Başkanı Alaaddin Yüksel'in ise Baykal'ın açış konuşmasının ardından toplantıdan ayrılması dikkati çekti. 
     
     ELEŞTİRİLER 

     Edinilen bilgiye göre, toplantıda söz alan il başkanlarından bazıları parti yönetimine eleştirilerde bulundu. 
     Rize İl Başkanı Turgut Karafazlı, Türkiye'yi saran yozlaşmanın CHP'yi de etkisi altına aldığını savunarak, 3 Kasım seçimleri öncesinde milletvekili adaylarının parayla belirlendiğine ilişkin iddiaların herkes tarafından bilindiğini öne sürdü. 
     Karafazlı, önceki yıl yapılan kurultayda gerçekleştirilen tüzük değişikliğini anımsatarak, ''Sayın Genel Başkan, yanınızdaki üç-beş arkadaşınızı Parti Meclisi'ne taşıyıp aynı kadro ile yola devam etmek için çarşaf liste yerine blok liste uygulamasıyla tüzüğü antidemokratik hale getirerek, parti içinde oligarşik yapıyı yerleştirdiniz'' dedi. 
     Erzurum İl Başkanı Adıgüzel Özgüven de, Yüksek Disiplin Kurulu YDK üyeleri ile ilgili ''rüşvet'' iddialarına değinerek, ''Partiyi istediğiniz gibi yönetiyorsunuz. İstediğinizi getiriyor, istediğinizi görevden alıyorsunuz. YDK üyelerini eleştiriyorsunuz ama bu üyeler de sizin kaleminizden çıktı'' diye konuştu. 
     Aydın İl Başkanı Bülent Tezcan ise, parti içi muhalefeti eleştirerek, ''ABD'nin Baykal'a yönelik bazı senaryolar hazırladığını, parti içinden bazı piyonların da buna alet olduğunu'' öne sürdü. 
     
     BAYKAL'DAN YANIT 

     İl başkanlarının konuşmaları devam ederken söz alan Deniz Baykal, YDK'daki ''rüşvet'' iddiaları üzerine Olağanüstü Kurultay'a gidildiğine dikkati çekerek, il başkanlarının bu gelişmelere ve sürece ilişkin değerlendirmeler yapmalarını ve konu dışına çıkmamalarını istedi. 
     Baykal, tüzük değişikliği ile ilgili konularda da, eğer çarşaf liste uygulaması olsaydı ''parayla listenin ele geçirilebileceğini'' savundu ve ''Yapılan tüzük değişikliğinin önemini şimdi daha iyi anlıyoruz'' dedi. 
     
     BAYKAL ''CHP ÖRGÜTÜNÜN ÇOK NET, KARARLI VE DUYARLI BİR KONUMDA OLDUĞUNU BİR KEZ DAHA GÖRMENİN MUTLULUĞU İÇİNDEYİM'' 

     CHP Genel Başkanı Deniz Baykal, CHP örgütünün çok net, kararlı ve duyarlı bir konumda olduğunu bir kez daha görmenin mutluluğu içinde olduğunu bildirdi. 
     Baykal, il başkanları toplantısının ardından verilen yemeğe geçmeden önce gazetecilere yaptığı kısa açıklamada, 9 saat süren yararlı bir toplantı yaptıklarını söyledi. 
     İl başkanları toplantısında, CHP'nin önündeki sorunlar karşısında tavrını çok net bir şekilde ortaya koyan yararlı bir çalışma yaptıklarını kaydeden Baykal, ''CHP örgütünün her zaman olduğu gibi bu konularda çok net, kararlı ve duyarlı bir konumda olduğunu bir kez daha görmenin mutluluğu içindeyim'' dedi. 
     Baykal, 15 il başkanının bildiriye imza atmadığının hatırlatılması üzerine, şunları söyledi 
     ''Olabilir. Kim, niçin imzalamadı, bilmiyorum. Biz, büyük bir partiyiz. Herkesin kendi anlayışı, çizgisi olabilir. Ama, şu bir gerçek ki imza atan atmayan bütün il başkanlarımız yolsuzluk iddiaları karşısında mutlaka çok kararlı ve güçlü bir tavır sergilememiz gerektiğini, partimizi bu iddialara hiç bir şekilde teslim edemeyeceğimizi kararlılıkla ifade ettiler.'' Büyük tartışmalar, çekişmeler yaşamış bir partide bunların hemen ardından yüksek bir dayanışmanın ortaya çıkmasının önemli olduğunu ifade eden Baykal, il başkanlarının yüzde 80'inin net bir tavır sergilemesinin büyük önem ve değer taşıdığını söyledi. 
     Deniz Baykal, bildiriye ''bu kelime şöyle olsun, bu paragraf böyle olsun'' itirazıyla imza atmayı uygun görmeyen il başkanlarının da temel konuda farklı bir düşüncesi olmadığını konuşmalardan tespit ettiklerini belirtti. 
     
</TEXT>
</DOC>
