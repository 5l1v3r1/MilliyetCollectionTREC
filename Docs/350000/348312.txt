<DOC>
<DOCNO> 348312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur05.html </URL>
<DATE> 2005/06/02/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
İşte nezarethane raporu... İşkence aleti yok, ortam sağlıksız... 
</HEADLINE>
<TEXT>

     Tekin ATAY DHA 

      İÇİŞLERi Bakanlığı müfettişlerince 25 ilde yapılan incelemeler sonucunda, nezarethanelerde işkence aleti veya bu maksatla kullanılabilecek araç gerece rastlanmadığı ancak, incelenen yaklaşık 150 nezarethanenin tamamına yakınının, doğal havalandırma ve aydınlatma sorunları bulunduğu, sağlıksız ortamda faaliyet gösterdiği, personelin büyük çoğunluğunun ise nezarethane ilgili bir mevzuatın varlığından dahi habersiz olduğu belirlendi. 
     İçişleri Bakanlığı Müfettişleri, 2004 yılı Yaz Teftiş Programı kapsamında Afyon, Aksaray, Antalya, Aydın, Bartın, Batman, Bingöl, Bitlis, Bursa, Düzce, Elazığ, Eskişehir, Hakkari, Karabük, Kilis, Malatya, Mersin, Osmaniye, Samsun, Siirt, Şırnak, Trabzon, Tunceli, Van ve Zonguldak illerindeki nezarethanelerde incelemelerde bulundu. İnceleme sonuçları doğrultusunda, Mülkiye Başmüfettişi Abdülkadir Topçu tarafından İnceleme Araştırma Raporu hazırlanarak Başbakanlık İnsan Hakları Başkanlığı’na sunuldu. Başbakanlık İnsan Hakları Başkanlığı bu raporu, inceleme yapılan tüm kentlerin valiliklerine gönderip, İl ve İlçe İnsan Hakları Kurulu Başkanlıklarının, rapordaki eksikliklerin giderilmesi için çalışma yapmalarını istedi. 
     
     BÜYÜK KENTLER SINIFTA KALDI 
     İnceleme yapılan 25 ildeki nezarethanelerin durumlarının ayrı ayrı anlatıldığı raporda, Antalya, Van, Trabzon, Bursa, Malatya ve Mersin gibi büyük kentlerdeki nezarethanelerin tamamına yakınının sorunlu olduğu belirtildi. Binaların bodrum katında bulunmaları nedeniyle doğal havalandırma ve aydınlatma sorunu olduğu, bir çoğunda avukatla görüşme odası bulunmadığı, bazı sorgu odalarının duvarlarında projektör bulunduğu, bazılarında tuvalet-banyo olmadığı, çoğunun standarda aykırı olarak 7 metrekareden küçük olduğu ve ayrıca nezarethanelerin tamamına yakınında kamera kayıt sisteminin bulunmadığı vurgulandı. 
     
     ŞIRNAK ÖRNEK, AMA PERSONEL BİLGİSİZ 
     Raporda, Şırnak İl Emniyet Müdürlüğü ve Polis Merkezi'ndeki nezarethanelerin, fiziki durum itibariyle örnek alınabilecek nitelikte olduğu kaydedildi. Ancak Terörle Mücadele Şube Müdürlüğü Sorgu Büro Amirliği’nde görevli 10 personelden hiç birinin sorgu kursu görmediğine de dikkat çekildi. Mülkiye Başmüfettişi Abdülkadir Topçu, raporunda bu şaşırtıcı durumu, eğitim açısından en çarpıcı örnek’ olarak nitelendirdi. 
     
     LAĞIM KOKUSU 
     Siirt Emniyet Müdürlüğü binasının bodrum katında bulunan Terörle Mücadele Şube Müdürlüğü’ndeki 7 nezarethanenin hiçbirinde doğal havalandırma ve ışıklandırma olmadığı gibi tamamında atık su hatlarından kaynaklanan ağır bir koku bulunduğu belirtildi. Bu sorunun, bürolar için de geçerli olduğunun açıklandığı raporda, Batman Emniyet Müdürlüğü’ndeki 7 nezarethaneden 6’sında doğal aydınlatma imkanı olmasına rağmen, pencerelerin ışığı sızdırmayacak şekilde boyanıp kapatılması nedeniyle, doğal aydınlatma ve havalandırmanın yapılamadığı da vurgulandı. 
     
     MEVZUATI BİLEN YOK 
     Raporda ayrıca, nezarethanelere konulan şahısların giriş ve çıkışlarında doktor raporlarının alınmasına rağmen, çıkışta alınan raporun zaman zaman ilgililere verilmediği, gözaltına alınanların kaydına ait defterlerin bazen doldurulmadığı bazen de yanlış doldurulduğu, şahsın gözaltına alınmasından kimi zaman Cumhuriyet Savcısı’nın bilgilendirilmediği gibi tespitlere de yer verildi. Mülkiye Başmüfettişi Abdülkadir Topçu raporun sonuç bölümünde, incelenen nezarethanelerin hiç birinde işkence aleti veya bu maksatla kullanılabilecek araç gerece rastlanılmamış olmasının memnuniyet verici olduğu vurgulandı. Ancak genel olarak, nezarethane ile ilgili bir mevzuatın varlığının dahi bilinmediği ve personelin eğitim açısından çok yetersiz olduğunun saptandığı belirtildi. 
     Bu rapor doğrultusunda valilikler, nezarethanelerin denetlenmesi için sivil toplum kuruluşları ve siyasi parti temsilcilerinin de aralarında bulunduğu özel komisyonlar oluşturarak, belirtilen eksikliklerin giderilmesi için çalışacak. 
     
</TEXT>
</DOC>
