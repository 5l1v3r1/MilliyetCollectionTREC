<DOC>
<DOCNO> 340591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/guncel/gun07.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçan'ın sergisi tura çıktı 
</HEADLINE>
<TEXT>


Hüsamettin Koçan'ın son dönem çalışmalarından oluşan "Yedi Sergi Bir Selamlama" isimli sergisi Ankaralı sanatseverlerle buluştu 


Hüsamettin Koçan'ın son dönem çalışmalarından oluşan "Yedi Sergi Bir Selamlama" sergisi, İstanbul'un ardından Ankaralı sanatseverlerle buluştu. Sergi, Ankara'nın ardından Eskişehir ve Antalya'ya taşınacak 
Hüsamettin Koçan'ın "Körler İçin Resimler", "Şamanın Gizemi", "125 Sanatçı İçin Methiye", "Kırılgan Yüzeyler", "Ahşap Yüzeyler", "Referanslar" ve "Baksı Düzenlemesi" başlıklı 7 ayrı çalışmasından "Yedi Sergi Bir Selamlama" adlı sergisi, İstanbul'un ardından Ankara Çankaya Belediyesi Çağdaş Sanatlar Merkezi'nde açıldı. 18 Mayıs'a kadar izlenebilecek serginin geliri Bayburt'taki Baksı Kültür Sanat Vakfı'na aktarılacak. Bayburt'un Bayraktar Baksı köyünde, müze ve halk sanatları araştırma merkezinin tamamlanması amaçlanıyor. 

'Başka kentlere ulaşsın' 
Sergide, Koçan'ın son dönem çalışmalarının yanı sıra, Baksı köyünün ileri gelenlerinden Teyyar Bey'in "anlatıcı" kimliğiyle yer aldığı bir video çalışması da izlenebiliyor. Sergiyle eş zamanlı olarak Zeynep Yasa Yaman tarafından kaleme alınan ve Koçan'ın çalışmalarına kapsamlı bir bakışı içeren kitap da yayımlandı. 
Sergi, 20 Mayıs'ta Eskişehir'e, ardından da Antalya'ya taşınacak. Eskişehir'deki sergi 10 gün süreyle ziyaret edilebilecek. 
Koçan, sergisinin bir Türkiye turnesine çıkmış olmasından memnun "Sanatın yaşamda çoğalmasını arzu eden ve bu konuda projeler üreten biriyim. Ürettiklerimin başka kentlere de ulaşmasını istedim. Merkezin dışına doğru adım atmak zorundayız. Serginin gittiği şehirler de merkez aslında, ama en azından farklı izleyici kitlelerine ulaşmış olacak çalışmalar. Bence temel görevimiz ürettiklerimizi daha geniş kitlelere sunmak." 


</TEXT>
</DOC>
