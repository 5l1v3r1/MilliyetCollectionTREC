<DOC>
<DOCNO> 313270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas07.html </URL>
<DATE> 2005/02/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tuzlu balıktaki tehlike... 
</HEADLINE>
<TEXT>

     Van mutfağında önemli bir yer tutan ''Tuzlu Van Balığı''nın fazla tuz içermesi ve sağlıksız koşullarda saklanması nedeniyle risk oluşturduğu bildirildi. 
     Van Gölü'nden çıkarılan inci kefalindan yapıldığı için ''Tuzlu Van Balığı'' olarak da adlandırılan balık türü, yörenin geleneksel mutfağının önemli lezzetleri arasında bulunuyor. Yaz aylarında tuzlanarak saklandıktan sonra kış aylarında tüketilen ''Tuzlu Van Balığı''nın geçmişi uzun yıllara dayanıyor. 
     AA muhabirine açıklama yapan Yüzüncü Yıl Üniversitesi Gıda Mühendisliği Bölümü Öğretim Üyesi Doç.Dr. Erdoğan Küçüköner, Van ve çevresinde balığın, kasa ya da plastik bidonlar içinde, organları temizlenmeden aşırı şekilde tuzlanarak bekletildiğini söyledi. 
     Aşırı tuzlanma sonucu tuzun balığın içine nüfuz ettiğini ifade eden Küçüköner, bu bekletilme sürecinde, balıkta bozulma ve kokuşma meydana geldiğini belirtti. 
     Bu şekilde tüketilen balığın yüzde 20 oranında tuz içerdiğine işaret eden Küçüköner, ''Diğer ülkelerde de benzer tuzlama uygulamaları göze çarpmaktadır. Ancak bu ülkelerde kullanılan tuz oranı yüzde 8 civarındadır. Balığın yüzde 8 oranında tuzlanarak tüketilmesinin bile kanser açısından risk oluşturduğu bilinmektedir. Dünyanın çeşitli yerlerinde bu tür ürünlerin fazlaca tüketilmesinin, kansere yol açtığı belirlenmiştir'' dedi. 
     Ciddi sağlık sorunu olan hastaların tuzlu balığı tüketmemesi gerektiğine değinen Küçüköner, Van'da tuzlanarak tüketilen balığın kansere yol açıp açmadığı yönündeki araştırmalarının ise devam ettiğini bildirdi. 
     Küçüköner, sağlık açısından risk oluşturan tuzlu balığın sofralardan bir anda kaldırılmasının mümkün olmayacağını kaydederek, ''Bunun için vatandaşların balığı tuzlama ve saklama yönünde bilinçlendirilmesi gerekmektedir. Öncelikle balığın iç organları temizlenmeli, tuz oranı düşürüldükten sonra saklanmalıdır. Balığın hijyenik ve sağlıklı koşullarda saklanmasına büyük özen gösterilmelidir'' diye konuştu. 
     
</TEXT>
</DOC>
