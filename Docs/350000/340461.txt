<DOC>
<DOCNO> 340461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko13.html </URL>
<DATE> 2005/05/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Türk Telekom Müşteri olmadığı takdirde biz bir hiçiz... 
</HEADLINE>
<TEXT>

     Türk Telekom Genel Müdürü Mehmet Ekinalan, "Artık Türk Telekom şunu anlamış durumda, müşteri olmadığı takdirde biz bir hiçiz" dedi. 
     Tokat Gaziosmanpaşa Telekom İl Müdürlüğü yeni hizmet binası açılışına katılan Ekinalan, Türk Telekom olarak ciddi değişimler yaşadıklarını belirtti. 
     Ekinalan, şunları söyledi 
     "Özellikle son iki üç yıldır ciddi olarak değişimler yaşıyoruz. 
     Bir tarafından liberalizasyon bir taraftan pazarın rekabete açılması ve özelleştirme çalışmaları. Artık Türk Tekelom şunu anlamış durumda, müşteri olmadığı takdirde biz bir hiçiz. Müşteriye, ’buyrun size nasıl hizmet edebilirim ’ ’Size nasıl yardımcı olabilirim ’ diyen bir Türk Telekom yoksa biz müşterinin gözünde yaptığımız hizmetler bakımından bir hiçiz." Açılışı yapılan hizmet binasının müşteri memnuniyetinin sağlanması açısından güzel bir örnek olduğunu ifade eden Ekinalan, konuşmasını şöyle sürdürdü 
     "Türk Telekom olarak gerçek hizmeti müşteriye götürebileceğiz diye düşünüyoruz. Biz şunu iddia ediyoruz. Artık Türk Telekom sadece telefon hizmetleriyle değil, değişen teknolojiye paralel olarak internet, data ve bilişim hizmetleriyle müşterinin ayağına giden bir operatör olarak hizmet vermeye başlamış durumda." 
     
     "ELEŞTİRİLERDEN BIKMAYACAĞIZ USANMAYACAĞIZ" 
     Ekinalan, hiçbir zaman hizmetin kalitesiyle ilgili sınır olmadığını kaydederek hizmet seviyelerini her zaman artıracaklarını söyledi. 
     Mehmet Ekinalan, konuşmasını şöyle tamamladı 
     "Biz hizmetlerimizi, hizmet seviyemizi artıracağız ve siz daha fazlasını talep edeceksiniz. Bize yöneltilen eleştirilerden bıkmayacağız usanmayacağız. Sizin eleştirilerinizi dinleyeceğiz ve hizmetlerimizi daha kaliteli nasıl yapabiliriz diye kendimizi yenileyeceğiz." Gaziosmanpaşa Telekom İl Müdürlüğü yeni hizmet binasının açılışı, AK Parti Tokat Milletvekili Zeyid Aslan, Vali Yardımcısı Selçuk Botsalı, Telekom Genel Müdürü Mehmet Ekinalan ve bazı daire müdürlerinin katılımıyla gerçekleştirildi. 
     
</TEXT>
</DOC>
