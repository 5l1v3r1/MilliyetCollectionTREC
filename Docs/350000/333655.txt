<DOC>
<DOCNO> 333655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun60.html </URL>
<DATE> 2005/04/15/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Hollanda'da Türk din dersi öğretmeni sınır dışı edildi 
</HEADLINE>
<TEXT>

     Hollanda'da radikal görüşleri savunduğu ve yasadışı olarak ülkede bulunduğu gerekçesiyle geçen Şubat ayında gözaltına alınan bir Türk din dersi öğretmeni sınır dışı edildi. 
     Adalet Bakanlığı sözcüsü bugün yaptığı açıklamada, din dersi öğretmeninin Türkiye'ye gitmek üzere uçakla gönderildiğini bildirdi. Sözcü öğretmenin kimliği hakkında bilgi vermedi. 
     Rotterdam İskender Paşa Camii bünyesinde çalışan din dersi öğretmeni, Hollanda Genel İstihbarat ve Güvenlik Birimi AİVD'nin verdiği bilgiler ışığında, devlet ve kamu düzeni aleyhine faaliyetlerde bulunduğu belirtilerek geçen 24 Şubat'ta gözaltına alınmış ve ülkede ''istenmeyen kişi'' ilan edilmişti. 
     İstihbarat birimine göre, ülkede ikamet izni bulunmayan din dersi öğretmeni, Batı aleyhtarı ve demokrasi karşıtı görüşleri yaymaya çalışıyordu. 
     
</TEXT>
</DOC>
