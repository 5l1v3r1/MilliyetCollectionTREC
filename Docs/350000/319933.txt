<DOC>
<DOCNO> 319933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun39.html </URL>
<DATE> 2005/03/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Rice, Türkiye'ye PKK'nin çaresizen bakılacağı sözünü verdi 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, ABD Dışişleri Bakanı Condoleezza Rice'ın, Ankara ziyareti sırasında, Irak'ın kuzeyindeki terör örgütü PKK sorununun çaresine bakılacağı yönünde Türk yetkililerine söz verdiğini söyledi. 
     Loğoğlu, Washington'da savunma yazarlarına hitaben düzenlediği basın toplantısında, Türkiye ile ABD arasında Irak'ın kuzeyinde terör örgütünün varlığına ilişkin sıkıntıya değindi. 
     ABD Dışişleri Bakanı'nın, Ankara ziyareti sırasında bu konuda çok açık ifadeler kullandığını anlatan Loğoğlu, ''Rice, bu sorunun çaresine bakılacağı yönünde söz verdi'' dedi. 
     Irak'ın geleceği konusunda bütün grupların söz hakkının olması ve hiçbir grubun diğerleri üzerinde avantaj sağlamaması gerektiğini vurgulayan Loğoğlu, Irak'ın, tek, birleşik bir ülke kalması durumunda herhangi bir grubun özerkliğine karşı çıkmadıklarını söyledi. 
     Loğoğlu, Kerkük'ün, Bağdat gibi çok özel bir konumu olduğunu belirterek, Kerkük'ün başka grupların hakları göz ardı edilerek bir gruba verilemeyeceğini belirtti. 
     Suriye konusunda uluslararası baskılara işaret eden Loğoğlu, bu ülkenin Lübnan'dan çekilmesi şansının hiç bu kadar yüksek olmadığını, bu çekilmenin muhtemelen olacağını, ancak zaman alacağını kaydetti. 
     Türkiye'nin İran'ın nükleer faaliyetine ilişkin konumunun, Avrupa'nın, Batı'nın pozisyonuyla aynı olduğuna dikkati çeken Loğoğlu, İran'ın nükleer silah sahibi olmaması gerektiğini belirterek, Tahran'ı uluslararası yükümlülüklerine uymaya çağırdı. 
     
</TEXT>
</DOC>
