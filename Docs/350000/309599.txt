<DOC>
<DOCNO> 309599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo14.html </URL>
<DATE> 2005/01/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kıran Hagi'yi sevdiğimiz için affettik, yaşananları unuttuk 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, teknik direktör Gheorghe Hagi ile yönetim arasında yaşanan sorunları hiç olmamış kabul ettiklerini söyledi. 
     Işık Sigorta ''11 Altın Adam Yarışması'' Aralık ayı jüri toplantısına onur konukları arasında katılan Turgay Kıran, kendisine yöneltilen soruları cevapladı. 
     Özellikle teknik direktör Hagi ile aralarında yaşanan gerginliğin hatırlatılması üzerine Kıran, şunları söyledi 
     ''Teknik direktörümüz toplantıda özellikle, bir oyuncu aleyhine gelişen duruma dikkat çekti. Yapanların yönetimle ilişkili olduğunu ileri sürdü. Biz de kendisine bunun mümkün olmadığını izah ettik. Diğer konu ise tüm kulüplerde yaşandığı gibi parasal bir konu. 3,5 aydır ödeme yapamıyoruz. Hagi yanlışlıkla 6 ay süresi verdi. Daha yakın bir zaman içinde 1 milyon dolarlık ödeme yapmıştık. Hagi bir süre Türkiye'den uzak kaldığı için sanırım bazı şeyleri unuttu. Bunları içimizde halledebileceğimizi söyledik, o da bize hak verdi ve özür diledi. Onu sevdiğimiz için başarısına inandığımız için affettik. Yaşananları da unuttuk.'' Kıran, sarı-kırmızlı kulübün mali durumunun iyi olması halinde Hagi'yi bu yaşananlardan sonra hala takımın başında tutup tutmayacağının sorulması üzerine, ''Galatasaray 100. yılını dolduran büyük bir kulüp. Sevgi, saygı değerleri vardır. Biz hocamızı seviyoruz. Zaman zaman hatalar yapılabilir. Bizim paramız olsaydı da Hagi'yle yolumuza devam ederdik. Ceza vermemiz de gerekmiyor'' diye konuştu. 
     Gönderilen futbolcuların eski takımlarına karşı oynatılmaması uygulamasıyla ilgili olarak ise Kıran, ''Hiç demokratik olmayan bir madde. Biz Galatasaray olarak kiraya verdiğimiz oyuncular için böyle bir madde koymuyoruz'' cevabını verdi. 
     
     ''RUMEN SORUNU YOK'' 

     Turgay Kıran, toplantı sonrası basın mensuplarının da sorularını cevaplandırırken, özellikle Hagi'nin, ''Bu takımda artık Rumen istemiyorlar'' sözleriyle ilgili olarak, ''Galatasaray'a Rumen oyuncu gelmeyecek diye bir şey yok. Ama geçmişte olduğu gibi kaliteli olmalı. Bundan önce Galatasaray'a Rumen oyuncular geldi ve büyük katkılar sağladılar. Aynı kalitede oyuncular tabii ki gelecektir. Ama Rumen olması kaliteli olacak anlamına gelmiyor. Zaten Plesan ile olan bir görüşmemiz halen mevcut'' derken, Petre ile ilgili kararı teknik direktör Hagi'nin vereceğini sözlerine ekledi. 

     
</TEXT>
</DOC>
