<DOC>
<DOCNO> 308116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonyas06.html </URL>
<DATE> 2005/01/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Efes buluntularına göre gladyatörler pankreas güreşcisi gibi imiş... 
</HEADLINE>
<TEXT>

     Efes'te yapılan araştırmalar, gladyatörlerin, sanıldığının aksine ölmek ve öldürmek için Arena'ya çıkmadığını, iyi beslenen ve "sponsorlu" dövüşçülerin kalabalıkları eğlendirmek için birbiriyle dövüştüğünü ortaya koydu. 
     İskoçya'da yayınlanan Scotsman gazetesinin haberi, gladyatörlerin sanıldığı gibi "ölümüne dövüşen savaşçılar" olmadığını ortaya koydu. 
     Habere göre gladyatörler yaygın kanının asine kölelerden değil, seçkin ve "şımartılmış" yıldızlardan oluşuyordu. Sponsorları sayesinde o kadar çok kazanıyorlardı ki, Roma İmparatoru Marcus Aurelius, gladyatörlerin aldıkları ücrete bir üst sınır getirmek zorunda kaldı. Durum böyle olunca da, kimse, bu çok para getiren gösteri işine zarar vermek istemedi ve gladyatörler de ölmek ve öldürmek yerine, kalabalıkları eğlendirmek için Arena'ya çıktılar. 
     Miami Üniversitesi'nden Prof. Steve Tuck'a göre, eski Roma eserlerindeki dövüş sahnelerini içeren figürler üzerinde yapılan araştırmanın sonuçları gladyatörlerin, savaş sanatlarını "göstermek" için Arena'ya çıktıklarını ortaya koydu. Haberde, gösteri işi olması nedeniyle gladyatör dövüşleri, günümüzün futbol maçlarına benzetildi. 
     Gladyatörler de, David Beckham gibi sponsorları olan ve büyük paralar kazanan spor yıldızlarıyla karşılaştırıldı. Hatta çok ünlü gladyatörlerin, günümüzdeki ağır sıklet boksörleri gibi, yılda sadece iki ya da üç dövüşe çıktıklarına da dikkat çekildi. 
     
     SOSYETE SPONSORLU GLADYATÖRLER 
     Gladyatörler, Roma toplumunun en üst katmanları tarafından büyük miktarda paralarla destekleniyordu. Bu paralar o kadar büyük boyutlara ulaşmıştı ki, Roma İmparatoru Marcus Aurelius gladyatör ücretlerine üst limit getirdi. Bu durum, aynı zamanda gladyatörlerin bir yatırım aracı olarak değerlerini arttırdı. Yatırımcıların, bu araçları Arena'da kaybetmek istememesi de gayet doğaldı. Arena'da amaç, rakibi öldürmek değil, Romalı bir şairin dediği gibi "yaralamadan kazanmak"tı. Arena'da ölen kişiler ise idam edilmek üzere oraya çıkarılan mahkumlar ve suçlular ile savaş ve çatışmalarda ele geçirilen esirlerdi. 
     
     EFES'TEKİ KANITLARA GÖRE GLADYATÖRLER BESİLİ 
     Efes'te yapılan araştırmaların sonuçlarının da bu yaklaşımı doğruladığına dikkat çekildi. Viyana ve Münih üniversitelerinden arkeologların, Gladyatör kemikleri üzerinde yaptıkları araştırma sonuçları geçen aylarda dünya basınında yer almıştı. Buna göre, gladyatörler, o dönemin en gelişmiş tıbbi imkanlarından yararlanıyorladı. 2 bin yaşındaki kemiklerin incelenmesi sonucunda, gladyatörlerin çok yüksek değerli gıdalarla beslendikleri ve derilerinin hemen altında, kaslarını koruyan, kesiklerin etkisini azaltan dayanıklı yağ katmanları olduğu biliniyor. 
     Haberde, eski yazılı eserlere göre Gladyatör dövüşlerinin "cesaret ve onur ilkelerini teşvik ettiği için", sadece eğlenme amaçlı olarak tiyatroya gitmekten daha fazla entellektüel boyutu olan bir zaman geçirme biçimi olarak kabul edildiğine de dikkat çekildi. 
     
</TEXT>
</DOC>
