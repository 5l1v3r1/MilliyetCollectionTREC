<DOC>
<DOCNO> 339428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo30.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Anadolu'dan karşı atak 

Dört büyükler lisanslı ürünlerini pazarlayarak önemli bir gelir elde ederken, Süper Lig'deki diğer takımlar da aynı yöntemle kaynak yaratmaya hazırlanıyor. 14 kulübün ortak hareket ederek, bir fabrika kuracağı ve ürünlerini satmak için çeşitli şehirlerde mağaza açma kararı aldığı öğrenildi. İstanbul'da yarın yapılacak Kulüpler Birliği Vakfı toplantısında konu gündeme alınacak. 

2.Lig'de tekrar maçı 

B Kategorisi C Grubu'nda, kural hatası yapıldığı için iptal edilen Osmaniye- Adıyaman maçı bugün tekrar edilecek. 7 Ocak Stadı'nda saat 15.30'da başlayacak mücadeleyi İlhami Çetin yönetecek. 3 Nisan'da yapılan ve Adıyamanspor'un 1-0 kazandığı karşılaşmada, konuk ekipten Murat Kahraman iki sarı kart görmüş, ancak hakem Hakan Ceylan kırmızıyı göstermemiş, durum 4 dakika sonra farkedilmişti. 

Derbinin faturası 

İstanbul İl Spor Güvenlik Kurulu, olay çıkaran 189 taraftara 6'şar ay spor müsabakalarından men ve toplam 209 bin 890 YTL para cezası verdi. Vali Muammer Güler, Fenerbahçe - Beşiktaş derbisi öncesi olay çıkaran 180 kişiye 6'şar ay süreyle spor müsabakalarından men ve 1,112 YTL para cezası verildiğini açıkladı. Güler, karıştıkları olaylar nedeniyle bu yıl içinde ceza alan kişi sayısının 305'e çıktığını söyledi. 

Çizme'ye yenildik 

İtalya'da başlayan U - 17 Avrupa Futbol Şampiyonası Finalleri'nin ilk maçında Milli Takımımız, ev sahibi İtalya'ya 1 - 0 mağlup oldu. Ay - Yıldızlı ekibimiz ikinci maçını 5 Mayıs'ta İngiltere, gruptaki son sınavını ise 8 Mayıs'ta Belarus ile yapacak. Öte yandan Ümit Milli B Futbol Takımımız, bugün Mısır Ümit Milli B Takımı ile TSİ 18.00'de Kahire'de özel maç yapacak. 

Fener'e 10 bin YTL ceza 

PFDK, Fenerbahçe'ye, Denizlispor ile yaptığı kupa maçındaki saha olayları ve anons sisteminin tarafsız kullanılmaması nedeniyle 7.500, ligdeki Ankaraspor maçında taraftarının kötü ve çirkin tezahüratı nedeniyle de 2.500 YTL para cezası verdi. Kurul ayrıca Galatasaray'a 7 bin, Trabzonspor ile Gaziantepspor'a da 2.500'er YTL ceza kesti. Siirtspor'a ise bir maç seyircisiz oynama cazası verildi. 

Gaziantep'te hedef üç puan 

Gaziantepspor Teknik Direktörü Nurullah Sağlam, Kayseri maçından da üç puan beklediklerini söyledi. Sağlam, "Rakibimiz, ligin alt sıralarında bulunuyor ve şiddetle puana ihtiyacı var. Ancak bu durum bizi ilgilendirmiyor. Ligi üst sıralarda bitirmek istiyoruz" dedi. 

İstanbulspor başvuru yaptı 

İstanbulspor, Süper Lig'de bu sezon küme düşmenin kaldırılması için Futbol Federasyonu'na başvurdu. Asbaşkan Orhan Seyfi Güner, "MHK'nin aldığı kararlar geriye dönük olmak üzere hükümsüz hale geldi. Eğer ligden düşme kaldırılmazsa bu durum ileride daha olumsuz sonuçlara yol açabilir. O zaman ligin tescil edilmemesi yönünde dava açacağız" dedi. Bu arada federasyon eski başkanı Kemal Ulusu, CHP İzmir Milletvekili Ahmet Ersin'in bugün ligden düşmenin kaldırılması konusunda TBMM Genel Kurulu'na kanun teklifinde bulunacağını açıkladı. 


</TEXT>
</DOC>
