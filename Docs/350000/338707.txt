<DOC>
<DOCNO> 338707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur11.html </URL>
<DATE> 2005/05/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vücudunda çapa motoruyla hastaneye getirildi 
</HEADLINE>
<TEXT>

     Ali ŞEN, Mustafa İNSAN DHA 

      MERSİN’in Gülnar İlçesi’nde tarlada çalışırken mazotlu çapa motorunu kullanmaya kalkan 12 yaşındaki Okan Kostak, canından oluyordu. Motorlu çapanın ters dönmesi sonucu bir bacağı kopup, bir kolu da kopma derecesinde kesilen Kostak, yakınlarının vücudundan ayıramadığı çapa motoruyla hastaneye götürülüp, ameliyat edildi. 
     İlçeye bağlı Çukurkonak Köyü’nde meydana gelen olayda, ilköğretim okulu 5’inci sınıf öğrencisi Okan Kostak, 39 yaşındaki amcası Halil Kostak ile üzüm bağına motorla çapa yapmaya gitti. Amcasının tuvalet ihtiyacını gidermek için ayrılırken mazotlu çapa motorunu çalışır durumda bırakmasını fırsat bilen Okan Kostak, motoru kullanmak istedi. 
     Gaz verildiği sırada ters dönen çapa motorunun altındaki keskin bıçaklar Okan’ın sağ bacağını koparttı, eliyle durdurmak isterken sağ kolu da bıçaklara takılıp, kopma noktasına geldi. Yeğeninin çığlığını duyan amca Halil Kostak yetişip, motoru durdurdu. Kanlar içindeki yeğenini motordan ayıramayan amca Kostak, köylülere haber verip, ambulans çağırmalarını istedi. 
     Kan gölüne dönen üzüm bağından ağır yaralı durumda, vücudundan ayrılamayan çapa motoru ile sedyeye konulan Kostak’a ilk müdahaleyi yapan hızır servis görevlileri, kanamayı durdurup, serum taktı, daha sonra vücudu ayrılamadığı için sökülen motorla birlikte Mersin Üniversitesi Tıp Fakültesi Hastanesi’ne götürdü. Kostak’ın, diz hizasından kopan bacağı ise olay yerinde bir poşete konulup, üzerine torbalar içinde buz yerleştirilerek, aynı ambulansla hastaneye ulaştırıldı. 
     Ambulans yoldayken telefonla Kostak’ın durumu hastane görevlilerine bildirilip, ekip hazırlandı. Yaklaşık 3 saat süren yolculukla hastaneye ulaştırılan Kostak’ın kolunun motordan çıkarılmama ihtimaline karşı sağlık ekibi dışında hastanenin testereli, çekiçli, tornavidalı teknik ekip görevlileri de hazır bulundu. 
     
     AMELİYAT 15 SAAT SÜRDÜ 
     Hastaneye ulaştırıldığında sedyede çapa motoruyla birlikte ambulanstan indirilince meraklı kalabalığın çevresini sardığı Kostak, daha önce telefonla alınan bilgiler üzerine hazırlanan damar, plastik cerrahi ve ortopedi uzmanlarının da bulunduğu 10 kişilik ekip tarafından ameliyata alındı. Aşırı kan kaybeden Kostak’a kan nakli de yapılan ameliyat 13.00’de başladı, sabah 04.00’te sona erdi. 15 saat süren ameliyatta Okan’ın kopan bacağı ile kesilen kolu dikildi. Ancak, Kostak’ın hayati tehlikeyi henüz atlatamadığı belirtildi. 
     
</TEXT>
</DOC>
