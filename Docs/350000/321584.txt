<DOC>
<DOCNO> 321584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur08.html </URL>
<DATE> 2005/03/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türk askerlerinin başına çuval geçirilmesini anlatırken duygulandı 
</HEADLINE>
<TEXT>

     Hakan KABAHASANOĞLU GİRESUN, DHA 

      GÜNEYDOĞU'da görev yaptığı dönemde opeasyonlara bizzat elinde silahla katıldığı için Tamburalı Paşa' diye ünlenen Emekli Korgeneral Hasan Kundakçı, Giresun'da katıldığı bir sempozyumda Irak'ın Süleymaniye kentinde Türk askerlerinin başına Amerikan askerlerinin çuval geçirdikleri olayı anlatırken gözyaşlarına güçlükle hakim oldu. Emekli Korgeneral Kundakçı, "Korede savaşmış bir Türk subayı olarak bunu içime sindiremiyorum'' dedi. 
     Giresun'da düzenlenen ve dün KKTC Cumhurbaşkanı Rauf Denktaş'ın da konuşmacı olarak katıldığı Uluslararası BOP, AB ve Türkiye' konulu sempozyumun ikinci gününde konuşan Emekli Korgeneral Hasan Kundakçı, 1 Mart tezkeresinin kabul edilmemesi ile Türkiye'nin Kuzey Irak'ta kendi çıkarlarını koruma adına tarihi fırsatı kaybettiğini ileri sürdü. Kundakçı, "1 Mart tezkeresiyle elde edilecek yetki sonucu Türk askeri Kuzey Irak'a girebilecekti. Kuzey Irak'taki çıkarlarımızı bizzat kendimiz koruyacaktık. Ancak bu tarihi fırsat kayboldu. Başkaları sizin çıkarlarınızı korumaz. Korusalar bile kendilerine uygun şekilde yaparlar. O dönemde bazıları, Oradan tabutlar gelecek, askerlerimiz şehit olacak' diyordu. Elbette ki, 300-500 şehidimiz olacaktı. Ancak gelecekte binlerce, onbinlerce şehit verilmesi durumuyla karşı karşıya kalınabileceğini unutmamak lazım'' dedi. 
     
     GÖZLERİ DOLDU 
     ABD askerlerinin Irak'a Türkiye üzerinden gitmelerini sağlayacak 1 Mart tezkeresinin kabul edilmemesi üzerine, ABD'nin Irak'ta Türkiye'nin çıkarlarının tersine hareket ettiğini de savunan Kundakçı, şöyle dedi 
     "Bunun üzerine Süleymaniye'de askerlerimizin kafasına çuval geçirilmesi olayı yaşanmıştır. Ben bir asker olarak, Kore'de savaşmış bir Türk subayı olarak bunu asla sindiremiyorum, sindiremem de. Bir Süleymaniye olayı olmamalıydı. Çünkü ABD'nin bize borcu var. Bu borç, Kore'den kalma bir borçtur. Kore'ye giden Türk askerleri öncü birlik görevi almış, ABD'nin düşman karşısında dağılmakta, yok olmakta olan 8'inci Ordusu'nu kurtarmıştır. ABD'nin bu olayı hatırlayarak çuval olayını yapmaması gerekirdi.'' Konuşması sırasında gözleri dolan ve sesi titreyen Kundakçı'nın, ağlamamak için kendisini zon tuttuğu gözlendi. 
     
</TEXT>
</DOC>
