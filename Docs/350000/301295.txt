<DOC>
<DOCNO> 301295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko42.html </URL>
<DATE> 2004/12/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Microsoft Türkiye'den Merkez'e atama... 
</HEADLINE>
<TEXT>

     Microsoft Türkiye Yazılım Geliştirme Grup Müdürü Murat Özturan, Microsoft Uluslararası İş Ortağı takımına Teknoloji Geliştirme Müdürü olarak atandı. 
     Microsoft Türkiye'den yapılan açıklamada, 11 yıldır Microsoft bünyesindeki tüm teknik kademelerde görev yapan Özturan'ın, şirketin ABD Redmond'da bulunan merkezindeki yeni görevine Ocak 2005'te başlayacağı bildirildi. 
     Özturan'ın yeni görevi olan Teknoloji Geliştirme Müdürlüğü Technology Development Manager-TDM , şirketin stratejik iş ortaklarından Accenture ile çözüm üretme ve ürün grupları çalışmalarının dünya çapında teknik koordinasyonunu kapsıyor. 
     Microsoft Türkiye'nin kuruluş yılı olan 1993'te Kuzey Afrika ve Türkiye bölge ofisinde yazılım teknolojilerinden sorumlu satış mühendisi olarak göreve başlayan Özturan, bir yıl sonra tayin olduğu Güney Afrika'da 5 yıl süresince çeşitli destek, satış ve danışmanlık görevlerinde bulundu. 
     1999'da Microsoft Türkiye Danışmanlık Organizasyonu'na dönen Özturan, Microsoft Türkiye Çözüm Geliştirme Grubu Müdürü olarak da çalıştı. 
     Murat Özturan, Indiana University of PA'de Bilgisayar Bilimleri Bölümü'nden mezun olduktan sonra 1991 yılına kadar Paris Renault'da, 1993'te Microsoft'a katılmadan önce de Pamukbank Bilgi İşlem Bölümü'nde analist programcı olarak çalıştı. 
     
</TEXT>
</DOC>
