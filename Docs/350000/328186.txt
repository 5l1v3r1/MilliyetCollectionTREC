<DOC>
<DOCNO> 328186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy24.html </URL>
<DATE> 2005/03/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Reform İzleme Grubu 7. kez toplandı 
</HEADLINE>
<TEXT>

     AB sürecinde reformların uygulanmasını takip eden Reform İzleme Grubu, yedinci kez toplandı. 
     Başbakanlıktaki toplantı öncesi konuşan Dışişleri Bakanı ve Başbakan Yardımcısı Abdullah Gül, 17 Aralık'ta Türkiye'nin siyasi kriterleri yerine getirmede kritik eşiği geçtiği kabul edilerek bir karar alındığına dikkat çekerek, hala yapılacak çok şey olduğunu, çıkartılacak kanunlar bulunduğunu kaydetti. 
     Bütün amaçlarının Türkiye'deki demokratik yapıyı güçlendirmek, mükemmel bir hale getirmek olduğunu belirten Gül, bu süreçte zaman zaman aksaklıkların olabileceğini söyledi ve bunlara müdahale ederek, ilgili tedbirleri almanın önemine işaret etti. 
     Bakan Gül, bunların bir yandan AB'nin siyasi kriterlerinin yerine getirilmesini sağlarken, diğer yandan da Türk halkına olan siyasi sorumluluklarını yerine getirmenin bir çalışması olduğunu, esas olarak da bunu amaçladıklarını belirtti. 
     Gül, ''Esas amacımız, Türkiye'yi daha demokratik, daha şeffaf, insan haklarına daha saygılı bir ülke haline getirmektir. Bu konuda önemli adımlar atıldı, atılmaya devam edecek'' diye konuştu. 
     Toplantıya Gül'ün yanı sıra İçişleri Bakanı Abdülkadir Aksu, Adalet Bakanı Cemil Çiçek, AB Genel Sekreteri Murat Sungar ve diğer yetkililer katıldı. 
     
</TEXT>
</DOC>
