<DOC>
<DOCNO> 311890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/siyaset/siy07.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, Irak'a bağlı kalmalı 
</HEADLINE>
<TEXT>


SEMA EMİROĞLU New York 


ABD basını, Irak'ta nasıl bir yönetim oluşturulması gerektiğini tartışmaya açtı. New York Times gazetesi, ABD'nin Kürtlere ve Şiilere verdiği desteğin devamının, bu iki grubun birleşik ve çoğulcu bir Irak'a bağlı kalması koşuluna dayandırılmasını istedi. Gazetenin imzasız başyazısında, seçimler sonucunda Iraklıların gerçek anlamda demokratik bir devlet kurabilecekleri ancak ortada çok ters gidebilecek çeşitli yollar bulunduğu kaydedildi. Buna örnek olarak iki grubun yanlış hareketlerde bulunması olasılığını gösteren yazıda, "Kürtler, kendi haklarını birleşik bir Irak devletinde garanti altına almak için demokrasiye dayanmak yerine, ayrı bir Kürdistan kurmak için tarihi çabalarını yenileyebilir. Irak'ı parçalayıp komşu ülkelerde, özellikle büyük Kürt azınlığına sahip olan Türkiye'deki korkuları canlandırabilir" denildi. 


</TEXT>
</DOC>
