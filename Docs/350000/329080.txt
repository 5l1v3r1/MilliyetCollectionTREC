<DOC>
<DOCNO> 329080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas12.html </URL>
<DATE> 2005/03/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"X-Men 3" bu kez fırtına gibi geliyor... 
</HEADLINE>
<TEXT>

     Gişe rekortmeni ''X-Men'' serisinin üçüncüsüne ünlü aktris Halle Berry damgasını vuracak. Filmde rolünün artırılması için bir süredir yapımcılarla pazarlık yapan Berry sonunda tuttuğunu kopardı. 
     Internet sitesinde hayranlarının sorularını yanıtlayan Berry, yapımcıların gişe rekorlarına imza atan filmin yeni versiyonunu izleyici karşısına çıkarmaya hazırlandığını belirtti. 
     Üçüncü film için Oscarlı güzel Halle Berry ile de anlaşmaya varan yapımcılar, filmde rol almak için ''nazlanan'' Berry'nin canlandırdığı karakterin de ağırlığını artırdı. 
     Filme daha büyük bir rolde dönmeye hazırlanan Berry, ''Henüz senaryoyu okumadım. Bütün istediğim filme dönmem halinde Storm'a daha çok görev düşmesiydi'' dedi. 
     Bunun gerçekleşmemesi halinde filme katılmasının söz konusu olamayacağını belirten ünlü oyuncu, ''Ben Storm karakterini seviyorum ve onun filmin en önemli parçası olmasını istiyorum'' sözleriyle bu konudaki kararlılığını vurguladı. 
     Halle Berry, James Bond serisinin son halkasında ''Jinx'' karakterini yeniden canlandıracağı yönündeki haberleri de yalanladı. 
     ''X-Men'' serisinin ilk halkası 2000 yılında, ikinci film ise 2003'te vizyona girmişti. 
     
</TEXT>
</DOC>
