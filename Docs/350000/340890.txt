<DOC>
<DOCNO> 340890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko10.html </URL>
<DATE> 2005/05/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Otomotiv sektörü AB'ye çalıştı... 
</HEADLINE>
<TEXT>

     Haluk Yüksel AA 

Türk ekonomisinin lokomotifi haline gelen otomotiv sektörü, yılın ilk iki ayında ihracatının yüzde 70.7’sini Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 74’ü buldu. 
     Uludağ İhracatçı Birlikleri UİB verilerinden yapılan hesaplamaya göre, Türk otomotiv sektörü, Ocak-Nisan döneminde, gelişmiş batı ülkeleri başta olmak üzere, 5 kıtada toplam 156 ülke ve özerk bölgeyle 12 serbest bölgeye ihracat yaptı. 
     Toplam 4 milyar 402 milyon 736 bin dolarlık otomotiv ihracatının, 3 milyar 113 milyon 627 bin dolarlık kısmı, Türkiye’nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 70.7’sine karşılık gelirken, AB üyesi 24 ülkenin, 132 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında, Almanya, İtalya, Fransa, İngiltere ve İspanya’ya yapılan ihracat, 2 milyar 218 milyon 63 bin dolar ile toplam otomotiv ihracatının yarısından fazlasını oluşturdu. 
     AB üyesi Hollanda, Belçika, İrlanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya’ya yapılan ihracat da, yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 74’ü buldu. 
     Bu iki ülkeye Ocak-Nisan döneminde 147 milyon 236 bin dolarlık ihracat gerçekleştirildi. Toplam otomotiv ihracatının yüzde 3.3’ünün yapıldığı ve yakın gelecekte AB üyesi olması beklenen Romanya’da yüzde 171.5, Bulgaristan’da ise yüzde 58.5 oranında artış kaydedildi. 
     AB üyesi ve aday ülke konumundaki toplam 26 ülkeye 3 milyar 260 milyon 863 bin dolar ihracat yapılırken, kalan 130 ülkeye gerçekleştirilen ihracat ise 1 milyar 141 milyon 873 bin dolarla sınırlı kaldı. 
     
</TEXT>
</DOC>
