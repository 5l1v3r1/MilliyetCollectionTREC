<DOC>
<DOCNO> 330704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko03.html </URL>
<DATE> 2005/04/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Benzinden sonra motorine de zam geldi 
</HEADLINE>
<TEXT>

     Motorinin rafineri çıkış fiyatı yarından geçerli olarak artırılırken, zam dağıtım şirketlerine yüzde 1.8 oranında yansıdı. 
     Motorinin pompa fiyatı ise litrede 3 YKr, bir başka deyişle 30 bin lira arttı. 
     TÜPRAŞ, motorinin 'çıplak' rafineri çıkış fiyatına yarından geçerli yüzde 4.2 oranında zam yaparken, bu artış ÖTV, EPDK gelir, KDV eklenerek oluşan ''vergili'' rafineri çıkışında dağıtım şirketlerine yüzde 1.8 oranında yansıdı. 
     Fiyatlarını ilk açıklayan Opet ve Total ise yarından geçerli motorinin litre fiyatını 3 YKr, bir başka deyişle 30 bin lira artırdı. 
     Buna göre Opet ve Total'in yarından geçerli motorin litre fiyatı Ankara'da 1.92 YTL'den 1.95 YTL'ye, İstanbul'un Anadolu ve Avrupa yakasında 1.91 YTL'den 1.94 YTL'ye, İzmir'de ise 1.90 YTL'den 1.93 YTL'ye yükseldi. 
     Motorin fiyatına en son 25 martta, yüzde 2.1 oranında zam yapılmıştı. Bu arada diğer dağıtım firmalarının da, pompa satış fiyatlarını belirleyip, bağlı akaryakıt istasyonlarına bildirmeleri bekleniyor. 
     Akaryakıt fiyatlandırmasındaki serbesti nedeniyle, pompa fiyatları dağıtım şirketleri tarafından belirleniyor. 
     Yeni yasa gereği, serbest piyasa koşullarında dağıtım şirketleri ve bayilerin, rafineri çıkış fiyatlarındaki değişimi, yansıtıp yansıtmama, az ya da çok yansıtma serbestisi bulunuyor. 
     Fiyatlar dağıtım şirketleri yanında, aynı grubun akaryakıt bayileri arasında bile farklılık gösterebiliyor. 
     
</TEXT>
</DOC>
