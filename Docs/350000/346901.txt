<DOC>
<DOCNO> 346901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun02.html </URL>
<DATE> 2005/05/29/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
İsrail askerleri 2 Filistinliyi öldürdü, 2'sini yaraladı 
</HEADLINE>
<TEXT>

     İsrail askerlerinin açtığı ateş sonucu bir Filistinli öldürüldü, ikisi yaralandı. 
     İsrail ordusundan yapılan açıklamaya göre, Batı Şeria’nın kuzeyindeki Mevo Dotan Yahudi yerleşim birimini korumakla görevli askerlerin bulunduğu üsse bu gece ateş açıldı. 
     Askerler, açtıkları karşı ateşle, üç saldırganı vurdu. Açıklamaya göre, yaralanan saldırganlar hastaneye götürülürken, biri yolda öldü. 
     Batı Şeria’nın El Halil kentinde de de İsrail askerinin bir Filistinli militanı öldürdüğü bildirildi. 
     İsrail ordusundan yapılan açıklamada, askerin, militanın askeri bıçaklamaya çalışması üzerine ateş açtığı belirtildi. 
     
     2 İNTİHAR MEKTUBU ÇIKTI 

     Bu arada, Batı Şeria’nın El Halil kentinde, İsrail ordusuna göre İsrail askerlerine bıçakla saldırdığı için öldürülen Filistinli gecin üzerinden, ailesine ve sevgilisine yazılmış, intihar eylemi düzenleyeceği anlaşılan iki mektup çıktığı bildirildi. 
     İsrail ordu yetkilileri, Filistinlinin üzerinden çıkan mektuplarda, "Şehit olmak istiyorum" ve "Cennete gitmek istiyorum" şeklinde ifadeler bulunduğunu söylediler. 
     Adının Ömer Huşil 28 olduğu belirlenen Filistinli gencin, elinde bir bıçakla İsrail askerlerinin üzerine doğru koştuğu, askerlerin dur emrine uymadığı için vurulduğu, bir İsrail ordu yetkilisi tarafından ifade edildi. Yetkili, "Niyeti, askerleri öldürmekti" diye konuştu. 
     Filistinli görgü tanıkları ise öldürülen gencin elinde bıçak olmadığını söylediler. 
     El Halil’de bu sabah meydana gelen olayla ilgili olarak Filistin’in VAFA haber ajansı da, yine görgü tanıklarına dayanarak, kimliğini belirtmediği kişiye İsrail askerlerinin ateş açtığını ve ölen gencin cenazesinin taşınmasına izin vermediğini bildirdi. 
     
</TEXT>
</DOC>
