<DOC>
<DOCNO> 347350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/aspo.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Daum bir aktör' 
</HEADLINE>
<TEXT>


Hooijdonk, Alman hocaya ağır eleştirilerde bulundu, "O Türk insanını çoğu zaman salak yerine koydu. Ama en büyük salak kendisi. Asla iyi teknik adam değil. Bu Fenerbahçe'yi her hoca şampiyon yapar" diye konuştu 

MEHMET DEMİRCAN 


Fenerbahçe ile yollarını ayıran Pierre van Hooijdonk, Teknik Direktör Christoph Daum'u yaylım ateşine tuttu. 
Milliyet Taktik'e özel açıklamalar yapan Hollandalı yıldız, "Daum, Fenerbahçe'ye geldiğinde takımın durumunun çok kötü olduğu ve kulübe büyük başarılar kazandırdığını söyleyip hava atıyor. Ben de diyorum ki, böylesine kaliteli bir kadroyla Fenerbahçe'yi her hoca şampiyon yapardı. Bu sezon başında kendi oyuncularını eleştirip ardından yanlış anlaşıldığını belirtip, yönetimden bir kez daha özür dilemesi, onun iyi bir teknik adam değil, çok iyi bir aktör olduğunun kanıtıdır" dedi. 
Alman hocanın sezonu değerlendirdiği basın toplantısında söylediklerine şaşırdığını belirten Hooijdonk, "O Türk insanını çoğu zaman salak yerine koydu. Türk insanının salak olduğunu düşündü. Ama ben diyorum ki en büyük salak kendisidir. Avrupa'da sınıfta kaldı. Manchester, Lyon, Galatasaray Kupa ve Beşiktaş maç skorları aklıma geldikçe çok üzülüyorum. O ne yapıyor merak ediyorum" diye konuştu. 
Hollandalı yıldız, "Konyaspor maçında beni oynatacağı iddiaları vardı. Eğer bu teklifi yapmış olsaydı kesinlikle reddederdim. Çünkü Daum'un hediyesine kesinlikle ihtiyacım yok. Daum bana ilk başta takmıştı. Yönetim bana daha büyük bir ev verdiği için inanılmaz bozuldu. Reklamlara çıkmamı bile kıskanıyordu. Çünkü ona izin vermemişlerdi" yorumunu yaptı. 

Son bomba Tevez 

YUSUF KOBAL 

Fenerbahçe, Brezilya'nın Corinthians takımında forma giyen Arjantinli ünlü golcü Carlos Tevez'i renklerine katmak için harekete geçti. 
Geçtiğimiz sezon 22 milyon dolara Boca Juniors'tan Corinthians'a transfer olan 21 yaşındaki bu oyuncuyu kiralamak için düğmeye basan Başkan Aziz Yıldırım, Brezilya kulübünün İranlı sahibi Fluciano ile Chelsea'nin sahibi Roman Abramovich kanalıyla temas kurdu. Fluciano ile iş ortaklığı da bulunan Abramovich'in devreye girmesiyle Tevez'in bir yıllığına kiralanması konusunda önemli mesafe alındı. Corinthias başkanının da buna sıcak baktığı kaydedildi. B.Münih'in, Tevez için 7.5 milyon sterlini gözden çıkardığı öğrenildi. 
Yönetimin diğer alternatifleri arasında Deportivo'da oynayan Gorge Andrede, O.Lyonlu Cris, B.Münih'in orta sahadaki yıldızı Ze Roberto ile Levenkusenli Placente bulunuyor. 

KİMDİR 
Doğum Tarihi 5 Şubat 1984 
Boy 1.73, Kilo 74 
Ülkesi Arjantin 
Kulübü Corinthians 
Pozisyonu Forvet, orta saha 
Başarıları Arjantin U - 20 takımı ile G.Amerika Şampiyonluğu 

Fener'de mutlu son 

Sarı - Lacivertli yönetim, Teknik Direktör Daum ile iki yıl daha anlaştı. Alman hoca ile görüşen Başkan Aziz Yıldırım son pürüzleri de ortadan kaldırdı ve taraflar el sıkıştı. Yönetim dün kulübün internet sitesinden yaptığı açıklamayla anlaşmayı duyurdu. Daum, Başkan Aziz Yıldırım'a yeni sezon ile ilgili planlarını da aktardı ve yapılmasını istediği transferlerin listesini sundu. Yıldırım'ın Emre ve Nihat'ın kulüpleriyle masaya oturmak için birkaç gün içinde yurt dışına gideceği öğrenildi. Inter'in Emre konusunda olumlu yanıt verdiği, Real Sociedad'ın Nihat için istediği rakamın ise aşağıya çekilmeye çalışıldığı ifade edildi. 


</TEXT>
</DOC>
