<DOC>
<DOCNO> 345891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/axsiy01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece adı patrik 
</HEADLINE>
<TEXT>


Ortodoks Kiliseleri Zirvesi'nde azledilmesine rağmen istifa etmeyeceğini açıklayan Kudüs Patriği 1. İrineos'un yerine yeni bir patrik seçilecek. Ayin yönetemeyecek olan 1. İrineos'a yine "Patrik" diye hitap edilecek 

GÜRKAN AKGÜNEŞ İstanbul 


Fener Rum Patrikhanesi'nde önceki gün toplanan Ortodoks Kiliseleri Zirvesi'nde azledilmesine rağmen istifa etmeyeceğini açıklayan Kudüs Patriği 1. İrineos'un yerine yeni bir patrik seçilecek. 12 üyesi bulunan Kudüs Sen Sinod Meclisi'nin 11 üyesinin muhalif olduğu 1. İrineos ayin de yönetemeyecek. 
Patrikhane yetkilileri, 1. İrineos'un patrik olarak tüm yetkilerinin elinden alındığını, ancak kendisine yine de "Patrik İrineos" olarak hitap edileceğini söyledi. 1. İrineos'un istifa etmemesi halinde kendisini izole edeceğini belirten yetkililer, "O artık Kudüs Patriği değildir. Ruhani olarak kalır, kiliseye gider dua eder ancak herhangi bir ayin yönetemez. İstifa etmemesini anlayamıyoruz. Hiçbir taraftarı yok. Kendi müminlerinden hiç kimse onu kabul etmediğine göre yapayalnız kalır. Kudüs'teki Sen Sinod Meclisi toplanacak ve yeni patriği seçecek. İstifa etmeyi kabul etmemesi dini bir problem yaratmaz" dedi. 

Tarihte bir ilk yaşanıyor 
Fener Rum Patrikhanesi'nden Peder Dositeos Anağnastopulos da, "Patriğin istifa etmek istememesi tarihte olmuş bir şey değildir. Buna benzer bir örnek var ancak o istifayla sonuçlanmıştı. İstifaya davet etmemize rağmen kabul etmemesi ilk defa olan bir şey" diye konuştu. 
Fener Rum Patrikhanesi'nden yapılan yazılı açıklamada da, "Kilisede zuhur eden nahoş durumu gidererek sulhu sağlamayı hedefleyen bu toplantı, hiçbir şekilde yargılama olarak değerlendirilemez" denildi. 

Ekümenik tezg hı 
Zirveyi değerlendiren Türk Ortodoks Kilisesi Basın Sözcüsü Sevgi Erenerol da, Fener Rum Patrikhanesi'nde gerçekleştirilen zirvenin Türkiye Cumhuriyeti'ne ekümenikliği kabul ettirmek için düzenlenen bir tezg h olduğunu savundu. Erenerol, "Kudüs idari olarak Antakya'ya bağlı. Patriği onlar takdis eder. Neden Antakya'da yapılmadı Ekümenikliği kabul ettirmek için bir mizansen yaratıldı, Türkiye de bunu seyretti. Alınan kararın hiçbir yaptırımı yoktur" şeklinde konuştu. 

'Lozan delinmedi' 

ANKARA Milliyet 

İÇİŞLERİ Bakanlığı yetkilileri de toplantıya Türk makamlarının müdahale yetkisi bulunmadığını söyledi. İçişleri yetkilileri, önceki gün gerçekleşen toplantının Sen Sinod Meclisi olmadığını belirterek, kilise hukukundan kaynaklanan "danışma kurulu" toplantısı olduğuna dikkati çekti. Bakanlık yetkilileri, "Toplantının mahkeme niteliği yok. Lozan Antlaşması ve kiliseler hukukuna göre izin başvurusuna gerek yok" dedi. DIŞİŞLERİ Bakanlığı Sözcüsü Namık Tan, Ortodoks Kiliseleri Uluslararası Konseyi toplantısının İstanbul'da yapılmasının, Türkiye'nin, patrikhaneye atfedilen "ekümeniklik" sıfatına ilişkin görüş ve tutumunda değişiklik anlamına gelmediğini belirtti. 


</TEXT>
</DOC>
