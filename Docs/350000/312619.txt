<DOC>
<DOCNO> 312619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yazar/tamer.html </URL>
<DATE> 2005/02/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ders kitaplarında insan hakları 
</HEADLINE>
<TEXT>


Geleceğin insanlarını, geçmişin eğitim malzemesiyle yetiştirmek mümkün mü Hele geçmişin eğitim malzemeleri, 12 Eylül'ün balyozuyla daha da güdükleştirilmişse... 
Tarih Vakfı Başkanı Orhan Silier, içimize biraz olsun su serpti. Batı'da da ders kitaplarının düzeltilmesi ilk kez 70'li yıllarda gündeme gelmiş. İlk adımı İngiltere atmış. 80'li - 90'lı yıllarda diğer Avrupa ülkeleri de İngiltere'yi izlemiş. Anlayacağınız bizim 30 yıllık gecikmemiz var. Tabii 12 Eylül öncesi ve sonrasında, 1976 - 90 yılları arasındaki kötüleşmeyi saymazsak 

Ayıplı mal sayılır 
Dün İTÜ Maçka Kampüsü'nde müthiş hoş bir toplantıya katıldım. Türkiye Bilimler Akademisi TÜBA ve Tarih Vakfı'nın, 10 üniversiteden 40 bilim insanıyla 3 yılda tamamladıkları "Ders kitaplarında insan hakları" projesinin sonuçlarını, Silier'den dinledik. 
Hukukçuların deyimiyle bugün çocuklarımızın eğitim gördüğü ders kitapları, "ayıplı mal" kategorisindeymiş. Hiç şaşmadım. Neyse ki Milli Eğitim Bakanlığı, geçmiş hükümetlerin aksine "bizim ders kitaplarımız iyidir, herhangi bir değişikliğe gerek yoktur" diyerek kestirip atmamış. Tam tersine ilk kez yönetmeliğe "Ders kitaplarında insan haklarına aykırı bir ifade yer alamaz" diye bir hüküm konmuş. 

500 bin euroya... 
Bu proje, 80'ini Avrupa Birliği Komisyonu'nun, 20'sini de Açık Toplum Enstitüsü Türkiye'nin sağladığı toplam 500 bin euroluk kaynak, Türkiye İnsan Hakları Vakfı'nın uzmanlık desteği, yüzlerce kişinin gönüllü desteği ve 3 - 4 profesyonelle hayata geçirilmiş. Önce biyolojiden fiziğe, tarihten coğrafyaya ders kitaplarında insan hakları taramasının nasıl yapılacağının esasları belirlenmiş. Sonra taramaya esas olacak 190 ders kitabının seçimi yapılmış, ardından da taramayı gerçekleştirecek öğretmenler ve ders kitabı yazarlarına eğitim verilmiş. Taramanın sonucunda Milli Eğitim Bakanlığı ile Talim Terbiye'ye sunulan 8 sayfalık tavsiyeler listesi, ders kitaplarında radikal değişiklikleri öngörüyor. 
TÜBA Başkan Yardımcısı Prof. Namık Kemal Aras, "Keşke bu proje 15 - 20 yıl önce başlayabilseydi, keşke bu projeyi kendi kaynaklarımızla gerçekleştirebilseydik" diyor. Prof. Aras'ın muradı, şehirlerarası otobüs yolculuklarında dağlarda gözümüze çarpan "Önce vatan" yazıları yerine "Önce insan" yazıldığını görmek... 
Toplantıyı birlikte izlediğimiz sevgili dostum Adalet Ağaoğlu'ndan Prof. Aras'a itiraz geliyor "Bu proje 15 - 20 yı önce yapılamazdı. Bugün yapılabiliyorsa, gerisinde yaşanmışlık var. Buradaki tavsiyelerin ruhu, o zaman yoktu. Bu ruh, hayatın içinden çıktı..." Ne kadar doğru ve ne güzel söylüyor Adalet hanım... 

Ergenlikten erginliğe 
Baştan beri projede yer alan Maltepe Üniversitesi'nden Prof. Dr. Betül Çotuksöken de Ağaoğlu gibi düşünüyor "Sorunlarımızla yüzyüze gelme, galiba bir olgunlaşma. Toplumumuz artık ergenlik sivilcelerinden kurtuluyor, ergenlikten erginliği geçiyor." 
Ve ders kitaplarıyla ilgili tavsiyelerden birkaçı 
Ders kitaplarında, topluma ve dünyaya değişmeyen, iç ve dış etkilerle dönüşmeyen ve tarihsel bir bağlamı olmayan, bilimsel irdelemeye kapalı bir biçimde yaklaşmaktan, yani özcülükten uzak durulmalıdır. 

Laiklik ve vatan 
Ulusal kimliğin, esas olarak etnik ve dinsel aidiyet üzerinden tanımlanmasına son verilmelidir.Hamasi, vatanı sevmeyi vatan için ölmeye indirgeyen bir söylem terkedilmelidir.İtaat değil eleştirel akıl, demokratik katılım vurgulanmalıdır.Laiklik yalnızca milli gerçekliklerle açıklanan bir ihtiyaç değil, evrensel değere sahip bir felsefi, politik kazanım olarak ele alınmalıdır. 
Birbirinden çarpıcı öneriler uzayıp gidiyor... 
Silier'e göre "Atatürk böyle diyor, dinimiz şöyle diyor, büyüklerimiz böyle buyuruyor, Türk geleneklerine göre şöyle olması gerek" türü bir otoriteye gönderme yapan her türlü ifade ders kitaplarından çıkartılmalı. Pekiyi ya Milli Eğitim Bakanımız Hüseyin Çelik, "Atatürk"leri ayıklayıp "din"leri aynen korursa Dinleyiciler arasında benim bu endişemi paylaşanların sayısı az değil. 



</TEXT>
</DOC>
