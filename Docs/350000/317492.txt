<DOC>
<DOCNO> 317492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun24.html </URL>
<DATE> 2005/02/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
KKTC'de cumhurbaşkanlığı seçim takvimi açıklandı... 
</HEADLINE>
<TEXT>

     KKTC'de pazar günü yapılan milletvekilliği erken genel seçiminin resmi kesin sonuçları açıklanmadan, cumhurbaşkanlığı seçim takvimi resmen açıklandı. 17 Nisan Pazar günü yapılacak seçim için süreç 24 Şubat Perşembe günü başlayacak. 
     Yüksek Seçim Kurulu'nun YSK ilan ettiği takvime göre, siyasal partilerce aday saptamanın son günü 8 Mart, adaylık için başvurma günü ise 11 Mart. 20 Mart'ta adaylar kesinleşecek, 21 Mart'ta ise YSK tarafından ilan edilecek. 
     Cumhurbaşkanlığı seçimi için propaganda dönemi 22 Mart'ta başlayacak. Seçimlerle ilgili kamuoyu yoklama ve araştırmaları, 2 Nisan'dan sonra yayımlanamayacak. Propaganda dönemi ise 16 Nisan'da sona erecek. 
     
     KİMLER ADAY OLABİLİR 
     KKTC Anayasası'na göre devletin başı olan, devletin ve toplumun birliğini, bütünlüğünü temsil eden cumhurbaşkanı, 5 yıllık süre için seçiliyor ve adayların şu nitelikleri taşıması gerekiyor 
     ''Milletvekili seçilme yeterliliğine sahip olmak, yüksek öğrenim yapmış olmak, 35 yaşını doldurmuş bulunmak, Türk ana ve babadan doğmuş olmak ve KKTC yurttaşı olmak, en az 5 yıldan beri daimi ikametgahı Kıbrıs'ta bulunmuş olmak.'' Bir adayın cumhurbaşkanı seçilebilmesi için, kullanılan geçerli oyların salt çoğunluğunu alması gerekiyor. Hiçbir aday salt çoğunluk sağlayamazsa seçim 7 gün sonra, en çok oy alan iki aday arasında yinelenir. Bu taktirde en çok oy alan aday cumhurbaşkanı seçilir. 
     
     CUMHURBAŞKANININ GÖREVİ 
     ''Cumhurbaşkanı, resmi görevi dışında hiçbir iş yapamaz, devlet veya kamu kuruluşlarının herhangi bir yüklenme işini doğrudan doğruya veya dolaylı olarak kabul edemez. 
     Cumhurbaşkanının maaşı, temsil ve hayat pahalılığı ödeneği ve yollukları yasa ile düzenlenir. 
     Cumhurbaşkanı görevine başlarken Cumhuriyet Meclisi'nde ant içer. Bu göreve seçilen kişi siyasi parti adayı ise partisinin kararlarıyla bağlı değildir, bağımsız hareket eder. Cumhurbaşkanlığı ile parti başkanlığı aynı kişide birleşemez.'' 
     
</TEXT>
</DOC>
