<DOC>
<DOCNO> 336988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko19.html </URL>
<DATE> 2005/04/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bakan Coşkun 1 yılda 600 bin kişi işe başladı... 
</HEADLINE>
<TEXT>

     Sanayi ve Ticaret Bakanı Ali Coşkun, işsiz sayısının arttığı yolundaki iddiaların doğru olmadığını belirterek, ''Türkiye'de son bir yılda 600 bin kişi işe başladı. 1 milyondan fazla da maalesef kayıt dışı istihdam var'' dedi. 
     Sanayi ve Ticaret Bakanı Ali Coşkun, 49. Avrupa Kalite Kongresi dolayısıyla bulunduğu Antalya'da, gazetecilerin sorularını yanıtladı. 
     Bakan Coşkun, bir gazetecinin, Türkiye'de işsizlik oranının arttığı yolundaki iddiaları hatırlatması üzerine, bu iddialarda bulunan kişilerin rakamları okumasını bilmediklerini ve ekonomiyi takip etmediklerini söyledi. 
     Bakan Coşkun, Devlet İstatistik Enstitüsü'nün işsizlik oranlarıyla ilgili rakamlarının bugünkü gazetelerde yer aldığına dikkati çekerek, şöyle konuştu 
     ''Türkiye'de son bir yılda 600 bin kişi işe başladı. 1 milyondan fazla da maalesef kayıt dışı istihdam var. Şu anda Türk ekonomisinin geldiği noktada en büyük sorun, kayıt dışı ekonomiyi kayıt altına almaktır. Bu konuda atılacak adımlarla kayıt dışı istihdam da kayıt altına alınacaktır. Çalışanların da sosyal güvenceleri sağlanmış olacaktır. Bunu ekonomik reçetelerle ve uygulamalarla yapacağız. Bugüne kadar, iki senedir uyguladığımız ekonomik modelle bu sorun çözülecektir.'' Bakan Coşkun, Anayasa Mahkemesi Başkanı Mustafa Bumin'in sözlerini hatırlatan bir gazeteciye de, ''Gündem farklı, konuşulanlar farklı. Biz kısır çekişmelerle bir yere varamayız. Herkesin görüşüne saygı duyuyorum ama biz yolumuza devam edeceğiz'' dedi. 
     
</TEXT>
</DOC>
