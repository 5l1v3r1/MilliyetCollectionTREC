<DOC>
<DOCNO> 316771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur14.html </URL>
<DATE> 2005/02/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
PKK'lıydı şimdi asker oldu 
</HEADLINE>
<TEXT>

     PKK'nın kurucuları arasında yer alan ve örgütün cezaevi sorumlusu olan Sabri Ok, 20 yıl kaldığı cezaevinden tahliye olmasının ardından, Manisa'da askerlik görevini yerine getiriyor. 
     PKK'nın kurucuları arasında bulunan Sabri Ok, 1985 yılında girdiği cezaevinden geçtiğimiz günlerde tahliye edildi. Uzun yıllar örgütün "cezaevi sorumlusu" olan Ok, asker kaçağı olduğu gerekçesiyle cezaevi çıkışında gözaltına alındı ve askerlik görevini yapmak üzere Manisa'ya gönderildi. 
     Edinilen bilgiye göre, Abdullah Öcalan'ın en yakındaki isimler arasında yer alan ve PKK'nın ilk silahlı eylemlerinde rol alan Sabri Ok, 20 yıllık hapis cezasının ardından 8 Şubat'ta tahliye oldu. Kandıra F Tipi Cezaevi'nde kalan Ok'un, tahliye sevinci kısa sürdü. Cezaevinden çıktıktan sonra polis tarafından "asker kaçağı olduğu gerekçesiyle" gözaltına alınan Ok, askerlik muayenesine götürüldü. Muayenenin ardından, Ok'a teslim olması için bir hafta süre tanındı. 
     Bu süre içinde akrabalarının bulunduğu Adıyaman'a gittiği öğrenilen Ok, geçtiğimiz günlerde Diyarbakır'da Askerlik Şubesi'ne teslim oldu. 50 yaşında olan Sabri Ok, 15 aylık askerlik süresinin "acemilik" dönemi olan ilk üç ayını Manisa'da geçirecek. 
     PKK'nın 1984 yılında Siirt'in Eruh İlçesi'nde gerçekleştirdiği ilk silahlı eylemde adı geçen Sabri Ok, 1985 yılında yakalanarak tutuklanmıştı. Uzun yıllar örgütün "cezaevleri sorumlusu" olan Ok'un ismi, 1990'lı yılların başında devletin PKK ile yaptığı ileri sürülen "diyalog" görüşmeleri sırasında da geçmişti. Emniyet Genel Müdürlüğü'nün eski İstihbarat Daire Başkanı Hanefi Avcı'nın 1998 yılında bir televizyon programında yaptığı açıklamalarda, bu girişimler teyit edilmişti. 
     
     ZANA'NIN PARTİSİNDE ÜST DÜZEY GÖREV ALACAK 

     Abdullah Öcalan, avukatlarıyla yaptığı olağan görüşmelerin birinde, Sabri Ok'un Leyla Zana ve arkadaşlarının kuracağı partiye üst düzey yönetici olmasını istemişti. Ok'un tahliye olacağını avukatlarından öğrenen Öcalan, "Çıktığında sağa sola gitmesine gerek yok. Bu harekete fiili sözcüm olarak katılsın. Bu arkadaş benim adıma fiilen Demokratik Toplum Hareketi içinde rolünü oynasın" talimatını vermişti. 
     

     
     ANKA 

     

     
</TEXT>
</DOC>
