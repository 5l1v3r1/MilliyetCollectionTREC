<DOC>
<DOCNO> 307577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur14.html </URL>
<DATE> 2005/01/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İşkence edip çıplak fotoğraflarını çekerek şantaj yaptılar 
</HEADLINE>
<TEXT>

     DHA 

      ADAPAZARI'nda 32 yaşındaki kum ocağı işletmecisi Tümer Özgönül, aralarında alacak verecek meselesi bulunduğunu söylediği 3 kişi tarafından zorla kaçırıldığını, kendisine işkence edilip çıplak fotoğraflarının çekilerek şantaj yapıldığını öne sürerek polise başvurdu. Operasyon yapan polis, 3 kişiden 2'sini gözaltına aldı. 
     Bir süre önce polise başvuran Tümer Özgönül, zorla bir taksiye bindirilip götürüldüğü taş ocağında kendisine işkence edildiğini söyledi. Adlarını verdiği saldırganların çıplak fotoğraflarını çekerek şantajla 165 milyar lira istediklerini önesüren Tümer Özgönül şikayetçi oldu. 
     Harekete geçen polis, zanlılardan 42 yaşındaki Cemal Fazlı Yıldırım ile 38 yaşındaki Hayri Sönmez'i gözaltına aldı. Adı açıklanmayan üçüncü kişinin arandığını belirten polis, soruşturmanın sürdürüldüğünü bildirdi. 
     
</TEXT>
</DOC>
