<DOC>
<DOCNO> 341170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun36.html </URL>
<DATE> 2005/05/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çin'den AB'ye sert tepki 
</HEADLINE>
<TEXT>

     Çin’in, Avrupa Birliği’nin insan hakları sorunu ile 1989 yılından beri bu ülkeye uyguladığı silah ambargosunun kaldırılması arasında bağlantı kurmasına kesinlikle karşı çıktığı açıklandı. 
     Çin Dışişleri Bakanlığı sözcüsü Liu Ciençao Pekin’de düzenlenen haftalık olağan basın toplantısında, Asya-Avrupa 7. Dışişleri Bakanları Toplantısı’nda AB temsilcilerinin Çin’deki insan hakları durumunda gelişme olmaması halinde, bu ülkeye uygulanan silah ambargosunun kaldırılmasının zor olduğu şeklindeki açıklamalarına tepki gösterdi. 
     Liu, silah ambargosu ile insan hakları sorunu arasında bağlantı kurulmasına karşı olduklarını belirterek, birçok AB üyesinin de bunu "temelsiz" bulduğunu ifade etti. 
     Çin’in geçmiş yıllarda vatandaşlarının insan haklarını geliştirmek için büyük çabalar harcadığını ve bu konuda halen sorunlar bulunduğunu ifade eden Liu, insan haklarını geliştirmeye devam edeceklerini, ancak bunun silah ambargosunun kaldırılmasının ön şartı olamayacağını kaydetti. 
     Liu, AB’yi Çin ile ilişkileri geliştirmek için silah ambargosunu bir an önce kaldırmaya çağırdı. 
     
     ABBAS 17 MAYIS’TA ÇİN’DE 
     Sözcü Liu, ayrıca, Filistin lideri Mahmud Abbas’ın 17-19 Mayıs arasında Çin’i ziyaret edeceğini açıkladı. 
     Abbas’ın Cumhurbaşkanı Hu Cintao ve Başbakan Ven Ciabao dahil Çin liderleri ile ikili ilişkileri ve Ortadoğu bölgesindeki son gelişmeleri ele alacağı bildirildi. 
     Abbas’ın ziyareti sırasında ekonomik ve ticari işbirliği anlaşmaları da imzalanacağı öğrenildi. 
     
</TEXT>
</DOC>
