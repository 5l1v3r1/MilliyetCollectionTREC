<DOC>
<DOCNO> 323228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo26.html </URL>
<DATE> 2005/03/12/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İstanbulspor, Galatasaray maçı öncesi notlar... 
</HEADLINE>
<TEXT>

     Galatasaray, İstanbulspor maçıyla ile birlikte 300 gün sonra Atatürk Olimpiyat Stadı'nda maç yaptı. 
     Sarı-kırmızılılar, bu stattaki son maçını 15 Mayıs 2004 tarihinde Elazığspor ile Birinci Süper Lig'de yapmış ve karşılaşmadan 3-1'lik galibiyetle ayrılmıştı. 
     Galatasaray Teknik Direktörü Hagi, Beşiktaş maçında gördüğü kırmızı kartla cezalı duruma düşen Necati'nin yerine İstanbulspor karşısında Hasan Kabze'ye ilk 11'de yer verdi. Hasan Kabze, ilk kez bir lig maçında ilk 11'de sahaya çıktı. Sakatlığı süren Hakan Ünsal maçta forma giymezken, tedbirsiz olarak Profesyonel Futbol Disiplin Kurulu'na PFDK sevk edilen Song ise karşılaşmada görev aldı. 
     
     İSTANBULSPOR'DA RAHATSIZLANAN AYTEKİN KADRODAN ÇIKARILDI 
     İstanbulspor'da dün gece kampta rahatsızlanan ve hastaneye kaldırılan Aytekin Viduşlu, karşılaşmada forma giyemedi. 
     Takım kaptanı Saffet, Aytekin'in durumunun iyi olduğunu belirterek, ''Doktor dinlenmesi gerektiğini söyledi. Haftaya takımla birlikte olacak'' dedi. 
     İstanbulspor'da kalede Oğuz'un yerine Galatasaray'dan transfer edilen Mehmet Bölükbaşı görev yaptı. 
     Sarı-siyahlıların teknik direktörü Erol Tok, tedbirli olarak PFDK'ya sevk edildiği için Ankaragücü maçından sonra Galatasaray maçında da takımını tribünden yönetti. 
     
     TARAFTARLAR İLGİ GÖSTERMEDİ 
     Karşılaşmaya sarı-kırmızılı taraftarlar fazla ilgi göstermezken, maçı 10 bine yakın taraftar izledi. 
     Bu arada Ali Sami Yen Stadı'nda merdivenlerin boşaltılma sorunu sık sık yaşanırken, Atatürk Olimpiyat Stadı'nda merdivenlerin tıklım tıklım dolu olmasına rağmen hakem Selçuk Dereli, gözlemci tarafından aldığı onayla hiçbir uyarı olmadan maçı başlattı. 
     
     HDK MAÇI İZLEDİ 
     Karşılaşmanın oynandığı Atatürk Olimpiyat Stadı'nda bugün toplantı yapan İstanbul Olimpiyat Oyunları Hazırlık ve Düzenleme Kurulu, İstanbulspor-Galatasaray maçını seyretti. 
     Devlet Bakanı ve Başbakan Yardımcısı Mehmet Ali Şahin ve kurul üyeleri, karşılaşmayı protokol tribününde izlediler. 
     
     SELÇUK DERELİ İZLENİYOR 
     UEFA, İstanbulspor-Galatasaray maçının hakemi Selçuk Dereli'yi izliyor. 
     UEFA tarafından Selçuk Dereli'nin mentörü olarak atanan Belçika Hakem Komitesi Başkan Yardımcısı Michel Pireaux, bu karşılaşmada Selçuk Dereli'yi takip ediyor. 
     
     UEFA PANKART KALDIRDI 
     Karşılaşmayı izleyen iki UEFA yetkilisi stada asılan bir pankartı beğenmeyerek kaldırttı. 
     UEFA yetkilileri, tribüne asılan ve üzerinde ''Ölümüne'' yazılan pankartın kaldırılmasını istediler. 
     
     FEDERASYON ÖNLEMLER ALDI 
     İstanbulspor-Galatasaray maçına gelecek sporseverlerin zorluk yaşamamaları için Futbol Federasyonu gerekli tedbirleri aldı. 
     Atatürk Olimpiyat Stadı'nda 15 Mayıs'ta oynanacak Şampiyonlar Ligi final maçının provası gerçekleştirilirken, final konseptine yakın bir araç yönetimi uygulaması yapıldı. 
     Stada gelen taraftarlar, maç biletleriyle birlikte ücretsiz aldıkları otopark kartı ile otoparka araçlarını bırakabildiler. 
     Maç ile ilgili taraftarların ulaşımını sağlamak üzere İETT, stada servis yaparken, taraftarlara Kadıköy, Taksim, Beşiktaş, Mecidiyeköy, Eminönü, Bakırköy ve Yenibosna'dan ücretli otobüs seferleri düzenlendi. 
     Karşılaşmada 800'e yakın özel eğitim almış güvenlik görevlisi görev alırken, yine de çeşitli aksaklıklar yaşandı. Yetkililer, final maçı öncesinde yapılan ilk prova olması nedeniyle bu aksaklıkların normal olduğunu ve düzeltileceğini ifade ettiler. 
     Öte yandan, Futbol Federasyonu'nun 25 Mayıs'ta İstanbul Atatürk Olimpiyat Stadı'nda yapılacak Avrupa Şampiyonlar Ligi finali öncesinde özel güvenlik şirketiyle anlaştığı bildirildi. Federasyonun güvenlik görevlilerini final maçına kadar özel eğitime tabi tutacağı öğrenildi. 
     Bu arada, yedek kulübeleri de yaklaşık 1 metre aşağıya indirilirken, yeni videobord da ilk kez ciddi bir maçta görev yaptı. 
     
</TEXT>
</DOC>
