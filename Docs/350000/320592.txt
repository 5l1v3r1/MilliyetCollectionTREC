<DOC>
<DOCNO> 320592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yasam/yas01.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
3 ayda 140 kilo verdi 
</HEADLINE>
<TEXT>


"Çocuklarım için zayıflamalıyım" diyen 330 kiloluk Özaçar, 3 ay tedavi gördü ve bugün 190 kilo olarak taburcu oluyor 

İSTANBUL Milliyet 

Türkiye'nin en şişman erkeği olduğu belirtilen Mustafa Özaçar, 330 kilo olarak girdiği Sağlık Bakanlığı Okmeydanı Eğitim Hastanesi'nden bugün 140 kilo vermiş olarak çıkacak. 3 ay önce İzzet Baysal Devlet Hastanesi'nden İstanbul'a sevk edilen 1.80 metre boyundaki Özaçar, daha fazla kilo vermek istediğini dile getirdi. 
"Sürekli kalorisi az yiyecekler tüketmekten bıktım ama mecburum. 2 çocuğum var, onlar için kilo vermeliyim" diyen Özaçar, artık hayatında çok şeyin değişeceğini söyledi. 

Dr. Ziya Mocan da, Özaçar'ın hastaneye oksijen çadırıyla geldiğini, böbrek, karaciğer ve solunum yetmezliği çektiğini belirterek, "Yağ attırıcı ilaçlar kullandık. 80 kilo daha vermeli. Bundan sonra ilaç tedavisiyle birlikte sebze ağırlıklı beslenip spor yapması lazım" dedi. 



</TEXT>
</DOC>
