<DOC>
<DOCNO> 304070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy15.html </URL>
<DATE> 2005/01/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ağar Başkanlık sistemi için halktan yetki almalılar 
</HEADLINE>
<TEXT>

     DYP Genel Başkanı Mehmet Ağar, hükümetin sanal gündemlerle kamuoyunu oyaladığını ve gerçek sorunları gözardı ettiğini söyledi. 
     Ağar, TBMM'de düzenlediği basın toplantısında, işçinin, memurun, esnafın sorunlarının çığ gibi büyüdüğünü, işsizliğin dayanılmaz boyutlara ulaştığını ifade etti. Kamyoncuların sıkıntılarına dikkati çeken Ağar, ''Karayolu Taşımacılığı Yönetmeliği''nin çok ağır koşullar getirdiğini söyledi. On binlerce nakliyeci esnafının silinme tehlikesiyle karşı karşıya olduğunu kaydeden Ağar, ''İnsanlar feryat içinde'' dedi. 
     Mehmet Ağar, geçen hafta içinde İzmir'de eylem yapan kamyoncuların hafta sonu da Cilvegözü'nde bir büyük eylem gerçekleştireceğini söyledi. Ağar, DYP olarak kendilerinin de bu eyleme katılacağını bildirdi. Hükümetin bu uyarılara kulak vermemesi halinde eylemlerin süreceğini belirten Ağar, esnafın bu sıkıntılarına büyük bir duyarlılık gösterdiklerini, yapılan yanlışlıkların düzeltilmesini beklediklerini söyledi. Mehmet Ağar, ''Herkes köle mi olsun, herkes asgari ücrete mecbur mu kalsın '' diye konuştu. 
     Basın toplantısında gazetecilerin sorularını da yanıtlayan Ağar, hükümetin toplum kesimleri ile hiçbir uzlaşma aramadığını ve dayatmacı, anti demokratik bir yaklaşım içinde olduğunu ileri sürdü. ''Tek parti dayatmasının 1946'larda kaldığını zannediyorduk ama şimdi tam bir tek parti dayatması ile karşı karşıyıyız'' diyen Ağar, bu Meclis'in başkanlık sistemi konusunda karar veremeyeceği görüşünü savundu. AK Parti'nin seçimlerde bu konuda halktan herhangi bir yetki almadığını belirten DYP Lideri Ağar, ''Eğer başkanlık sistemini getirmek istiyorlarsa önce gidip halktan yetki almalılar. Daha sonra yapacakları Anayasa değişikliğini de referanduma götürmeliler. Halk isterse olur'' dedi. 
     
     DEMOKRATİK DİRENME HAKKI 
     Hükümetin niyetinin sadece sanal gündem yaratmak olduğunu iddia eden Mehmet Ağar, ''Yerim dar diye oynayamayan gelin hesabı, yapamadıkları işlere mazeret arama yarışı içindeler. 2 altın yıl kaybedilmiştir. Bu sürede toplumun ezilen kesimlerini rahatlatacak bir sonuç hala ortada gözükmemektedir'' görüşünü dile getirdi. 
     Ağar, SSK hastanelerinin devrini öngören yasa tasarısı ile ilgili olarak da ''Bu da hükümetin dayatmacı ve anti demokratik yaklaşımının bir tezahürüdür. Hükümet, hiçbir uzlaşma aramadan ben yaptım oldu anlayışı ile hareket etmektedir. Bu demokrasi ile bağdaşmaz. Millet de bu anti demokratik yaklaşımlara karşı demokratik direnme hakkını kullanır. Ayrıca, halk sandıkta bunların hesabını sorar'' diye konuştu. 
     Seçimlerde ülke barajının düşürülmesinin sıkıntı yaratabileceğini, Türkiye milletvekilliği ile temsilde adaletin sağlanabileceğini belirten Ağar, kendilerinin de bu yönde hazırlıkları bulunduğunu söyledi. Ağar, seçimlerden önce seçim, siyasi partiler ve dokunulmazlıkların sınırlandırılmasına ilişkin yasa değişikliklerinin gündeme getirilmesini istedi. 
     
</TEXT>
</DOC>
