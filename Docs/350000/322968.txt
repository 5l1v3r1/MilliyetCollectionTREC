<DOC>
<DOCNO> 322968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur13.html </URL>
<DATE> 2005/03/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Son nefesinde 'aşkım' diye sayıkladı... 
</HEADLINE>
<TEXT>

     BAHAR ATAKAN Ankara 

Eski Ankara Üniversitesi İletişim Fakültesi Dekanı Prof. Dr. Erol Mutlu ile Eski Anadolu Ajansı muhabirlerinden, çevirmen eşi Aylin Mutlu, 15 gün arayla kansere yenik düştü. Mutlu çiftin yaşam mücadelesinin ardından hüzünlü bir aşk öyküsü çıktı. Kızları Sezen, annesinin ölüm haberini hasta yatağında alan babası Erol Mutlu'nun, komada "aşkım" diye sayıkladığını anlattı. Aylin Mutlu'nun evlilik yıldönümü 20 Şubat'ta yaşamını yitirip, doğum günü 21 Şubat'ta toprağa verilmesi de öykünün en acı tesadüfleri oldu. 
     Yaşamlarını 21 yıl önce birleştiren çiftin ayrılık saati, 2 yıl önce Tayvan'da işlemeye başladı. Kızı Sezen Mutlu'nun öğrenim gördüğü International Zheugzhi Üniversitesi'nde Türkoloji bölümünde Türkçe dersi veren Erol Mutlu 56 , öksürürken kan tükürdü. Aile Mart 2003'te yaşanan olayın ardından o dönemde salgın olan SARS hastalığı şüphesiyle hastaneye başvurdu. Tayvan'da yapılan patoloji sonucunda ise Mutlu'ya kanser teşhisi konuldu. 
     
     Tedavi arası kitap yazdı 

     Mutlu, teşhisin ardından Türkiye'ye döndü. Tedavisine Ankara Üniversitesi İbni Sina Hastanesi Göğüs Hastalıkları Bölümü'nde başlandı. Ancak Nisan 2004'te kanser beyin ve beyinciğe sıçradı, bilinci kapandı. Radyoterapi ve kemoterapi gördü, hastalıkta gerileme sağlandı. Mutlu, bu "nefes aralığında" son kitabı olacağını bilmediği İletişim Sözlüğü'nü tamamladı. 
     
     
     Kanser "aşkını" da yakaladı 

     Mutlu'nun tedavisine, 2004 Kasım'ında tekrar başlandı. Ancak kanserle mücadele eden aile, ikinci acı haberle sarsıldı. Tedavi süresince eşine destek olan Aylin Mutlu da öksürük şikayetiyle hastaneye gitti. Aylin Mutlu'nun 55 ses tellerinde nodül belirlendi. Tomografide de akciğerinde kitle tespit edildi. Sonuçlar, Aylin Mutlu'nun da eşi gibi küçük hücreli akciğer kanserine yakalandığını ortaya çıkardı. Bununlu da kalmadı, Aylin Mutlu'nun beyninde de iki kitle saptandı. Hastalık Mutlu'ya hiç soluk aldırmadı. Tedaviye başlamadan beyin kanaması geçirdi. Hastaneye kaldırılan Mutlu, solunum yetmezliği nedeniyle kısa sürede hayatını kaybetti. 
     
     15 gün ayrı kaldılar 

     Evlilik yıldönümü olan 20 Şubat'ta yaşamını yitiren Aylin Mutlu, doğumgünü olan 21 Şubat'ta toprağa verildi. Erol Mutlu da 15 gün sonra 8 Mart'ta hayatını kaybetti. Mutlu çifti Karşıyaka Mezarlığı'nda yan yana toprağa verildi. 
     
     Komada sayıkladı 

     Eşinin ölüm haberini hasta yatağında alan Erol Mutlu ile Aylin Mutlu arasındaki güçlü bağı kızları Sezen Mutlu anlattı. Sezen Mutlu, "Babamın iki yıl yaşaması mucizeydi. Üç kez epilepsi krizi geçirdi. Annemin komaya girdiği saatlerde babam birden gözlerini açıp 'Aylin, aşkım' diye sayıkladı" dedi. 
     
     Sigara içmeyin 

     Sezen Mutlu "Sigara annemin ve babamın katili oldu. Kimse sigara içmesin" çağrısında bulundu. 
     Diğer çoçukları Melih Can Mutlu da babasının annesini görür görmez aşık olduğunu söylerken, kızları Özlem Mutlu da "Annem kimseye muhtaç olmadan yaşamak isterdi. Babam da yaşamayı çok severdi. Ölümleri de kendi tercihleri gibi oldu" dedi. 

     
</TEXT>
</DOC>
