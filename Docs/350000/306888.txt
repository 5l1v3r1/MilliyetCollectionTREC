<DOC>
<DOCNO> 306888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/axspo02.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan mesaj 
</HEADLINE>
<TEXT>


Fenerbahçe Teknik Direktörü, zorlu maçlar nedeniyle yedek kulübesi konusunda endişeli olduğunu açıkladı. Alman çalıştırıcı, Türkiye içinden transfer yapabileceklerini ima etti 

YUSUF KOBAL 


'Planlarımız var' 
TEKNİK Direktör Daum, Antalya kampının son gününde detaylı bir basın toplantısı düzenleyerek, gündemden düşmeyen konulara açıklık getirdi. Alman çalıştırıcı, transfer konusuna yeşil ışık yaktı. Daum, "Başkan Yıldırım ve Kutlualp ile görüşme yaptık. Kendileri bir çalışma içine girdiler. Takımın gücünü artırmak, hedeflere ulaşabilmek için bazı planlar içindeyiz" dedi. 

'Kulübe de önemli' 
FUTBOLCULARIN transfere soğuk bakmasını normal karşılayan Daum, yeni isimlerin takım içinde yeni rekabet anlamına geleceğini de belirtti. Tecrübeli çalıştırıcı şunları söyledi "Unutmamak gerekir ki, bir futbol takımı sahaya çıkan on bir kişi ile bitmiyor. Her zaman iyi bir de yedek kulübesine ihtiyaç var. Yabancı kontenjanımız dolu. Bu yüzden Türkler'e yönelmeliyiz." 

Önce Fenerbahçe 
DAUM, sezon sonunda sözleşmesinin biteceğini ve ilk görüşmeyi Aziz Yıldırım ile yapacağını ifade etti. Fenerbahçe Teknik Direktörü, "Dortmund veya başka hiçbir kulüpten teklif almadım. Kimseyle görüşmedim. Saran'ı tanımıyorum. Ancak Dortmundlu yöneticiler beni tanırlar. Burada mutluyum. Başka kulüplerden teklif alma beklentisi içinde değilim" dedi. 

Anelka geliyor 

FRANSA'NIN yüksek tirajlı gazetelerinden L'Equipe, Fenerbahçe'nin Nicolas Anelka ile anlaşma sağladığını ileri sürdü. Gazetede yer alan haberde golcü futbolcunun, 5 milyonu peşin olmak üzere 12 milyon Euro'luk teklifi kabul ettiğini ve yarın sözleşme için İstanbul'da olacağı duyuruldu. Anelka'nın Sarı - Lacivertli kulüp ile 4.5 yıllık imza atacağı da belirtildi. 
25 yaşındaki yıldızın PSG, Arsenal, Real Madrid, Liverpool ve Manchester City'de forma giydiğini hatırlatan gazete, Fenerbahçe ile yapılacak olan sözleşmenin detaylarıyla ilgili olarak da ilginç iddialar ortaya attı. Anelka'nın, Fenerbahçe'nin önümüzdeki yıl Şampiyonlar Ligi'ne kalamaması durumunda kulüpten ayrılma opsiyonunu açık bıraktığı yazıldı. 

Fener iyi bitirdi 2-1 

Heerenveen'i devirdi 
FENERBAHÇE, Antalya kampındaki son hazırlık maçında gurbetçi Uğur Yıldırım'ın da forma giydiği Hollanda 1. Ligi'nden Heerenveen'i 2-1 mağlup etti. Karşılaşmanın henüz 9. dakikasında Hansson'un golüyle mağlup duruma düşen Sarı-Lacivertliler, 27'de Fabiano ile eşitliği sağladı ve devre 1-1 sonuçlandı. 53'te sahneye çıkan Serhat maçın skorunu belirledi. Antalya'daki çalışmalarını bu sabah yapacağı tek antrenman ile tamamlayacak olan Fenerbahçe, öğleden sonra İstanbul'a dönecek. 

Maçın karnesi 
HAKEMLER Berkant Mercanlı, Aydın Toksoy, Yüksel Varol 
FENERBAHÇE Volkan 6 -Önder 7 , Luciano 6 , Servet 6 -Ümit Özat 7 , Aurelio 6 , Mehmet 5 , Selçuk 6 Serkan Dk.63 6 Tuncay 5 Fabiano Dk.14 6 Mahmut Dk.89 -Alex 6 , Serhat 6 
HEERENVEEN Vandenbussche 6 -Haarala 6 Bakketi Dk.62 5 , Hansson 7 , Seip 7 , Rzasa 6 , Vayrynen 5 Rose Dk.75 4 , Radomski 5 , Hestad 6 , Uğur 6 -Huntelaar 5 Samaras Dk.57 5 , Calincov 5 
GOLLER Hansson Dk.9 , Fabiano Dk.27 , Serhat Dk.53 
SARI KART Calincov Heerenveen 


</TEXT>
</DOC>
