<DOC>
<DOCNO> 302039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/ekonomi/eko10.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirada vergi istisnası 2 bin YTL'ye çıkarıldı 
</HEADLINE>
<TEXT>


ANKARA Milliyet 

Ücretlilerin, 2005 yılı harcamaları nedeniyle 2006'da alacakları vergi indirimine ilişkin tarife yüzde 10 artırıldı. 
Bakanlar Kurulu, Gelir Vergisi Yasası'nda yer alan bazı had ve tutarları belirledi. Stopaja tabi tutulmayan ve vergi istisnası olmayan menkul ve gayrimenkul sermaye gelirlerine ilişkin beyan sınırı ise 2005 için 800 YTL olarak uygulanacak. Ücretliler 2005 harcamalarının 3 bin 300 YTL'ye kadar olan kısmı için yüzde 8, 3 bin 300 - 6 bin 600 YTL arasındaki kısmı için yüzde 6 ve 6 bin 600 YTL'nin üzeri için de yüzde 4 oranında vergi iadesi alacak. 
Ticari ve zirai kazançlarda yatırım indirimi istisnası asgari tutarı 10 bin YTL olarak belirlendi. Kira gelirlerinin vergiden istisna tutulacak kısmı 2 bin YTL'ye çıkarıldı. Çalışanlara verilen yemek harcamalarında istisna tutarı 7 milyon liradan 7.50 YTL'ye yükseltildi. 
Sakatlık indirimi birinci derecede 480, ikinci derecede 240, üçüncü derecede 120 YTL olacak. Basit usulde vergide esas alınan tutarlardan, yıllık kira bedeli tutarı büyükşehir belediyesi bulunan yerler için 3 bin 200 YTL, diğer yerler için de 2 bin 300 YTL olarak belirlendi. 




</TEXT>
</DOC>
