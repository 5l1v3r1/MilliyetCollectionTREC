<DOC>
<DOCNO> 314377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun20.html </URL>
<DATE> 2005/02/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngilizlerin yüzde 87'si Camilla'nın kraliçe unvanına karşı... 
</HEADLINE>
<TEXT>

     İngiltere, veliaht prensi Charles'ın uzun süredir birlikte yaşadığı Camilla Parker Bowles ile evlenme kararı almasını tartışıyor. 
     The Daily Telegraph gazetesi tarafından yayımlanan bir ankete göre, halkın yüzde 87'si Camilla Parker Bowles'un, ileride de kraliçe unvanını kullanmamasını istiyor. 
     Kraliçe unvanına karşı çıkanların yüzde 40'ı, Bowles'un sadece ''prensin eşi'' olarak anılmasını talep ediyor. Halkın yüzde 47'si ise Charles'ın müstakbel eşinin hiçbir unvan kullanmasını istemiyor. 
     Yalnızca yüzde 7'lik bir kesim, Camilla Parker Bowles'un kraliçe unvanını kullanabileceğini düşünüyor. 
     Bu arada, Bowles, evlilik kararının kamuoyuna duyurulmasından sonra dün gece ilk kez, nikah töreninin yapılacağı Windsor kalesinde bir davette müstakbel eşinin yanında kameralara poz verdi. 
     Çok mutlu olduğu gözlenen Bowles, mutluluktan uçtuğunu ifade etti. 
     
</TEXT>
</DOC>
