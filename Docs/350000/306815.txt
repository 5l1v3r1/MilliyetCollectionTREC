<DOC>
<DOCNO> 306815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur28.html </URL>
<DATE> 2005/01/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Antalya'da uyuşturucu operasyonu... 
</HEADLINE>
<TEXT>

     Antalya ve İstanbul polisinin eşzamanlı sürdürdüğü uyuşturucu operasyonunda, Antalya'ya kargoyla gönderildiği saptanan Ecstacy hapları ile bir miktar kokain ve esrar ele geçirildi. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, uyuşturucu hap satıcılarına yönelik sürdürülen istihbarat çalışması sonucu İstanbul'dan Antalya Otogarı'ndaki bazı kişilere sahte isimler kullanılarak kargo paketi gönderileceği belirlendi. 
     Narkotik Büro Amirliği ekipleri, Antalya Otogarı'nda, çeşitli eşyaların altına gizlenmiş Ecstacy hapları ve uyuşturucu madde bulunan kargo paketini teslim alan M.S. ile S.D'yi yakaladı. Pakette, Antalya'daki çeşitli eğlence yerlerinde piyasaya sürülmesi amaçlanan 1010 adet Ecstacy hap, 1,7 gram kokain, 37 gram toz esrar ele geçirildi. 
     M.S. ile S.D'nin Antalya'ya gönderilen Ecstacy ile uyuşturucu maddelerin, İstanbul'daki mal sahibi R.T. adlı kişiden bazı aracılarla temin ettiğinin anlaşıldığını bildiren yetkililer, R.T'nin de İstanbul polisince yakalandığını, İstanbul'daki operasyonda da 3 kilo 150 gram eroin ile çok sayıda Ecstacy hapı ele geçirildiğini hatırlattılar. 
     Olayla ilgili uyuşturucunun Antalya'ya gönderilmesine aracılık yaptığı belirlenen 3 kişinin arandığı bildirilirken, Antalya'da yakalanan M.S. ile S.D. adliyeye sevk edildi. 
     
</TEXT>
</DOC>
