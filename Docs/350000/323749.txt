<DOC>
<DOCNO> 323749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo29.html </URL>
<DATE> 2005/03/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gürsoy Fenerbahçe'nin sahası kapatılmalı... 
</HEADLINE>
<TEXT>

     Galatasaray Kulübü Futbol Şube Sorumlusu Ergun Gürsoy, Fenerbahçe-Gençlerbirliği maçında yaşanan olaylar nedeniyle sarı-lacivertli takımın sahasının kapatılması gerektiğini söyledi. 
     Gürsoy, AA muhabirine yaptığı açıklamada, ''Bir pet şişenin atılmasıyla zamanında saha kapanıyorsa, dün akşam yaşanan olaylardan dolayı da Fenerbahçe'nin sahasının kapatılması lazım'' dedi. 
     Fenerbahçe-Gençlerbirliği maçının skorunun kendilerini de etkilediğine dikkat çeken Gürsoy, şöyle devam etti 
     ''Maçın hakemi Cem Deda, verdiği penaltıya kadar rakip takımı yıldırdı. Ayrıca yine verdiği sarı kartlar var. Büyük takımlarla oynamak için İstanbul'a gelen Anadolu takımları görücüye çıkıyor. İyi oynamalarını başka taraflara çekmeye gerek yok. Hem sadece Fenerbahçe'ye değil, bize, Beşiktaş ve Trabzonspor'a karşı da böyle oynuyorlar. Ancak, kendi gücündeki rakiplerine karşı aynı başarıyı gösteremiyorlar. Biz bunu böyle yorumluyoruz.'' Genç hakemleri sürekli olarak desteklediklerini ifade eden Ergun Gürsoy, ''Bu hakemleri başarılı görüyorduk. Ancak, dünkü maçın hakemi Cem Deda, karşılaşmanın kaderini değiştirecek hatalar yaptı, bunu görmemiz lazım'' diyerek sözlerini tamamladı. 

     
</TEXT>
</DOC>
