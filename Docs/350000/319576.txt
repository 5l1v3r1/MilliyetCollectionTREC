<DOC>
<DOCNO> 319576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun56.html </URL>
<DATE> 2005/03/01/ </DATE>
<TIME> 22.49 </TIME>
<AUTHOR>  </AUTHOR>
<HEADLINE>
Hollanda Adalet Bakanlığı'nın bilgisayarı çalındı 
</HEADLINE>
<TEXT>

     Hollanda'da yargı organı, kısa süre içinde iki kez hırsızların hedefi oldu, önemli bilgi ve belgelerini çaldırdı. 
     Lahey'de geçen hafta bir mahkeme binasından bazı dosyaların çalınmasından sonra, bu kez de Adalet Bakanlığı'nın mahkemelerle ilgili birimine ait Zeist kentinde bulunan bilgisayar merkezinden 22 dizüstü bilgisayarın çalındığı bildirildi. 
     Utrecht Mahkemesi'nden yapılan açıklamada, Zeist kentindeki merkezden bilgisayarların 26 Ocak günü çalındığı, bilgisayarlarda yargılamaları etkileyecek önemli bilgiler bulunmadığı belirtildi. 
     Hırsızların koruma altındaki binaya nasıl girebildikleri hakkında bilgi verilmedi. Hırsızların giriş kodlarını çalarak buna göre hazırladıkları sahte kartla binaya girdikleri tahmin ediliyor. 
     Lahey'deki mahkeme binasından 19-20 Şubat'ta bazı dosyalar ve bilgisayarların çalındığı açıklanmıştı. Çalınan dosya ve bilgisayarlarda, çevre suçları ve borçlar hukukuyla ilgili devam eden yargılamalara ilişkin önemli bilgiler bulunduğu belirtilmişti. 
     
</TEXT>
</DOC>
