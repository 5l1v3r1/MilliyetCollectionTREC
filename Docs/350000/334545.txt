<DOC>
<DOCNO> 334545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur08.html </URL>
<DATE> 2005/04/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Dikey Geçiş Sınavı'na başvurular başladı 
</HEADLINE>
<TEXT>

     Meslek yüksekokulları ile Açıköğretim ön lisans programları mezunlarının lisans öğrenimine devam edebilmeleri amacıyla gerçekleştirilen 2005-Dikey Geçiş Sınavı'na DGS başvurular bugün başladı. ÖSYM'den yapılan açıklamaya göre, sınava meslek yüksekokulları ve Açıköğretim ön lisans programlarından en çok 5 yıl önce mezun olanlar ile son sınıfta olup da staj dışındaki mezuniyet şartlarını yerine getirmiş olanlar başvurabilecekler. 
     2000 ve daha önceki yıllarda bir ön lisans programından mezun olanlar ile aynı ön lisans alanından en çok 3 kez DGS'ye girenler, 2005-DGS'ye katılamayacak. 
     Ankara Üniversitesi İlahiyat Fakültesi İlahiyat Lisans Tamamlama Programına başvuracak adaylarda son 5 yılda mezun olma koşulu aranmayacak. Yerleştirme Ankara Üniversitesi tarafından adayların DGS puanlarına göre yapılacağından bu programa başvuracak adayların da DGS'ye girmeleri gerekiyor. 
     KKTC meslek yüksekokullarının son sınıf öğrencileri ve mezunları, Türkiye'de meslek yüksekokulu adını taşımayan fakat bir mesleğe hazırlayan ön lisans programlarından mezun olanlar ile aynı koşullarda yurtdışından mezun olup denkliği kabul edilenler de 2005-DGS'ye girebilecek. 
     Açıköğretim ve meslek yüksekokullarının ön lisans programlarından mezun olanlardan kendi alanlarındaki Açıköğretim lisans programlarına devam etmek isteyenlerin bu sınava girmelerine gerek bulunmuyor. 
     2004-2005 akademik yılında mezun olabilecek durumdaki meslek yüksekokulu öğrencileri kendi meslek yüksekokulu müdürlüklerinden, Açıköğretim Fakültesi AÖF ön lisans programlarından mezun olabilecek durumda olanlar kendi AÖF bürolarından, mezun durumdaki adaylar ise herhangi bir meslek yüksekokulundan, AÖF bürosundan veya ÖSYM sınav merkezi yöneticiliklerinden başvuru belgesi ve sınav kılavuzunu 6 YTL karşılığında alabilecekler. Adaylar sınav için bankaya 50 YTL ödeyecek. Adaylar doldurdukları başvurma belgesini, sınav ücretinin yatırıldığını gösterir banka dekontu ile birlikte aldıkları yerlere teslim edecekler. Başvuru süresi 29 Nisan'da sona erecek. 
     DGS, 17 Temmuz 2005 tarihinde gerçekleştirilecek. 
     Dikey geçiş için devlet üniversitelerinde 5 bin 197, vakıf üniversitelerinde 1494 ve KKTC'deki üniversitelerde de 986 olmak üzere toplam 7 bin 677 kontenjan ayrıldı. 
     
</TEXT>
</DOC>
