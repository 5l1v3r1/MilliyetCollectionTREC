<DOC>
<DOCNO> 326777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur42.html </URL>
<DATE> 2005/03/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Türkiye'de petrol var ama değerlendirilmiyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye’nin kömür ve hidroelektrik kaynaklarının yüzde 35’ini kullanabildiğini açıkladı. Bakan Güler, petrol rezervinin 42.8 milyon ton olduğunu bildirdi. 
     DYP Denizli Milletvekili Ümmet Kandoğan’ın konuyla ilgili soru önergesini yanıtlayan Enerji Bakanı Güler, "görünür ve muhtemel maden ve enerji kaynakları rezervleri" ile ilgili topluca bir parasal değer verilemeyeceğini belirtti. 
     Türkiye’yi kurtaracak boyutta olduğu belirtilmesine karşın niçin yeraltı kaynaklarının değerlendirilmediğine ilişkin soruyu da yanıtlayan Güler, enerji alanında yürütmenin başında olmasına karşın kendisi de "bürokrasiden" yakındı. 
     Güler’in konuyla ilgili yanıtı şöyle "Madenlerin üretimi taleple doğrudan ilişkilidir. Bu nedenle zengin olan kaynakların bir anda, tamamının birden çıkartılıp ülke ekonomisine kazandırılması söz konusu değildir. Talebi canlandıracak bir ekonomik gelişmenin sağlanmasının yanında, kaynakları harekete geçirecek unsurlar, bürokrasinin azaltılması ve uygun bir yasal ortam ile iyi bir yönetim ağının kurulması olarak tespit edilebilir." Türkiye’de 2020 yılına kadar rüzgar ve jeotermal gibi yenilenebilir kaynaklardan 3.083 MW elektrik enerjisi üretme potansiyelinin bulunduğunu vurgulayan Güler, petrol rezervinin 42.8 milyon ton, doğalgaz rezervinin ise 8 milyar metreküp olduğunu bildirdi. 
     
</TEXT>
</DOC>
