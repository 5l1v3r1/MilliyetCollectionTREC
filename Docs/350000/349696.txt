<DOC>
<DOCNO> 349696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko36.html </URL>
<DATE> 2005/06/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İtalyan Banca IMI, Global Menkul Değerler A.Ş.'ye ortak oluyor 
</HEADLINE>
<TEXT>

     Banca IMI ve Global Menkul Değerler A.Ş.'den yapılan ortak açıklamada, 384.5 milyar avro aktif büyüklüğüyle İtalya'nın üçüncü büyük bankası olan Sanpaolo IMI Group'un yatırım bankası Banca IMI'nın, Global Menkul Değerler A.Ş.'nin yüzde 20'sini almak üzere niyet mektubu imzaladığı duyuruldu. 
     Sanpaolo IMI Group'un Türkiye'de yatırım bankacılığı alanında stratejik anlaşmalar yapmak amacıyla Global Menkul Değerler A.Ş. ile ilgilendiği ve piyasa düzenleyici ve hukuki mercilerden alınacak onayların ardından Global'in yüzde 20'sini almak üzere niyet mektubuna imza atıldığı belirtilen açıklamada, Banca IMI ve Global Yatırım Holding'in, Global Menkul Değerler'in sektörde büyüme potansiyelini artırmak amacıyla geniş perspektifli bir iş planı oluşturacakları ve bu birleşmeyle şirketlerin uzmanlıklarını belli bir sinerji altında toplayacakları belirtildi. 
     Niyet mektubunda ayrıca yapılacak olan işbirliği çerçevesinde Banca IMI'nin ürün ve sektör deneyimiyle Global Menkul Değerler'in Türkiye'de kurumsal alandaki üst düzey ilişkilerinin entegrasyonunun amaçlandığı da belirtildi. 
     Anlaşma aynı zamanda Banca IMI'nin ilk yatırımını takip eden iki yıl içerisinde Global Menkul Değerler A.Ş.'nin yüzde 30'luk hissesini daha alabilme opsiyonu tanınmasını da içeriyor. 
     Banca IMI'nin Üst Yöneticisi CEO Carlo Corradini, anlaşmanın kendilerine yalnızca büyük bir pazarda yüksek büyüme potansiyeli olan yerel öncü bir kurumla işbirliği yapma avantajı sağlamakla kalmadığını, aynı zamanda İtalya'nın ticari ikinci ortağı konumundaki Türkiye ile işbirliği yapma şansı tanıdığını kaydetti. 
     Corradini, Türkiye'nin, politik ve makroekonomik olarak son derece ilgi duydukları bir ülke olduğunu dile getirdi. 
     Global Menkul Değerler Genel Müdürü Mert Engindeniz de Türk sermaye piyasalarında ve kurumsal finans alanındaki yetkinliklerinin tamamlayıcı özellikleri nedeniyle Banca IMI'yle çalışmayı heyecanla beklediklerini ifade etti. 
     
</TEXT>
</DOC>
