<DOC>
<DOCNO> 311116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur21.html </URL>
<DATE> 2005/01/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Eski Özelleştirme İdaresi Başkanı Bayar'a 2 yıl hapis istemi... 
</HEADLINE>
<TEXT>

     Eski Özelleştirme İdaresi Başkanı Uğur Bayar ve kurumun eski Danışmanlık Hizmetleri Daire Başkanı Aysun Cengiz'in, Tekel'in özelleştirilmesi ihalesine giren BAT firmasına danışmanlık yaparak, kurumdan ayrıldıktan sonra alanlarında 3 yıl çalışmama yasağına uymadıkları iddiasıyla 2'şer yıla kadar hapisleri istendi. 
     Ankara 19. Asliye Ceza Mahkemesi'nde görülen davanın bugünkü duruşmasına, Bayar ve Cengiz'in avukatları katıldı. 
     Sanık avukatları, mahkemeye yazılı savunma sunarak, müvekkillerinin işledikleri iddia edilen suçun yasal unsurları oluşmadığı gerekçesiyle beraatlerine karar verilmesini talep ettiler. 
     Cumhuriyet Savcısı, esas hakkındaki mütalaasında, Bayar ve Cengiz hakkında 21 sayılı Kamu Görevlerinden Ayrılanların Yapamayacakları İşler Hakkındaki Yasa'ya aykırı davrandıkları iddiasıyla kamu davası açıldığını anımsattı. Uğur Bayar'ın, Tekel'in özelleştirme ihalesine giren ve teklif veren British American Tobacco BAT firmasına danışmanlık hizmeti verdiğinin, Aysun Cengiz'in de aynı firmada kurumsal ilişkiler müdürü olarak çalıştıklarının subuta erdiğini anlatan Cumhuriyet Savcısı, bu kişilerin 21 sayılı yasa uyarınca görevlerinden ayrıldıktan itibaren 3 yıl boyunca kendi alanlarıyla ilgili özel sektörde çalışamayacaklarına işaret etti. 
     Cumhuriyet Savcısı, mütalaasında, Bayar ve Cengiz'in 21 sayılı yasanın 1 ve 2. maddeleri yollamasıyla 4 1. maddesi uyarınca cezalandırılmalarını talep etti. 
     Duruşma, sanıkların avukatlarına son savunmalarını hazırlamaları için süre verilerek, ertelendi. 
     
     İDDİANAME 

     Özelleştirme İdaresi Başkanlığı'nın suç duyurusu üzerine geçen yıl açılan davanın iddianamesinde, Uğur Bayar'ın 12 Nisan 2002 tarihinde, Aysun Cengiz'in de aynı yıl içinde görevlerinden istifa ettiği belirtiliyor. 
     Bayar'ın ortak olduğu Pekin-Bayar Danışmanlık Hizmetleri firmasıyla BAT arasında 2 Ocak 2003 tarihinde ''danışmanlık sözleşmesi'' imzaladığı anlatılan iddianamede, Cengiz'in ise 15 Ocak 2003 tarihinden bu yana BAT'da Kurumsal İlişkiler Müdürü olarak görev yaptığı ifade ediliyor. 
     Bayar ve Cengiz'in çalışma yasağına aykırı davrandıkları belirtilen iddianamede, sanıkların hakkında 21 sayılı yasanın 1-2. maddeleri yollamasıyla, aynı yasanın 4 1. maddesi uyarınca 6'şar aydan 2'şer yıla kadar hapisleri talep ediliyor. 
     21 sayılı yasanın ''yasak ve süreler'' başlıklı 2. maddesinde, ''...Birinci madde kapsamına giren yerlerdeki görevlerinden hangi sebeple olursa olsun ayrılanlar, ayrıldıkları tarihten önceki iki yıl içinde hizmetinde bulundukları daire, idare, kurum ve kuruluşlara karşı ayrıldıkları tarihten başlayarak 3 yıl süreyle, o daire, kurum ve kuruluştaki görev ve faaliyet alanlarıyla ilgili konularda doğrudan doğruya veya detaylı olarak görev ve iş alamazlar, taahhüde giremezler, komisyonculuk ve temsilcilik yapamazlar...'' şeklinde düzenlemeye yer veriliyor. 
     

     
</TEXT>
</DOC>
