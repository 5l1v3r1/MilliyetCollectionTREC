<DOC>
<DOCNO> 341986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur26.html </URL>
<DATE> 2005/05/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bebeğinin ölümünden sorumlu tuttuğu doktora kurşun yağdırdı 
</HEADLINE>
<TEXT>

     Bursa’da bir baba, 16 günlük bebeğinin ölümünden sorumlu tuttuğu doktora hastane kapısında ateş ederek kaçtı. 
     Doktor, saldırıdan yara almadan kurtuldu. 
     AA muhabirinin aldığı bilgiye göre, Bursa Çocuk Hastanesi doktorlarından Bülent Fidansoy 46 , öğle saatlerinde hastanenin servis kapısından çıkarken, bir kişinin silahlı saldırısına uğradı. 
     Dr. Fidansoy’un yolunu keserek yere 2 el ateş eden zanlı, olay yerinden kaçtı. Saldırıdan yara almadan kurtulan Fidansoy, polise, zanlının, 10 Mayıs gecesi ölen 16 günlük Alper D’nin babası Serkan D. 
     olduğunu söylediği öğrenildi. 
     Bursa Emniyet Müdürlüğü yetkilileri, olayla ilgili soruşturmanın başlatıldığını, zanlının yakalanmasına çalışıldığını bildirdiler. 
     Saldırıdan yara almadan kurtulan Dr. Fidansoy, gazetecilere, "Büyük ihtimalle korkutma amaçlı bir saldırıydı. İsteseydi beni vurabilirdi" dedi. 
     
     "DOKTORUMUZ, BEBEĞE GEREKLİ HER TÜRLÜ MÜDAHALEDE BULUNMUŞ" 
     Bursa Çocuk Hastanesi yetkilileri ise 3 Mayıs’ta Gemlik’ten "septik sarılık" ön tanısıyla hastaneye getirilen bebeğe müdahale eden Dr. Fidansoy’un, 1 hafta hastanede yatan bebeği, doğuştan kalp rahatsızlığı şüphesiyle, ileri tetkikler için 10 Mayıs’ta UÜ’ye sevk ettiğini bildirdiler. 
     Fakültede yapılan eko ve anjiyoda bebeğin kalbinde ağır "büyük damar anomalisi", 2 delik ve "pulmoner hipertansiyon" bulunduğunun belirlendiğini ifade eden yetkililer, "yerimiz yok" gerekçesiyle fakülteye yatırılmayan bebeğin aynı gün hastaneye geri getirildiğini ve nöbetçi doktor tarafından yatırıldıktan bir süre sonra hayatını kaybettiğini söylediler. Yetkililer, şunları kaydetti 
     "Hasta yakını, doktoru bebeğin ölümünden sorumlu tutarak ateş etmiş. Bu konuda daha önce bize yapılan bir başvuru yok. Zaten doktorumuz, bebeğe gerekli her türlü müdahalede bulunmuş, ancak hastanemizde kardiyoloji ünitesi bulunmadığı için hastayı fakülteye sevk etmiş." 
     
</TEXT>
</DOC>
