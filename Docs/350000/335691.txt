<DOC>
<DOCNO> 335691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas21.html </URL>
<DATE> 2005/04/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Sanal gerçeklik' her derde deva... 
</HEADLINE>
<TEXT>

     Uçak korkusu, örümcek korkusu, savaş stresi, uyuşturucu bağımlılığı gibi nice rahatsızlık, artık ''sanal gerçeklik'' sayesinde tedavi edilebiliyor. 
     Fransa'nın batısındaki Laval kasabasında düzenlenen 7. Uluslararası Sanal Gerçeklik Buluşması'na katılan uzmanlar, pilotların, oyun düşkünlerinin veya sanayicilerin gayet yakından bildiği bu teknolojinin, artık tıp alanında ve özellikle de ''fobilerin'' tedavisi konusunda gittikçe daha fazla kullanıldığını belirttiler. 
     San Diego Sanal Gerçeklik Merkezi Müdiresi Brenda Wiederhold, ''Şanslıyız. Yeni teknoloji, üzerinde denemeler yaptığımız bütün fobilerde işe yaradı'' dedi ve topluluk önünde konuşma, uçağa binme, otomobil kullanma veya kapalı kalma korkusunu ''sanal gerçeklik'' sayesinde ortadan kaldırabildiklerini belirtti. 
     Kaza yaptıktan sonra direksiyona geçmekten korkanların yüzde 88'inde başarı sağlandığını gösteren araştırmalar bulunduğunu anlatan yönetici, sözgelimi 11 Eylül saldırılarıyla ''travmaya'' uğrayan insanların yüzde 90'ının aynı yöntemle iyileştiğini söyledi. 
     Uzmanların açıklamasına göre, tedavi seanslarında özel ''başlık'' takılan hastalar, kendilerinde stres yaratan korku ya da anıyı çağrıştıran ses ve görüntülerle sanal ortama sokuluyor. 
     Sözgelimi, örümcekten korkan kadın, sanal ortamda içine girdiği evin duvarlarından inen örümceklerin kendi üzerine geldiğini görüyor. Eski bir muharip, geceleri kendisini uykusuz bırakan savaş travmasından kurtulabilmek için tekrar savaşa giriyor. Topluluk karşısında konuşmaktan çekinen adam, kendisini kah dinleyen, kah hakaret eden, kah uyuklayan insanların karşısında nutuk atıyor. 
     Güney Kaliforniya üniversitesinden Prof. Skip Rizzo, durumu açıklarken, ''İnsanlar, korktukları durumlarla tedrici şekilde yüz yüze getiriliyor. Kaygıları yavaş yavaş gideriliyor, sonunda duruma tamamen alışıyorlar...'' dedi. 
     Brenda Wiederhold, ''Ancak sanal gerçeklik sadece bir araç'' diye uyararak, şunları söyledi 
     ''Bu terapiyi, hastayı 40 yıllık fobisiyle karşı karşıya getirerek uyguladık. Hastayı kah gerçek durumlarla yüz yüze bıraktık, kah onu korkusunu gözünde canlandırmaya teşvik ettik. Hep geleneksel yaklaşımla birlikte uyguladık yöntemi...'' Prof. Rizzo da hastanın sürekli izlenmesi gerektiğini belirterek, ''Zira hasta yaşadıklarını anlatıyor ve terapi asıl o noktada başlıyor...'' diye konuştu. 
     Uzmanlara göre,''sanal gerçeklik'', beyin kanaması geçiren hastaların rehabilitasyonu amacıyla da kullanılıyor. Örneğin, yön bulma zorluğu çeken hastalar, gözlerinin önünden geçen sanal balonlara vurmaya çalışıyorlar. 
     Bu teknoloji, körlerin de hizmetine sunulmaya başladı. Görme özürlü insanlara, daldıkları sanal ortamda çarpan kapı ve musluk sesi ya da mutfaktan gelen sesler veriliyor ve onlardan lego parçalarıyla ev planı yapmaları isteniyor. 
     
</TEXT>
</DOC>
