<DOC>
<DOCNO> 315443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy22.html </URL>
<DATE> 2005/02/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Baykal Erdoğan'ın pişmanlık içine düşmesinden memnunum 
</HEADLINE>
<TEXT>

     CHP Genel Başkanı Deniz Baykal, bir Alman gazetesinde yayınlanan röportajla ile ilgili olarak Başbakan Recep Tayyip Erdoğan'ın ''Pişmanlık'' içine düştüğünü savunarak, ''Ben onun adına memnuniyetle karşılıyorum. Yalnız bir daha böyle olmayacak işlere fazla kalkışmamak lazımdır. Bu konularda daha ciddi, daha dikkatli, daha duyarlı davranma ihtiyacı vardır'' dedi. 
     Baykal, partisinin grup toplantısında yaptığı konuşmada, bir Alman Gazetesi'nde yayınlanan ve Erdoğan'la yapıldığı öne sürülen röportajla ilgili yaşanan gelişmeleri değerlendirdi. Başbakan Erdoğan'ın sözleri ile ilgili ''Pişmanlık'' noktasına geldiğini savunan Baykal, şunları söyledi 
     ''Böyle bir açıklama yaptığını önce reddetmiş, daha sonra açıklamanın o olmadığını ifade etmiş, sonra da bu konuda bir yeni arayış içinde olmadığı izlenimini kamuoyunda yaratmaya gayret etmiştir. Bu Sayın Başbakan'ın siyaset üslubu ile ilgili bir genel güvensizliğin doğmasına neden olmuştur. Ne zaman, neyi, niçin söylediği, söylediği sözün arkasında ne kadar duracağı belli olmayan bir tablo sergilemektedir. Fakat böyle bir konuda sayın Başbakan'ın Türkiye'de yeni bir gerginlik, yeni bir kutuplaşma eğiliminden vazgeçmiş olmasını memnuniyetle karşılamak lazım. Sayın Başbakan'ın bu konuda sergilediği son tavrı, bu konuyu bu şekilde gündeme getirmekten pişmanlık içine düşmüş olmasını ben onun adına memnuniyetle karşılıyorum. Yalnız bir daha böyle olmayacak işlere fazla kalkışmamak lazımdır. Bu konularda daha ciddi, daha dikkatli, daha duyarlı davranma ihtiyacı vardır. Bunu geçen haftanın kazancı olarak kaydediyorum.'' 
     
     RİCE'IN ZİYARETİ 

     Konuşmasında, ABD Dışişleri Bakanı Condoleezza Rice'ın Türkiye'ye yaptığı ziyaret ile ilgili de görüşlerini dile getiren Baykal, geziden önce bölgede yaşanan sorunlarla ilgili umutlu bir bekleyiş içine girdiklerini belirtti. Baykal, ancak bu umutlarının gerçekleşmediğini, kaygılarını giderecek bir gelişmenin ortaya konulmadığını söyledi. Buna karşın bu gezinin önemli bir sonucunun da ortaya çıktığını ifade eden Baykal, ''Bu geziden sonra artık hükümet, dış politika konularında ve ABD'ye yönelik olarak iç siyaseti hedef alan, kuru sıkı atışlar yapma uygulamasına son vermek durumunda kalmıştır. Hükümet dış politika konularında ileri geri, boş, iç kamuoyuna yönelik değerlendirmeler yapma özgürlüğünü kaybetmiştir'' dedi. 
     Baykal, Hükümet'e bu demeçlerin Türkiye-ABD ilişkilerine zarar verdiğinin anlatıldığını, iç kamuoyunun arzularına tercüman olmak üzere siyasi değerlendirmeler yapılmasına izin verilmeyeceğinin açıkça ortaya konulduğunu öne sürdü. 
     
     ''ABD'YE VE BÜYÜK DEVLETLERE SORUMLULUK...'' 

     Kıbrıs'ta bir çözümün oluşturulabilmesi için ABD'ye ve diğer büyük devletlere sorumluluk düştüğünü daha önce dile getirdiğini anımsatan Baykal, ''ABD, İngiltere, Rusya, KKTC ile doğrudan temas arayışına girerek, anlaşmaya sırtını dönen Rumların bu tavırlarını sürdürmeleri durumunda KKTC'nin siyasi temellerini güçlendirme ihtimali bulunduğunu hissettirmelidir, çıkış yolu budur'' diye konuştu. Baykal, bu konuda bir hareketlenme başlamasından memnuniyet duyduğunu, ABD'nin KKTC ile ulaşım ve ticaret alanında işbirliği adımları atmayı planladığına ilişkin açıklamalarının Güney'de telaş ve tepkiye yolaçtığını belirtti. Bu doğrultuda ısrar edilmesi gerektiğini bildiren Baykal, ''Ancak bu olursa Kıbrıs'ta bir uzlaşma zemini oluşabilir'' dedi. 
     
     DİSİ LİDERİ'NİN TÜRKİYE ZİYARETİ 

     Konuşmasında, Güney Kıbrıs Rum Yönetimi'nin anamuhalefet partisi DİSİ'nin lideri Nikos Anastasiadis'ın Türkiye'ye daveti ile ilgili değerlendirmelerde de bulunan Baykal, bu kişi ile üst düzeyde resmi görüşmeler yapılmasını eleştirdi. Anastasiadis'in Türkiye'ye gelmeden önce söylediği ''Türk Ordusu''na yönelik sözlerine tepki gösteren Baykal, şunları söyledi 
     ''Bunları söyleyen kişiyi Hükümet Türkiye'ye davet etti ve Başbakan ile Dışişleri Bakanı kendisi ile görüştü. Bırakın KKTC'de bir muhalefet partisinin genel başkanını, KKTC halkının oylarıyla seçilmiş Cumhurbaşkanı'nı, bir Batı ülkesinin başbakanı, cumhurbaşkanı, dışişleri bakanının resmen kabul ettiğini daha görmedik. Biz böyle bir kabulle Güney Kıbrıs Rum Yönetimi ile ilgili tezlerimizi zarfa koyuyoruz, bu tezlerimizin ciddiyeti kalmıyor. Gayri meşru yönetim iddialarımız ortadan kalkmaya başlıyor. Türkiye, Yönetimi tanımayacağım, sadece Ankara Anlaşmasını teşmil edeceğim dediği konuda bizzat kendisi Güney Kıbrıs Rum Yönetimi'ni tanıma konusunda çok ciddi adımlar atmaya başlamıştır. Bu bilinçli yapılıyorsa bir türlü, bilinçsiz yapılıyorsa bir başka türlü siyasi tablodur. Çok üzüntü verici manzara...'' 
     
     ''LAUBALİLİK, DİKKATSİZLİK...'' 

     Baykal, Başbakan Erdoğan'ın Güney Kıbrıs Rum Yönetimi Lideri Papadopulos'la görüşebileceğini söylemesinin de ''Papadopulos'un muhatabı benim'' demek anlamına geldiğini savundu. Erdoğan'ın ''Türkiye'nin tanımayacağını açıkladığı Rum Yönetimi ile Kıbrıs sorununu çözmeye kalkıştığını'' ifade eden Baykal, ''O'nun muhatabı Denktaş'tır. Biz yıllardır böyle götürüyoruz. Şimdi kahve içecek Sayın Başbakan, böylece Papadopulos'un seviyesine inecek. Peki Türkiye Cumhuriyet'inin Başbakanı, Papadopulos'la konuşacak, Mehmet Ali Talat'la Rauf Denktaş ne yapacak '' diye sordu. Bunu ''Laubalilik, dikkatsizlik'' olarak niteleyen Baykal, bu tavırların kısa süre sonra Türkiye'yi ciddi sorunlarla karşı karşıya bırakacağını söyledi. 
     
     FABRİKALARIN KAPATILMASI 

     CHP Genel Başkanı Baykal konuşmasında, SEKA'nın İzmit'teki fabrikasının ardından Dalaman'daki selüloz fabrikasının da kapatılmasının kararlaştırıldığını, bunun ardından da Elmadağ'daki bir çay paketleme fabrikasının kapatılacağının açıklandığını söyledi. Bu kararları eleştiren Baykal, ''Hükümet fabrika açacağına kapatmayı tercih ediyor'' dedi. Baykal, karayolları ile ilgili yönetmeliği de eleştirerek, bunun karayolu taşımacılığı yapan vatandaşları yok edeceğini, taşımacılığın tekellerin eline kalacağını kaydetti. 
     Baykal'ın konuşması sırasında Ağrı'dan geldiği bildirilen Mehmet Kaplan isimli bir vatandaş oturduğu yerden birkaç kez ''Birşey söylemek istiyorum'' diye bağırdı. Baykal'ın daha sonra görüşebileceklerini belirtmesine karşın ''Sayın Genel Başkanım, beş dakika da beni dinle'' diye ısrarını sürdüren Mehmet Kaplan, güvenlik görevlileri tarafından salon dışına çıkartıldı. 
     CHP Genel Başkanı Deniz Baykal, ''Enerji Bakanlığı'nda yapılan yolsuzluk bürokratı, işadamı, siyasetçisi ve mafyası ile 4 başı mamur entegre bir yolsuzluktur.'' dedi. 
     Baykal, partisinin TBMM grup toplantısında yaptığı konuşmada, Enerji Bakanlığı'nda ortaya çıkan yolsuzluğun, Türkiye'de giderek yaygınlaşan çürümeyi çok ileri boyutlarıyla bir kez daha kanıtladığını söyledi. 
     Dünyanın her ülkesi ve toplumunda yolsuzluk olaylarının yaşanabileceğini, ancak Türkiye'de yaşanan yolsuzluğun ahlaki zaafiyetin ötesinde bir toplumsal yozlaşma ve çürüme olarak ortaya çıktığını belirten Baykal, şunları söyledi 
     ''Garip ve anlaşılmaz olan, bu yolsuzlukların sıradan yolsuzluklar olarak algılanması. Biz buna bir türlü alışamadık ve alışmamaya devam edeceğiz. 
     Türkiye garip bir noktaya gidiyor, mahalleler numara sırasına göre soyulmaya başladı. Bana dokunmayan yolsuzluk beni ilgilendirmez yaklaşımıyla bir yere varılamayacağı ve eninde sonunda bu yolsuzlukların bedelini toplum olarak ödeyeceğimiz artık alenen ortada. 
     Bu tabloya en son katkı Enerji Bakanlığı'nda yapılan yolsuzluklardır. Burada dikkati en çok çeken noktalar, bu yolsuzluğun entegre bir yolsuzluk olmasıdır. Bu yolsuzluk bürokratı, işadamı, siyasetçisi ve mafyası ile çok boyutlu entegre bir yolsuzluktur.'' Yolsuzluk ilişkilerinin, bakan, milletvekili, işadamı ve bürokratların birbirine hediye verdiği, okey oynadığı ve umre biletlerinin dağıtıldığı müteahhit bürolarında başladığını ileri süren Baykal, bu ilişkilerin bazı cevreler tarafından ''Modern ve çağdaş'' ilişkiler olarak tanımlandığını söyledi. Bazı çağdaş sosyal demokratların da aynı tanımlamayı yaptığını belirten Baykal, sözlerini şöyle sürdürdü 
     ''Biz böyle çağdaşlaşmayı bir türlü anlayamadık ve anlamamaya devam edeceğiz. Bazı temel değerleri unutursanız, varmayı umduğunuz hedefleri kaybedersiniz. Siz böyle yetim hakkı yiyerek modernleştiğinizi zannettiğiniz zaman, işte böyle çukura düşersiniz. Ama biz asla değişmeyeceğiz ve o çukurlara düşmeyeceğiz. 
     Müteahhit bürolarında ayrı, bakanlıkta ayrı bir hiyerarşik yapı var, ilişkiler buna göre şekilleniyor. Bu ilişkilerde acaba bir tarikat bağı mı var sorusu akla geliyor. Buralarda belirlenen bürokrat atamalarınından birisi Cumhurbaşkanı Sezer tarafından geri çevriliyor. Bir kez daha gönderiliyor ve yine geri çevriliyor. Bunun üzerine aynı kişi genel müdür yetkileriyle genel müdür vekili olarak atanıyor. 
     Şimdi akla gelen soru, Cumhurbaşkanının vetosuna rağmen kimdir bu atamayı ısrarla yaptırmak isteyen kişi. Arkasında kimler var. Cumhurbaşkanına doğal saygının gereği bunun yerine başka biri atanabilir. Ama buna rağmen ısrarla aynı isim öneriliyor. Kimdir bu, başbakan mı, bakan mı, parti genel başkan yardımcılarından birisi mi Kimdir bu Cumhurbaşkanına meydan okuyan güç odağı '' Baykal, AK Parti'nin vücut dilinden anlayan bürokratların gerçek yüzlerinin yavaş yavaş ortaya çıkmaya başladığını ve bunun ilk örneklerinin hızlı tren kazası sonrasında görüldüğünü öne sürerek, ''Bunları oraya kim getirdi bilmem. Ama şunu biliyorum ki, onları oraya AKP kültürü, zihniyeti ve anlayışı getirdi. O ürün gerçek yüzüyle işte orada. Bu kültürü allayıp pullayıp değişim diye sunanlar utansın''dedi. 
     Deniz Baykal, Türkiye'de ahlaklı ve dürüst birçok işadamı ve müteahhit bulunduğunu ve bunların hiçbir zaman bürokratların peşinden koşan insanlar konumuna düşmediklerini belirterek, ''Bunlar müteahhit değil müteahhit bozuntuları'' diye konuştu. 
     
     ''TERCİH DEĞİL, MECBURİYET'' 

     Başbakan Recep Tayyip Erdoğan ve hükümet yetkililerinin yolsuzlukla ilgili olarak, nereye kadar giderse gitsin , Damardan gireceğiz , Kökünü kazıyacağız gibi iddialı açıklamalarda bulunduğunu belirten Baykal, sözlerini şöyle tamamladı 
     ''Böyle efelik taslayarak bu iş olmaz. Nereye kadar giderse gitsin diyorsunuz... Meclise kadar geldi siz ne yaptınız, dokunulmazlıkları dönem sonuna ertelediniz. Başkası için bunları söylüyorsun da kendin için milletvekillerin için bakanların için niye diyemiyorsun. Bunlar boş laflar. Kaldırın dokunulmazlığı ve herkes hesabını versin. 
     Bugün yaşananlar AKP kültürünün bir sonucudur ve bu kültürün tasfiyesi ile bu yolsuzluklar ortadan kalkacaktır. Ortada AKP damgalı bir yolsuzluk var. Bazıları helal olsun bakan tatbikata izin verdi diyorlar. Herkes şunu bilsin ki, yolsuzluk olayına el koyan bu hükümet değildir. Güvenlik güçlerinin telefon dinlemesi ile başlayan ve hükümet yetkililerin önüne konulan bir dosya ile gelişen bir süreçtir bu. Yani bir tercih değil, bir mecburiyet sonucu olarak tatbikat başlatılmıştır. 
     Enerji Bakanlığı'ndaki yolsuzluk buz dağının görünen yüzüdür. Su altında çok büyük bir kısmı var. Ancak malesef bu iktidar yolsuzlukla mücadeleyi göze alma şartlarına sahip değildir. Kendi hesabını veremeyen başkasına hesap soramaz. Türkiye'yi bunların elinden kurtaracağız.'' 
     
</TEXT>
</DOC>
