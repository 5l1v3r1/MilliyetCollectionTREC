<DOC>
<DOCNO> 324839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo30.html </URL>
<DATE> 2005/03/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gaziantepspor, Ankaragücü maçı hazırlıklarını tamamladı... 
</HEADLINE>
<TEXT>

     Birinci Süper Futbol Ligi'nde, yarın sahasında Ankaragücü ile karşılaşacak olan Gaziantepspor, bu maçın hazırlıklarını, bugünkü antrenmanla tamamladı. 
     Celal Doğan Tesisleri'nde, teknik direktör Nurullah Sağlam yönetiminde gerçekleştirilen antrenmanda kırmızı-siyahlı oyuncular, hafif ter koşusunun ardından dayanıklılık çalışması, tek kalede pas, kanatlardan yapılan ortalarla gol ve savunma ile hücum varyasyonlarıyla ilgili taktik çalışması yaptı. 
     Antrenmana, sakatlıkları bulunan Bekir, Mehmet Çoğum ve Mehmet Kara katılmadı. Pas ve şut çalışmasıyla süren çalışmada futbolcular, daha sonra tek kale ve çift kalede gol çalışması gerçekleştirdiler. Sağlam, çalışma sırasında özellikle forvet oyuncularını sık sık uyardı. 
     Nurullah Sağlam, Ankaragücü maçının hazırlıklarını tamamladıklarını ve takımda morallerin yerinde olduğunu ifade ederek, ''Ankaragücü maçı sıralamadaki yerimizden daha üst sıralara doğru çıkmak açısından kazanmamız gereken bir maç. Kazanmaktan başka çaremiz yok'' dedi. 
     Ankaragücü maçına iyi konsantre olduklarını ve bu galibiyete ihtiyaçlarını bulunduğunu belirten Sağlam, şunları söyledi 
     ''Ligde üst sıralarda yer almaktan başka iddiamız kalmadı. Türkiye Kupası ve UEFA Kupası hedefinden uzaklaştıktan sonra oyuncularımızı lige döndürüp konsantre etmeye çalışıyorum. Bizim gibi takımların konsantre olması çok zor. Çünkü bu yıl hedefi erken kaybettik. Şu anda üst sıralar için mücadele ediyoruz. İyi konsantre olan ve iyi futbol oynayan fazla puan toplayacaktır. Bunu da başaracağımıza inanıyorum. Bundan sonra kazanmak zorunda olduğumuz maçlara çıkıyoruz. Hedef olarak üst sıralar en azından ilk 5 içinde kendimiz için hedef koyduk, inanırsan başarırırsın. Biz inandık, başaracağız. '' Sağlam, rakip Ankaragücü'nün mutlak puan veya puanlar için sahaya çıkacağını ve ligde iddiasız bir takım olmadığını belirterek, ''Herkesin bir iddiası ve hedefi var. Maça rakibimize göre daha rahat çıkacağız. Hedefimiz, evimizde seyircimiz önünde güzel bir oyunla galibiyete ulaşmak. Kadromuza güveniyorum. İyi konsantre olduk'' diye konuştu. 
     Kırmızı-siyahlılarda, Mehmet Çoğum ve Bekir dışında eksik bulunmuyor. 
     
</TEXT>
</DOC>
