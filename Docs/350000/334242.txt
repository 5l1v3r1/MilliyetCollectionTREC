<DOC>
<DOCNO> 334242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy10.html </URL>
<DATE> 2005/04/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AKP'li Çetinkaya Cumhurbaşkanını Mayıs 2007'de AKP seçecek 
</HEADLINE>
<TEXT>

     AK Parti Genel Başkan Yardımcısı ve Elazığ Milletvekili Necati Çetinkaya, son günlerde ''erken seçim olacağı'' yönünde açıklamalar yapıldığını belirterek, ''Genel seçimler 3 Kasım 2007'de yapılacak, Cumhurbaşkanını da Mayıs 2007'de AK Parti seçecek'' dedi. 
     Çetinkaya, AK Parti Elazığ İl Başkanı Nurettin Kılıç ile birlikte parti binasında basın toplantısı düzenleyerek, hükümetin çalışmaları hakkında bilgi verdi. 
     Cumhuriyet tarihinde görülmemiş sayıda duble yol yaptıklarını ifade eden Çetinkaya, ''Aynı kapsamda Cumhuriyet tarihinde görülmemiş ölçekte köy yolu ve içme suyu hamlesi yapacağız. İl özel idareleri ve kaymakamlıklarda yol yapım birlikleri kuracağız. Öncelik sırası belirlenerek köy yolları sıfırlanacak'' dedi. 
     Çetinkaya, eğitim konusunda yaptıkları çalışmaları anlatırken, Milli Eğitim Bakanlığı'nca öğretmensiz okul bulunmaması için 20 bin kişinin alındığını söyledi. 
     Son günlerde bazı yerlerde erken seçim söylemlerinin duyulduğunu, Elazığ'da da bir siyasi parti liderinin ''erken seçim olacağını'' söylediğini belirten Çetinkaya, şunları kaydetti 
     ''AK Parti Seçim İşleri Başkanı ve Genel Başkan Yardımcısı olarak, Başbakan Recep Tayyip Erdoğan ve tüm arkadaşlarımızın gündeminde seçim olmadığını söylüyorum. Biz Türkiye'ye istikrar getirdik. Enflasyon tek haneye indi, milli gelir arttı. Türkiye'de seçimlerin 5 yılda bir yapıldığını göstereceğiz. İstikrarın önemine inanmış, büyük çoğunlukla Ben emaneti 5 yıl süreyle sana verdim diyen halkımızın emanetine sahip çıkmak için, genel seçimler 3 Kasım 2007'de yapılacak, Cumhurbaşkanını da Mayıs 2007'de AK Parti seçecektir.'' 
     
</TEXT>
</DOC>
