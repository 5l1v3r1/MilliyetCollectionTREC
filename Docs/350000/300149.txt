<DOC>
<DOCNO> 300149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun05.html </URL>
<DATE> 2004/12/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD'ye Irak eleştirisi Vietnam'da olduğu gibi tehdidin boyutunu sezemedi 
</HEADLINE>
<TEXT>

     ABD'nin önemli düşünce kuruluşlarından Stratejik ve Uluslararası Etüdler Merkezi CSIS tarafından yayımlanan Irak raporunda Başkan George W. Bush yönetimi, ''Vietnam savaşında olduğu gibi Irak'ta da yükselen tehdidin boyutunu kavrayamamakla'' eleştirildi. 
     CSIS uzmanı Anthony Cordesman'in imzasını taşıyan raporda, Irak'taki gelişmeleri anlatan yönetim sözcülerinin ''bir fantezi dünyasında yaşadığı'' ve gerçeklerin yönetimce dile getirilenlerden çok farklı olduğu görüşü savunuldu. 
     Eski bir Pentagon yetkilisi olan Cordesman, Irak'ta direnişçilerin casuslarının Amerikan operasyonlarına çok zarar verdiğini ve düzenlenen yoğun harekatlara karşın direnişçi sayısının azaldığına ilişkin hiçbir belirti bulunmadığını belirtti. 
     Raporda, ''Saddam Hüseyin'in devrilmesinin ardından ABD yönetimi, koalisyon güçlerinin az sayıda olduğu varsayılan direnişçileri seçimlerden önce kolayca yeneceğini hesapladı ve bunda yanıldı. Kısacası yönetim, Vietnam'ı hatırlatır şekilde, savaş alanındaki gerçekleri dürüstçe değerlendiremedi ve inkar yoluna saptı'' denildi. 
     
</TEXT>
</DOC>
