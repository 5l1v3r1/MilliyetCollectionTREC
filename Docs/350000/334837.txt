<DOC>
<DOCNO> 334837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy30.html </URL>
<DATE> 2005/04/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Komisyon, MHK'nin Federasyon tarafından atanmasını kabul etti 
</HEADLINE>
<TEXT>

     Merkez Hakem Kurulu'nun Futbol Federasyonu Yönetim Kurulu tarafından atanmasına ilişkin yasa teklifi, TBMM Milli Eğitim Gençlik ve Spor Komisyonu tarafından kabul edildi. 
     Teklifte, statların özel güvenlik birimleri tarafından korunması uygulamasına geçilmesi için kulüplere tanınan ve 5 Mayıs'ta dolacak sürenin 4 yıl uzatılması da öngörüldü. 
     TBMM Milli Eğitim, Gençlik ve Spor Komisyonu, AK Parti Grup Başkanvekili Faruk Çelik ve arkadaşları tarafından verilen yasa teklifini görüştü. Komisyonda bazı değişikliklerle yasa kabul edildi. 
     Teklif aynen yasalaşırsa, Merkez Hakem Kurulu, Futbol Federasyonu Başkanının teklifi ve Yönetim Kurulunun onayı ile biri başkan olmak üzere 9 üyeden oluşacak. Aynı sayıda ve aynı usulle yedek üye seçilecek. Üyelerin 7'si faal olmayan hakemlerden, ikisi ise spor alanında en az 10 yıl mesleki deneyimi olan kişiler arasından belirlenecek. 
     Kurul görevinde bağımsız olacak. Üyeler istifa etmedikçe veya çekilmiş sayılmadıkça yerlerine yenisi atanamayacak. 
     Teklifin yasalaşması ile Merkez Hakem Kurulu üyeleri istifa etmiş sayılacak ve bu tarihten itibaren 7 gün içinde yeni Merkez Hakem Kurulu atanacak. 
     Teklifle Federasyonun yan kurulları arasına Gözlemciler ve Temsilciler Kurulu da eklendi. 
     Futbol Federasyonu'nun bütçesinden en az yüzde 2 oranında pay, eğitim faaliyetlerinde kullanılmak üzere Merkez Hakem Kurulu'na verilecek. 
     Federasyonun gelirleri arasında yer alan futbol müşterek bahis oyunlarından kulüplere verilen isim hakkı, yüzde 18'den yüzde 15'e indirilecek. 
     Genel kurul delegeleri, toplantıda alınan kararlara karşı genel kurul tarihinden itibaren 30 gün içinde Ankara Asliye Hukuk mahkemelerinde iptal davası açabilecek. 
     
     FEDERASYON BAŞKANININ SEÇİMİ 

     Teklife göre, federasyon başkanı üst üste ya da aralıklarla en fazla iki dönem seçilebilecek. Başkanın ölümü veya istifası durumunda üç ay içinde tekrar seçim yapılması şartı ile birinci başkan vekili yoksa ikinci başkan vekili, başkan vekillerinin olmaması durumunda da yönetim kurulunun kendi üyelerinden belirleyeceği kişi başkanlığa vekalet edecek. 
     Genel kurula altı aydan az bir süre kala yönetimdeki boşalmalar nedeniyle olağanüstü genel kurula gidilemeyecek. 
     Yönetim Kurulu, başkan tarafından önerilen Merkez Hakem Kurulu'nun başkanı ile asıl ve yedek üyelerini atayabilecek, başkan vekillerini de birinci ve ikinci başkan vekili olarak belirleyebilecek. 
     Teklifle Tahkim Kurulu'nun görevlerine sporcu temsilcileri ile masörler de ekleniyor. 
     
     FANATİKLERE ÖNLEM 

     Teklif, Spor Müsabakalarında Şiddet ve Düzensizliğin Önlenmesine İlişkin Yasa'da değişiklik yaparak, ''Rakip takım ile taraftarları'' ibaresini ''Takımlar ve taraftarları'' şeklinde değiştiriyor. Böylece çirkin ve kötü tezahüratta bulunma suçu, tüm takımlar ile tüm taraftarları kapsayacak. 
     Müsabaka alanına girmesi yasak olan kişiler, müsabakanın başlamasından iki saat önce bulunduğu yerin karakoluna giderek müsabaka süresince burada kalacaklar. Bu yükümlüğü yerine getirmeyenlere, 3 aydan 1 yıla kadar hapis cezası verilebilecek. 
     
     SPONSORLUK ÖZENDİRİLİYOR 

     Sportif faaliyetlere, sporculara, spor kulüplerine, federasyonlara veya tesislere yapılacak harcamalar, sponsor tarafından bizzat karşılanacak veya sponsorluğu alanın banka hesabına yatırılacak. 
     Sponsorlara, ulusal ve uluslararası federasyonların reklam ve sponsorlukla ilgili hükümlerine aykırı olmamak şartı ile faaliyetin veya tesisin isim, reklam, tanıtım ve yayın hakları verilebilecek. 
     Böylece sponsorluk harcamalarına ilişkin belgelerin onay şartı kaldırılarak, sponsorluk yapacakların, harcamaları bizzat yapması, sponsorluk yaptıkları faaliyetin veya tesisin, isim, reklam, tanıtım ve yayın haklarının verilmesine ilişkin düzenleme yapılarak, sponsorluktan beklenen hedefe ulaşılmasının amaçlandığı belirtildi. 
     
     ÖZERKLİK 

     Federasyonların özerk olmak için özendirilmesi amacıyla federasyonların gelirlerinde düzenleme yapılıyor. Buna göre, özerk federasyonların bütçesi, katılım payı, tescil, vize, transfer, itiraz, ceza, yayın, sponsorluk, reklam, yardım, bağış ve benzeri gelirlerden oluşacak. Genel Müdürlük, olimpik branşlarda federasyonun bir önceki yıl gerçekleşen gelirlerinin yüzde 75'i kadar, olimpik olmayan federasyonlara ise yüzde 50'si kadar yardımda bulunabilecek. 
     
     SPOR TESİSLERİNİN BEDELSİZ DEVRİ 

     Yargıtay, Danıştay ve Sayıştay Başkan ve üyeleri ile adli ve idari yargı hakim ve savcıları, Gençlik ve Spor Genel Müdürlüğü ile özerk federasyonlar tarafından organize edilen sportif faaliyetlerde, yasada öngörülen veya özerk federasyonlar bünyesinde bulunan kurullarda görev alabilecekler. 
     Genel Müdürlüğün mülkiyetinde veya kullanımında bulunan spor tesisleri veya taşınmazların kullanım veya intifa hakkı, spor federasyonlarına, en az üçü olimpik olmak üzere toplam altı spor dalında faaliyet gösteren ve liglere katılan spor kulüplerine, yerel yönetimlere, kamu kurum ve kuruluşlarına protokol ile bedelsiz devredilebilecek. 
     
     FEDERASYONUN GÖREV ALANI GENİŞLETİLİYOR 

     Teklifle Futbol Federasyonu'nun görev alanı genişletilerek, plaj futbolu gibi oyunların da federasyonca düzenlenmesine olanak sağlanıyor. 
     Türkiye Futbol Federasyonu Genel Kurulu'nu oluşturan üyelere Türkiye Futbol Vakfı Genel Başkanı da eklenerek, vakfın Genel Kurul'da temsili mümkün kılınıyor. 
     
     FEDERASYONUN GELİRLERİNDEN AKTARMALAR 

     Teklif, Federasyonun yıllık toplam gelirinin belli bir bölümünün kulüpler ile ilgili kurum ve kuruluşlara aktarılmasını yeniden düzenliyor. 
     Buna göre, Federasyonun yıllık toplam gelirinin en az yüzde 15'i her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen projelerde kullanılmak üzere ikinci ve üçüncü liglerde takımı bulunan kulüplere verilecek. En az yüzde 15'i ise futbolla ilgili olmak kayıt ve şartı ile her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen altyapı, eğitim veya tesis projelerinde kullanılmak üzere ilgili kurum, kuruluş ile spor kulüplerine, genel kurul kararı ile federasyonun kaynak kullandırılmasına ilişkin düzenlemesine uygun şekilde katılım payı karşılığı olarak kullandırılacak. 
     Protokol tribünlerinin yönlendirmesi görevi Türkiye ligleri ile Türkiye Kupası müsabakalarında Gençlik ve Spor Genel Müdürlüğü talimatları dahilinde, Gençlik ve Spor il ve ilçe müdürlüklerince yapılacak. 
     Genel Kurul tarafından seçilen organların başkan ve üyelerinin seçilme şartlarını da yeniden düzenleyen teklifle bu görevler için yüksek okul mezunu olma koşulu getirildi. 
     Türkiye Futbol Federasyonu'nun kullanacağı logo ile Federasyon tarafından gerçekleştirilecek tüm faaliyetlerle ilgili logoların kullanım hakkı Federasyona ait olacak. 
     
     ÖZEL GÜVENLİĞE 4 YIL ERTELEME 

     Yasa teklifi ile 5149 Sayılı Spor Müsabakalarında Şiddet ve Düzensizliğin Önlenmesine Dair Kanun ile statların güvenliğinin özel güvenlik tarafından sağlanmasına ilişkin kulüplere verilen görevin yerine getirilmesi için tanınan ve 5 Mayıs'ta dolan sürenin, 4 yıl uzatılması da hükme bağlanıyor. Yasanın, taraftar temsilcilerinin belirlenmesine ilişkin 10. maddesi hükümlülüklerinin yerine getirilmesi için tanınan süre de 1 yıl uzatılıyor. 
     Teklife göre, bu sürelerin sonunda yükümlülüklerini yerine getirmeyenlere her sezon için ''En üst liglerdeki kulüplere 250 bin YTL, ikinci lig kulüplerine 100 bin YTL, üçüncü lig kulüplerine 10 bin YTL'' idari para cezası verilecek. 
     
     BAKANIN SÖZLERİ 

     Devlet Bakanı ve Başbakan Yardımcısı Mehmet Ali Şahin, görüşmeler sırasında, teklifin hazırlanmasında bizzat katkısı bulunduğunu belirtti. Bundan bir yıl kadar önce çıkarılan yasa ile Merkez Hakem Kurulu'nun seçimle belirlenmesini demokratiklik açısından uygun gördüklerini anımsatan Şahin, ancak FİFA'nın iki kez mektup göndererek, bunun, uluslararası spor kurallarına uygun olmadığını, kurulun atamayla belirlenmesi gerektiğini bildirdiğini ifade etti. Şahin, ''Uluslararası bir kurala uymamak Türkiye'ye zarar verecekti'' dedi. 
     Şahin, ev sahibi kulüplerin statların güvenliğini özel güvenlik marifetiyle sağlaması konusunda tanınan sürenin 5 Mayıs'ta dolacağını ancak, bu konuda gerekli hazırlıkların yapılamadığının anlaşıldığını bildirdi. Şahin, ''Eğer yeni bir yasal düzenleme yapmazsak genel güvenlik güçleri 5 Mayıs'ta stattan çekilmek zorunda. Liglerin bitmesine az bir zaman kala, heyecan dorukta iken böyle bir durum sıkıntı yaratacaktı'' diye konuştu. 
     
</TEXT>
</DOC>
