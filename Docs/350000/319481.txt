<DOC>
<DOCNO> 319481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/siyaset/siy04.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İnsan hakları ihlalleri sürüyor 
</HEADLINE>
<TEXT>


ABD Dışişleri'nin yıllık insan hakları raporunda, Ebu Gıreyb'den hiç bahsedilmezken, Türkiye'de ciddi ihlallerin olduğu bildirildi 

YASEMİN ÇONGAR Washington 


ABD Dışişleri Bakanlığı'nın hazırladığı yıllık insan hakları raporunda, Türkiye'de son bir yıl içinde "kayda değer iyileşme" gözlenmesine karşın, ciddi ihlallerin sürdüğü bildirildi. Raporda, ABD askerlerinin Irak'ta Ebu Gıreyb Cezaevi'deki esirlere uyguladıkları işkenceden ise söz edilmedi. 
Raporun Türkiye bölümünde, basın ve ifade özgürlüğünün kısıtlandığı, kadınlara karşı ayrımcılık ve şiddetin "ciddi sorun" oluşturduğu ve işkence yapan güvenlik yetkililerinin cezalandırılmasının "nadir" ve "yetersiz" kaldığı savunuldu. Türk polis ve askerlerinin yargısız infazlara devam ettiğinin belirtildiği rapor da, "Güvenlik güçlerinin yıl içinde 18 kişiyi öldürdüğü bildirildi güvenlik güçlerinin işkence, dayak ve diğer ihlalleri yaygınlığını korudu" ifadeleri yer aldı. Rapor da, kadın tutuklulara yönelik işkencenin "tecavüz, copla vajinal ve anal tecavüz ile cinsel taciz" uygulamalarını içerdiğini, genel işkence uygulamasında ise giderek artan ölçüde "fiziksel iz bırakmayan yöntemlerin" uygulandığı yazıldı. 

Patrikhane vurgusu 
Raporda ayrıca, Fener Rum Patrikhanesi'nin "ekümenik" statüsünün tanınmaması, "Kutsal Sinod" üyelerinin Türk vatandaşı olması yönündeki resmi görüş, Heybeliada Ruhban Okulu'nun açılmaması ve Patrikhane'nin Rum kiliselerinin tamiri için izin alamaması, dinsel özgürlük ihlalleri arasında sayıldı. Türkiye'de siyasi haklara yönelik kısıtlamalar arasında da, DEHAP ofislerine düzenlenen polis baskınları, partililerin taciz edilmesi ve gözaltına alınması ve DEHAP'ın kapatılması girişimlerine yer verildi. 
196 ülkenin insan hakları uygulamalarını inceleyen rapor da, Kuzey Kore, İran, Çin, Zimbabwe ve Küba sicili en kötü ülkeler arasında yer aldı. Bin sayfayı aşan rapor da, Irak'taki Ebu Gıreyb Cezaevi'nde ABD'li askerlerin tutuklulara işkence yaptığına ilişkin bulgular ile Irak, Guantanamo ve Afganistan'da ABD'lilerin gerçekleştirdiği diğer ihlallere ise yer verilmedi. 



</TEXT>
</DOC>
