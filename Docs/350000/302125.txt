<DOC>
<DOCNO> 302125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun31.html </URL>
<DATE> 2004/12/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Güney Asya'ya yardım yağıyor, İngilizler rekora koşuyor 
</HEADLINE>
<TEXT>

     Güney Asya'yda meydana gelen asrın felaketinin ardından bölgeye uluslararası camiadan yardım gelmeye devam ediyor. İngiltere'de felaket kurbanları için toplanan yardım miktarı rekora gidiyor. 
     12 İngiliz hayır kurumunun tek bir çatı altında iki günde topladıkları yardım miktarı, 28,2 milyon euro tutarına ulaştı. 
     İngiliz sivil toplum örgütlerinin topladığı yardım miktarı, hükümetin yapacağı yardıma eşit miktar oluşturdu. 
     Dünyada birçok ülkede ''Zara'' adlı mağazalar zinciri bulunan İspanyol tekstil grubu Inditex de felaket kurbanlarına 1 milyon euro nakdi yardım yapacağını açıkladı. 
     İsviçre Devlet Başkanı Joseph Deiss de Güney Asya'daki deprem ve tsunami nedeniyle bölgeye 22 milyon dolar yardımda bulunacaklarını açıkladı. 
     Portekiz Dışişleri Bakanlığı, Asya ülkelerine 8 milyon euro yardım yapılacağını, en kısa zamanda da bir yardım uçağının Endonezya'ya gideceğini bildirdi. 
     Portekiz'den Sri Lanka'ya gidecek uçağın ise 11.5 tonluk yardım malzemesi ve bir tıbbi ekiple yola çıktığı ifade ediliyor. 
     Hollanda da bölge ülkelerine ek 25 milyon euro yardım yapıyor. 
     Hollanda hükümeti adına İşbirliği ve Kalkınma Bakanı Agnes van Ardenne, 5 milyon euro'nun, aralarında Sınır Tanımayan Doktorlar örgütü ile UNİCEF'in yer aldığı insani yardım örgütleri derneğine SHO , 20 milyon euro'nun da BM'ye aktarıldığını söyledi. 
     Fransa Başbakanı Jean-Pierre Raffarin, ülkesinin de ek 20 milyon euro yardım yapmaya hazır olduğunu açıkladı. 
     Raffarin, afet bölgelerinde ölen Fransız vatandaşlarının sayısının 22, yaralı sayısının 244, haber alınamayanların sayısının da 560 civarında olduğunu belirtti. 
     Monako Prensliği de yardım çabalarına 100 bin euro ile katkıda bulunacağını bildirdi. 
     
</TEXT>
</DOC>
