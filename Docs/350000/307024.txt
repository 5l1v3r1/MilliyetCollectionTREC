<DOC>
<DOCNO> 307024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonyas05.html </URL>
<DATE> 2005/01/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Karnından 8 kiloluk kist çıkarıldı... 
</HEADLINE>
<TEXT>

     Rize'de böbrek sancısı ve mide bulantı şikayetiyle hastaneye kaldırılan bir kişinin karnından yaklaşık 8 kilogram ağırlığında kist çıkarıldı. 
     Rize Devlet Hastanesi Genel Cerrahi Uzmanı Dr. Talip Başak, Kezban Küçükler'in 28 , dün akşam karın ağrısı, böbrek sancısı ve mide bulantısı şikayetiyle hastaneye getirildiğini söyledi. Muayene sonucu karnında kist tespit edilen Küçükler'in acil olarak ameliyata alındığını belirten Başak, 1 saat süren ameliyat sonucu hastanın karnından yaklaşık 8 kilo ağırlığında kist çıkarıldığını bildirdi. 
     Bunun tıp dünyasında ender rastlanan bir vaka olduğunu ifade eden Başak, ''Bu büyüklükte bir kiste ilk kez şahit oluyorum. Şimdi hastanın durumu iyi. Kistin iyi ya da kötü huylu olduğu hastanemizde yapılacak patolojik incelemeden sonra anlaşılacak'' dedi. 
     Kezban Küçükler ise bir süredir böbrek sancısı çektiğini ve karnında şişlik bulunduğunu belirtti. 2 yıl önce sezaryenle 5 kilo ağırlığında bir bebek dünyaya getirdiğini anlatan Küçükler, ''Şişliğin o nedenle olduğunu zannediyordum. Böbrek sancımın artması sonucu taş olabileceğini düşünerek hastaneye geldim. Böyle bir şeyle karşılaşınca çok şaşırdım. Fazla belli olmadığı ve çok ağrı yapmadığı için kist olabileceğini düşünmemiştim. Kendimi yeniden doğmuş gibi hissediyorum'' diye konuştu. 
     
</TEXT>
</DOC>
