<DOC>
<DOCNO> 328854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun26.html </URL>
<DATE> 2005/03/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rumlar EOKA'nın 50. yılını kutluyor, KKTC'de protesto... 
</HEADLINE>
<TEXT>

     Rum terör örgütü EOKA'nın, Kıbrıslı Türklere karşı 1 Nisan 1955'te silahlı saldırıya geçişinin 50 yılı, Güney Kıbrıs'ta çeşitli etkinliklerle kutlanıyor. 
     Etkinlikler çerçevesinde, hayatını kaybeden EOKA'cıların anılması amacıyla Rum okullarında törenler yapıldı, akşam da fener alayı düzenlenecek. 
     Rum Eğitim Bakanlığı, ''1955-1959 Ulusal Kurtuluş Vakfı'' ve ''EOKA Mücadelecileri Derneği'', 2005 yılını ''EOKA mücadelesini anma yılı'' ilan etmişti. 
     Rum Eğitim ve Kültür Bakanı Pefkios Yorgiadis, ''1 Nisan EOKA Günü'' nedeniyle öğrencilere yayımladığı mesajda, ''EOKA gününü'' kutlayarak, ''Her zaman, 1955-1959 mücadelesindeki ruhla özgürlük vizyonu ve hayatını kaybedenlerin hatırlanmasını'' istedi. 
     ''Kıbrıs sorununa kalıcı ve barışçıl bir çözüm bulunması için birlik içinde mücadele vermek gerektiğini'' kaydeden Yorgiadis, ''Bulunacak çözümün vatanın birleşmesi, Türk 'işgaline' son vermesi ve Kıbrıs'ta insan haklarını tesis etmesi temelinde olması gerektiğini'' söyledi. 
     
     KKTC PROTESTO 
     Öte yandan, KKTC Şehit Aileleri ve Malul Gaziler Derneği, Ledra Palas Sınır Kapısı'nda bir eylem düzenleyerek, terör örgütü EOKA'yı lanetledi. 
     Ellerinde KKTC ve Türk bayraklarıyla sınır kapısına giden dernek üyeleri, şehitlerin fotoğraflarıyla EOKA karşıtı pankartlar taşıdı. 
     Şehit Aileleri ve Malul Gaziler Derneği Başkanı Ertan Ersan, EOKA'nın silahlı saldırıya geçtiği 1 Nisan gününe tepki olarak eylemi düzenlediklerini belirterek, 2 Nisan cumartesi gününe kadar eylemin tekrarlanacağını söyledi. 
     Ersan, ''Rumlar, EOKA'da görev alan 21 kişiye madalya verdiler, biz de onları lanetliyoruz, birçok kişiyi şehit ettiler. Kimse bizlere 1974 öncesi yapılan zulmü unutturamaz, unutmayacağız'' dedi. 
     Dernek mensupları ayrıca, Türk ve KKTC Bayraklarına yapılan saldırıları da kınadı. 
     
     ''İBRETLE İZLENMELİ'' 
     Kıbrıs Türk Mücahitler Derneği Genel Başkanı Vural Türkmen de yaptığı yazılı açıklamada, EOKA'nın faaliyete geçişinin 50. yılında, Kıbrıs üzerindeki Rum ve Yunan emellerinin hala geçerliliğini koruduğunu vurguladı. Güney Kıbrıs'ta düzenlenen EOKA'yı yücelten etkinliklerin herkes tarafından ibretle izlenmesi gerektiğini belirten Türkmen, şunları kaydetti 
     ''EOKA ruhunu genç nesillere özendirmek için, EOKA'nın kuruluşunun 50. yıldönümünde EOKA'cılar çeşitli şekillerde ödüllendirilip onurlandırılıyor. Bunlar tarihe karışmış bir örgütü anma etkinlikleri değildir. Nihai amaç gerçekleşene kadar EOKA ideallerini yaşatma kararlılığıdır. Kıbrıs'taki bütün felaketlerin tetikleyicisi olan EOKA'yı ve yaşayan ideallerini tarihin çöplüğüne gömmeden Kıbrıs'a kalıcı barış, huzur ve çözüm gelmez.'' 
     
</TEXT>
</DOC>
