<DOC>
<DOCNO> 318152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun14.html </URL>
<DATE> 2005/02/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Prens Charles'ın nikahı İnsan Hakları Yasasıyla kurtuldu... 
</HEADLINE>
<TEXT>

     İngiltere'de, Veliaht Prens Charles ile nişanlısı Camilla Parker Bowles'ın 8 Nisan'da yapılacak nikahının yasal olup olmadığı tartışmaları, İnsan Hakları Yasası sayesinde noktalandı. 
     Prens Charles'ın Windsor kalesindeki kiliseyi üç yıl süresince halka açmak zorunda kalmamak için Windsor kentindeki belediye sarayı Guildhall'a alınan, ancak bu kez de İngiltere'deki medeni kanunun kraliyet ailesi konusunda bazı istisnalar içermesi yüzünden yasallığı tartışmaya başlanan nikahın bir skandala dönüşmemesi için İngiliz hükümeti devreye girdi. 
     Yapılan incelemeler sonucunda yurttaşlar yasasında kraliyet mensuplarının resmi nikahla evlenmelerine sınırlamalar getiren maddeye rağmen, İnsan Hakları Yasası'nın nikaha olanak vereceği sonucuna varıldı ve bu kamuoyuna açıklandı. 
     Adalet Bakanı Lord Falconer'ın konuyla ilgili açıklamasının ardından, 8 Nisan'da Guildhall'da yapılacak nikahın hazırlıklarına hız verildi. 
     Ancak bu kez de Kraliçe II. Elizabeth'in Guildhall'daki nikaha katılmayıp, sadece Windsor kalesinde çiftin onuruna bir davet vermekle yetineceği açıklandı. İngiliz gazeteleri bugün, Kraliçe'yi diğer kraliyet mensuplarının da izleyebileceği iddialarına yer verirken, Camilla Parker Bowles'un bu ''mesafeli tutuma son derece bozulduğunu'' yazdı. 
     Gazeteler, Kraliçe'nin kendisini ''kamuoyu tarafından istenmeyen'' düğünden uzak tutarak, halka mesaj vermeye çalıştığı yorumlarına da yer verdi. 
     Bu arada, Camilla'nın, aralarında üvey babasının da bulunduğu ailesinin tamamının nikahta geline destek olmaya karar verdikleri bildirildi. 
     
</TEXT>
</DOC>
