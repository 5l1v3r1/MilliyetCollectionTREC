<DOC>
<DOCNO> 311194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/guncel/gun05.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Faslı radikal dinciler Fuhuş tsunami getirir 
</HEADLINE>
<TEXT>


DIŞ HABERLER SERVİSİ 

Fas'ta, radikal dinci Ettejdid gazetesinin Güney Asya'yı vuran deprem ve tsunami felaketini, "seks turizmi endüstrisine ilahi bir karşılık" diye tanımlamasının ardından binlerce köktendinci de, önceki gün Fez kentinde sokaklara dökülerek gazeteye destek verdi. 
Kral 6. Muhammed'e muhalif köktendinci militanların önderlik ettiği göstericiler, fahişelikte ve seks turizmindeki artış yüzünden Fas'ı da aynı sonun beklediğini öne sürdü. Gösteriye müdahale eden Fas polisi, 200 kişiyi gözaltına aldı. 
Gazetenin tsunamiyi "Tanrının cezası" diye tanımlayan yazısına nefret ve ırkçılığa karşı faaliyet gösteren kuruluşlar ve siyasetçiler büyük tepki göstermişti. 
Ettejdid'in yazdıklarına tepkiler gelmesi üzerine, sokağa dökülen köktendinciler ise gazeteyi savundu. 


</TEXT>
</DOC>
