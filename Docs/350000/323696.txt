<DOC>
<DOCNO> 323696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy07.html </URL>
<DATE> 2005/03/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Erkan Mumcu'dan ANAP'a deşifreli mesaj 
</HEADLINE>
<TEXT>

     ANAP'a geri dönmeye hazırlanan Isparta Milletvekili Erkan Mumcu'nun, kendisine "partiye dön" daveti yapan heyete "gözden geçirmeleri" için verdiği ve 2002'de ANAP'tan istifa etmeden 3 ay önce Siyasi İşler Başkanı sıfatıyla yaptığı konuşmasının deşifresi olan metinde, partiye yönelik çarpıcı mesajlar yer aldı. 
     ANAP'ın gerçeklerle yüzleşmek zorunda olduğunu belirten ve Türkiye ile ANAP için yeniden yapılanma öngören Mumcu'nun dönemin Lideri Mesut Yılmaz'ın da bulunduğu Bilkent Oteli'ndeki konuşmasının 7 sayfalık deşifresinin bazı bölümleri şöyle 
     "-ANAP yeniden yapılanma programıyla ilgili olarak daha pek çok meselelerde yaşadığı iletişim problemini burada da aynı biçimde yaşadı. Söyleyip yapmamak, söyleyip arkasında durmamak, bugün böyle yarın öyle söylemek. ANAP'ın kurumsal kimliğine ilişkin algılama uzun zamandır böyle. 
     -Bizim sorunumuz kaybettiğimiz güveni yeniden yakalamaktır. Halk algılamasındaki en önemli problemlerimizin başında bu partinin yolsuzluklara bulaşmış, adeta şirketleşmiş bir parti olduğu yargısı vardır. Biz bu gerçekle yüzleşmek mecburiyetindeyiz. 
     -Bu partiyle ilgili ikinci büyük negatif algılama halkın değerlerinden, toplumun değerlerinden bu partinin uzaklaştığı ve toplumun değerleri konusunda bir samimiyetin bulunmadığıdır. 
     -Zamana yayılmış bir değişme süreci Türkiyenin dertlerine çözüm olamaz. Zamana yayılmış bir değişme süreci ANAP'ın dertlerine de çözüm olamaz. Yapılmak zorunda olan şey eskiyi kaldırıp yerine yenisini koymaktır. ANAP çözdüğü sorun kadar var olabilen bir partidir. Yeniden yapılanma bunun için gerekli." 
     
</TEXT>
</DOC>
