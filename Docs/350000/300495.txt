<DOC>
<DOCNO> 300495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun29.html </URL>
<DATE> 2004/12/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2004'te Türkiye-Azerbaycan-Gürcistan ilişkileri 
</HEADLINE>
<TEXT>

     Türkiye ile Azerbaycan ilişkileri, belirgin bir gelişme göstermesine ve sıkça tekrarlanan ''bir millet iki devlet'' ifadesine rağmen, 2004 yılında da özellikle ekonomik alanda istenilen düzeye getirilemedi. 
     Uluslararası platformlarda yakın işbirliği yapıldığı her iki ülke yetkilileri tarafından ifade edilirken, Avrupa Parlamentosu'nda KKTC lehine yapılan oylamaya Azerbaycanlı parlamenterlerin biri hariç katılmaması gibi küçük pürüzler karşılıklı anlayışla aşılıyor ve sonuçta iki taraf da ''ilişkilerin mükemmel düzeyde olduğu ve özellikle siyasi ilişkilerde hiçbir sorun bulunmadığı'' noktasına ulaşıyor. 
     Azerbaycan Cumhurbaşkanı İlham Aliyev'in Nisan ayında yaptığı Türkiye ziyareti sırasında imzalanan anlaşmalar, ilişkilerin daha da geliştirilmesini amaçlarken, Aliyev'in bu sırada ''Kıbrıs'ta yapılan halkoylaması sonucuna göre KKTC'yi ilk tanıyan ülkeler arasında yer alacakları'' yönündeki açıklaması, ''Bakü'den KKTC'ye ciddi destek'' olarak değerlendirildi. Ancak daha sonra bu açıklamanın ''KKTC'yi tanıyan veya KKTC ile ilişkiye geçen ilk ülkenin Azerbaycan olacağı'' anlamına gelmediği kesinlik kazandı. 
     Ankara'nın Ermeni işgali altındaki Yukarı Karabağ ile ilgili sorunun çözümünde Bakü'nün haklı tutumunu destekleme yönündeki tavrında hiçbir değişiklik olmazken, Azerbaycan kamuoyunda belirli aralıklarla gündeme getirilen ''Türkiye, Ermenistan ile sınırı açabilir'' düşüncesinin canlı tutulması da yıl içinde göze çarpan ilginç gelişmeler arasında yer alıyor. Bu konu, ülkede iktidar ve muhalefet yanlısı basının aynı yönde yayın yaptığı ender noktalar arasında yer alıyor. 
     Diplomatik ilişkilerde en somut gelişmeyse Azerbaycan'ın Kars Başkonsolosluğunun açılması ve Hasan Zeynalov'un Başkonsolos olarak atanmasıydı. Çalışmalarına başlayan başkonsolosluğun görev alanı bölgedeki yaklaşık 20 ili kapsıyor. 
     Yıl içinde Türkiye'nin Bakü Büyükelçisi Ünal Çeviköz'ün yerine Turan Moralı'nın atanması da diplomatik gelişmeler arasında yer alıyor. 
     Bakü'nün Türk Kafkas Ordusu'nun desteğiyle Ermeni ve Rus işgalcilerinden kurtarılmasının 86'ncı yıldönümü dolayısıyla Eylül ayında geniş katılımlı etkinlikler düzenlendi. 
     Etkinlikler kapsamında Genelkurmay Başkanlığı Mehteran Bölüğü'nün Bakü'de yaptığı gösteri yürüyüşü ve konserse yılın ilgi çekici olayları arasında bulunuyor. 
     Türk İşbirliği ve Kalkınma İdaresi TİKA , Azerbaycan'daki çalışmalarını daha da geliştirme amacıyla faaliyetini sürdürürken, Türk Kızılayı'nın Azerbaycanlı mültecilere yaptığı yardım da sürekliliğini korudu. 
     
     ZİYARETLER 
     Aliyev'in Ankara ziyaretinin yanı sıra iki ülkeden bakan ve üst düzey yöneticilerin karşılıklı ziyaretleri, yıl içinde yoğun olarak devam etti. 
     Devlet Bakanı Güldal Akşit'in eski Cumhurbaşkanı Haydar Aliyev'i anma törenine katılması, Ulaştırma Bakanı Binali Yıldırım, Enerji ve Tabii Kaynaklar Bakanı Hilmi Güler ile TBMM heyeti ziyaretleri de ikili ilişkilerin gelişmesine yönelik adımlar arasında bulunuyor. 
     Askeri işbirliği konuları üst düzey askeri yetkililerin temasları sırasında ele alınırken, bunlara örnek olarak Jandarma Genel Komutanı Orgeneral Fevzi Türkeri'nin ziyaretinin yanı sıra detayları basına yansımayan ancak yıl içinde gerçekleştirilen üst düzey ziyaretler gösterilebilir. 
     İkili temaslar arasında TRT Genel Müdürü Şenol Demiröz, Maliye Bakanlığı Gelirler Genel Müdür Vekili Osman Arıoğlu, TİKA Başkanı Hakan Fidan ve Türk Dil Kurumu Başkanı Prof. Dr. Şükrü Haluk Akalın'ın da aralarında bulunduğu üst düzey yönetici ve bürokratların Bakü ziyaretleri yer alıyor. 
     Öte yandan, ikili ziyaretlerin dışında politika, ekonomi, turizm, kültür ve spor alanlarında Azerbaycan ve Türkiye'de düzenlenen uluslararası etkinliklere her iki ülkeden temsilcilerin öncelikli olarak katılması da ilişkilerin geliştirilmesinde karşılıklı iradenin göstergesi olarak ifade ediliyor. 
     
     EKONOMİK İLİŞKİLER 
     Yakın gelecekte çok taraflı ekonomik ilişkilerde ilk sırayı alması öngörülen Bakü-Tiflis-Ceyhan BTC boru hattı inşaatının yüzde 90'ından fazlası yıl içinde tamamlanırken, Bakü-Tiflis-Erzurum BTE doğal gaz boru hattının gerçekleştirilme süreci de başlatıldı. 
     Ulaştırma alanında birçok kez gündeme gelen Türk vatandaşlarından alınan vizenin düşürülmesi bu yıl içinde hayata geçirilirken, 2005'ten itibaren Azerbaycan'a yük getiren Türk araçlarından bir hafta için alınan 40 dolarlık ücretin 2 hafta için geçerli olması kararı da ''ticaretin geliştirilmesinde küçük ama etkili bir adım'' olarak değerlendiriliyor. 
     Halen Azerbaycan'da 300'den fazla Türk sermayeli veya Türk-Azeri ortak şirketi ticaret, hizmet, iletişim gibi çeşitli alanlarda faaliyet gösteriyor. Bu şirketlerin yatırım tutarı 2 milyar doları, istihdam ettiği çalışan sayısıysa 30 bini aşmış durumda. 
     Ekonomik ilişkilerin gelişmesindeki en büyük sorunlar arasında Türkiye'den gelen araçların Gürcistan veya İran yolunu kullanmak zorunda kalması, Azerbaycan'ın İran ile ikili, BDT içinde çok taraflı anlaşmalarla gümrük indirimi uygulaması oluşturuyor. 
     Türk işadamları, bu açıdan karşılaştıkları artan maliyet ve haksız rekabetten kurtulabilmiş değil. 
     Ekonomik ve kolay ulaşım yolu olarak düşünülen Kars-Bakü demiryolu projesinin gerçekleştirilmesi talebiyse yıl içinde özellikle Azerbaycan kamuoyunda sıklıkla gündeme getirildi. 
     Türk vatandaşları, Azerbaycan'da iç hatlar uçak yolculuğunda da çeşitli güçlüklerle karşılaşabiliyor. Bakü'den Nahcivan'a gitmek isteyen Azerbaycan veya BDT vatandaşı yaklaşık 16 dolar öderken, Türkiye dahil BDT dışında bir ülke vatandaşının 100 dolar ödemesi gerekiyor. 
     Ülkedeki Türk şirketlerinin önemli bölümünü küçük ve orta ölçekli işletmeler oluştururken, Türkiye'deki büyük sermaye kuruluşlarının Azerbaycan'a yatırımda isteksiz davranması, Bakü'nün bu alanda dile getirdiği şikayetler arasında. 
     Pazar ekonomisine geçiş sürecindeki Azerbaycan'ın dış ticaret hacmi sürekli büyüme halinde olmasına rağmen, Türkiye ile dış ticaret hacmi 2003'te yüzde 9'a kadar düşmüş 1995'te yüzde 45 , bu yıl yapılan çalışmalarla yüzde 12'yi aşması sağlanmıştı. 
     Geçen yıl 300 milyon dolara inen dış ticaret hacminin, öncelikle 500 milyon dolara, daha sonra 1 milyar dolara çıkarılmasının hedeflendiği de bu yıl içinde her iki ülke yetkililerince sıklıkla dile getirildi. 
     Borç nedeniyle Azerbaycan'ın kamu kuruluşlarına ait bazı uçak ve gemilere Türkiye'de haciz konulması özellikle Azeri kamuoyunda çeşitli tartışmalara yol açarken, taraflar arasında anlaşma sağlanmasıyla sorun çözüldü. 
     Uzun süre gündemde kalan Türk Eximbank'ın alacaklarıyla ilgili anlaşma da, bu yıl içinde sağlandı. 
     Devlet Bakanı Kürşad Tüzmen'in Kasım ayında yaklaşık 100 işadamıyla Bakü'yü ziyaretinde, 70-80 milyon dolar tutarında olduğu kesinleşen Eximbank borçlarının 2006'dan itibaren geri ödenmesinin başlanacağı açıklandı. 
     Devlet Bakanı Tüzmen'in ziyaret sırasında, işadamlarının katılımıyla iki ülke arasındaki ilk ekonomik forum toplantısı da yapıldı. İki gün süren forum toplantıları sırasında, işadamları arasında 10'dan fazla anlaşmanın sağlandığı bildirildi. 
     GÜRCİSTAN 
     Türkiye-Gürcistan ilişkileri 2004 yılında siyasi, ekonomik ve askeri alanlarda gelişmeye devam etti. 
     Azeri ana üretim petrolünü Batı pazarlarına taşıyacak Bakü-Tiflis-Ceyhan BTC hattının Gürcistan kesimindeki inşaat çalışmaları büyük ölçüde tamamlandı. 
     BTC hattı inşaatına Gürcistan'ın Bojomi bölgesinde bir süre ara verilmesi, 2004 yılının önemli gelişmeleri arasında yerini aldı. Konu, Başbakan Recep Tayyip Erdoğan'ın 11-12 Ağustos günlerinde Gürcistan'a yaptığı resmi ziyaretin en önemli gündem maddelerinden biri oldu. Erdoğan, Gürcistan Cumhurbaşkanı Mihail Saakaşvili ile görüşmesinde, gelişmeden duyulan rahatsızlığı dile getirdi. 
     Gürcistan Çevre Bakanlığı'nın aldığı karar, projenin inşaat sürecini olumsuz yönde etkilemiş olsa da, öngörülen çalışma takvimi üzerinde ciddi bir sapma yaşanmadı. İngiliz BP şirketinin bölgede çevre güvenliğini artırıcı önlemleri ve bölge halkının sosyal yaşamının iyileştirilmesine yönelik programları hayata geçirmesiyle birlikte inşaat çalışmalarına devam edildi. 
     Erdoğan'ın ziyaretiyle ikili ilişkilerde yeni bir döneme girilirken, Türkiye ayrılıkçı bölgeler Güney Osetya ve Abhazya'da yaşanan sorunların Gürcistan'ın toprak bütünlüğü çerçevesinde çözümünden yana olduğunu yineledi. 
     Gürcistan'da yıl içinde ayrılıkçı bölgelerde yaşanan önemli gelişmelerin yanı sıra özerk bölge Acaristan'da patlak veren siyasi kriz, Acaristan Devlet başkanı Aslan Abaşidze'nin 6 Mayıs'ta istifa ederek Moskova'ya gitmesiyle son buldu. 
     Türkiye, Acaristan'daki siyasi krizin çözümü sürecinde Tiflis hükümetine güçlü destek verdi. Krizin devam ettiği dönemde bölgeyi ziyaret eden TBMM AB Uyum Komisyonu Başkanı Yaşar Yakış, taraflar arasında uzlaşı için çaba sarfetti. 
     Türk hükümeti, yıl içinde ayrılıkçı bölge Güney Osetya'da çatışmaların yoğunlaştığı ve kayıpların meydana geldiği gergin dönemde de Gürcistan'ın toprak bütünlüğüne desteğini yineledi, sorunların barışçıl çözümünde ihtiyaç duyulması halinde üzerine düşeni yapmaya hazır olduğunu bildirdi. 
     Devlet Bakanı Beşir Atalay, 5 Ocak'ta yapılan cumhurbaşkanlığı seçimlerini kazanan Mihail Saakaşvili'nin yemin töreninde hazır bulunurken, Devlet Bakanı Mehmet Aydın, 13 Ocak'ta Gürcistan'a yapılan bir milyon dolar değerindeki 1560 ton temel gıda maddesinin teslim törenine katılmak üzere Tiflis'i ziyaret etti. 
     Türkiye'den Gürcistan'a yapılan üst düzey ziyaretler çerçevesinde, Devlet Bakanı Abdullatif Şener de 27-29 Ekim arasında Tiflis'te yapılan Karadeniz Ekonomik İşbirliği KEİ Dışişleri Bakanları 11. Konsey Toplantısı'na katıldı. 
     Orman Genel Müdürü Osman Kahveci'nin 15 Eylül 2004'te Tiflis'te yaptığı temaslar çerçevesinde, ormanlarda ''kabuk böceği'' hastalıklarına karşı ortak mücadelede işbirliğini öngören bir protokol imzalandı. 
     
     ASKERİ İLİŞKİLER 
     Türkiye-Gürcistan askeri ilişkileri, Türkiye'nin Tiflis Büyükelçiliği Askeri İşbirliği ve Koordinasyon Kurulu çerçevesinde yürütülüyor. 
     Silahlı Kuvvetler Ataşeliği'nden verilen bilgiye göre, Gürcistan Silahlı Kuvvetleri'ne 2004 yılında 8 milyon dolar tutarında yardım yapılırken, 2005'te 2.2 milyon dolar değerinde malzeme ve 2.8 milyon dolar tutarında eğitim yardımı öngörülüyor. 
     İki ülke arasında 1997 yılında imzalanan Askeri Eğitim İşbirliği Anlaşması çerçevesinde, Gürcistan Müşterek Harp Okulu faaliyetlerini sürdürüyor. Harp Okulu'ndan 4 yıllık eğitim sonunda mezun olan subaylar, Gürcistan'ın kara, deniz ve hava kuvvetlerinde aktif görevler üstleniyor. 
     Gürcistan'ın Vaziani askeri üssündeki 11. Tugayın eğitilmesi çalışmaları sürdürülürken, Gürcistan Özel Kuvvetleri'nde ve İç Kuvvetler'de görevli subay ve astsubaylara kurs verilmeye devam ediliyor. 
     Eğitim çalışmaları çerçevesinde Gürcistan Silahlı Kuvvetler personeli, NATO bünyesinde verilen Barış İçin Ortaklık BİO kurslarına gönderililor. Savunma Bakanlığı, Sınır Birlikleri, Hava Kuvvetleri, Deniz Kuvvetleri ve Özel Kuvvetler'de Türk danışmanlar görev yapıyor. 
     
     TİCARET 
     Gürcistan-Türkiye ticari ilişkileri 2004 yılında belirgin bir gelişme gösterdi ve dış ticaret hacmi 500 milyon doları aştı. 
     Ticari ilişkileri geliştirme çerçevesinde, Türkiye'nin çeşitli illerinde düzenlenen fuarlara çok sayıda Gürcü işadamının katılımı sağlandı. Gürcistan'da gıda ürünleri ve inşaat malzemesi alanında düzenlenen fuarlara da Türkiye'den katılım oldu. 
     Dış ticaret hacmi önceki yıllara oranla ciddi artış gösterirken, uzun süreden beri yapılamayan Karma Ekonomik Komisyon KEK toplantısı bu yıl da gerçekleştirilemedi. 
     Türkiye'nin Gürcistan'a yaptığı ihracatta gıda ürünleri ilk sırada gelmekle birlikte, enerji dışında tüm tüketim mallarını kapsıyor. Gürcistan'ın Türkiye'ye ihracatında ise hurda metal öne çıkıyor. Bunu ağırlıklı olarak ağaç ürünleri ve gübre izliyor. 
     Gürcistan üniversitelerinde, Türkiye Büyükelçiliği Eğitim Müşavirliği'nin kayıtlarına göre 364 Türk vatandaşı öğrenim görüyor. 
     İki ülkenin Eğitim Bakanlıkları arasındaki ortak kültür komisyonu kararıyla Türkiye Büyükelçiliği Eğitim Müşavirliği bünyesinde faaliyet gösteren kültür merkezinde, 300'e yakın Gürcistan vatandaşına Türkçe dil kursu veriliyor. 
     
</TEXT>
</DOC>
