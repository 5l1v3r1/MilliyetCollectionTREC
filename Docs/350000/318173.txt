<DOC>
<DOCNO> 318173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun35.html </URL>
<DATE> 2005/02/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İsviçre 'Bin Ladin' markasını kullanma hakkını yeniden tanıdı 
</HEADLINE>
<TEXT>

     İsviçre yetkilileri, Usame Bin Ladin'in Cenevre'de yaşayan üvey kardeşine, Bin Ladin soyadını ticari marka olarak kullanma hakkını yeniden tanıdı. 
     Usame Bin Ladin'in üvey kardeşi işadamı Yeslam Bin Ladin ise bu isim altında ürün piyasaya sürme konusunda henüz bir planı olmadığını söyledi. 
     Tribüne de Geneve gazetesinin haberine göre, Yeslam Bin Ladin ''Şu an için Bin Ladin ismini ticari olarak kullanmayı düşünmüyorum. Ancak bu ismi tescil ettirmek, başkalarının ismimi kullanmasını önleyecektir'' dedi. 
     İsviçre Federal Fikir Eserleri Enstitüsü, 11 Eylül saldırılarından sonra, Bin Ladin isminin marka olarak kullanılması hakkını, kamu düzenini bozabileceği gerekçesiyle iptal etmişti. 
     Temyiz organı, karara itiraz çerçevesinde geçen Haziran ayında aldığı, ancak yeni açıklanan kararında, ismin kamu düzenini bozmadığına karar verdi. 
     Marka, Ağustos 2001'de, Yeslam Bin Ladin'in Falcon Sporting Goods şirketi tarafından alınmıştı. 
     Yeslam bin Ladin, soyadını özellikle ''Binladin'' şeklinde bitişik yazarak kullanıyor. 
     
</TEXT>
</DOC>
