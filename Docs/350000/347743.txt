<DOC>
<DOCNO> 347743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun05.html </URL>
<DATE> 2005/06/01/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bugün de gözler Hollanda'da, katılım yüksek 
</HEADLINE>
<TEXT>

     FRANSA’da pazar günü yapılan referandumda halkın yaklaşık yüzde 55’inin ’Hayır’ dediği AB Anayasası bugün de Hollanda'da halk, AB Anayasası ile ilgili fikirlerini belirtmek üzere sandık başına gitmeye başladı. 
     Kayıtlı 12 milyon kadar seçmenin bulunduğu Hollanda'da, TSİ 03.00 civarında kesinlik kazanacak referandum sonucunun, Fransa'daki referandum sonucuyla "öldü" yorumları yapılan anayasa için "matem çanı" olmasından endişe ediliyor. 
     İlk sonuçların, oyların yarısının sayılmasının ardından TSİ 23.00'de açıklanması bekleniyor. Oylar, ülkenin büyük bölümünde elektronik sistem aracılığıyla sayılacak. 
     Parlamento ise ülkenin 157 yıllık demokrasi tarihinde ilk kez düzenlenen referandumun sonucunu 6 Haziran'da onaylayacak. 
     
     KATILIM YÜKSEK 

     Hollanda'da halkın AB Anayasası hakkında görüşünü belirlemek üzere yapılan halkoylamasına katılımın yüksek olduğu bildirildi. 
     Seçim bürolarından verilen ilk bilgilere göre, öğle saatlerine kadar oylamaya katılım, geçen yılki Avrupa Parlamentosu seçimlerine katılımla karşılaştırıldığında daha yüksek oldu. 
     Sabah saatlerindeki katılım dikkate alındığında referanduma katılma oranının yüzde 60'ı geçmesi bekleniyor. 
     
     MEDYA ORDUSU İZLİYOR 

     Halkoylamasına dış basından yoğun ilginin bulunduğu gözlemleniyor. Yalnızca Brüksel'den 300'e yakın gazeteci halkoylamasını izlemek üzere Lahey'e geldi. İngiliz yayın kurumu BBC, 16 muhabirle gelişmeleri izlerken, Japonya ve İskandinav ülkelerinden de çok sayıda kamera ekibi bulunduruyor. 
     Kamuoyu yoklamaları, ülkedeki tüm büyük partilerin anayasaya destek vermesine rağmen referandumdan yüzde 60 oranında "hayır" çıkacağını gösteriyor. AB Anayasası'na destek veren siyasi partiler, katılım yeterli olduğu sürece, referandum sonucuna, "hayır" olsa bile saygı göstereceklerini açıklamışlardı. 
     Parlamentodaki 150 milletvekilinin sadece yüzde 15'i anayasaya "hayır" diyor. 
     
     ANAYASAYI PARLAMENTO DA OYLAYACAK 

     Hollanda’da 200 yıl içinde yapılan ilk halkoylaması niteliğindeki Anayasa referandumunda, kamuoyu yoklamalarının işaret ettiği şekilde ’Hayır’ cephesi galip gelirse AB Anayasası Fransa’nın ardından, AB’nin 6 kurucu ülkesi arasında ikinci kez reddedilmiş olacak. 
     Hollanda’da yapılacak referandumdan ne sonuç çıkarsa çıksın, Anayasa’nın parlamentodan da onay alması gerekiyor. Bununla birlikte Hollandalı milletvekilleri, referanduma katılım oranının yüzde 30’u aşması durumunda, kendi aralarındaki oylamada halkın tercihini kabul edeceklerini açıklamıştı. Halkoylamasına katılım oranının ise yüzde 40 civarında gerçekleşmesi bekleniyor. Fransa’da halk referanduma büyük ilgi göstermiş ve seçmenlerin yüzde 70’i sandık başına gitmişti. 
     
     ANKETLERE GÖRE ’HAYIR’ CEPHESİ YÜZDE 60’LA ÖNDE 

     Yapılan son kamuoyu yoklamasına göre, Hollanda’da ’Hayır’ cephesinin yüzde 60’la kazanacağı, ’Evet’ diyenlerin de yüzde 40 civarında kalacağı tahmin ediliyor. Ülkedeki ana siyasi partilerin tümü AB Anayasası’nı destekliyor. Hollanda Parlamentosu’ndaki oylamanın tarihi ise henüz belirlenmiş değil. 
     Yürürlüğe girebilmesi için 25 üye ülke tarafından onaylanması gereken AB Anayasası eğer Hollanda’dan da ’Hayır’ alırsa bunun Anayasa için bir ’ölüm fermanı’ olabileceği ifade ediliyor. 
     
     BALKENENDE HOLLANDA’DAN ÇIKACAK ’EVET’ ARTIK DAHA ÖNEMLİ 

     Avrupa Birliği Anayasası’na yönelik tepkiler nedeniyle Hollanda’da referanduma katılımın yüzde 40 civarında olması bekleniyor. Fransa’da halk referanduma büyük ilgi göstermiş ve seçmenlerin yüzde 70’i sandık başına gitmişti. 
     Fransa’nın ardından Hollanda’da da ’Hayır’ cephesi kazanırsa, AB Anayasası, birliğin 6 kurucu ülkesi arasında 2’nci yenilgisini almış olacak. Bu nedenle Hollanda Başbakanı Jan Peter Balkenende, halkı Fransa’daki ’Hayır’ sonucunun etkisi altında kalmadan oy vermeye ve ’Evet’ demeye davet etti. Balkenende, "Şimdi Hollanda’dan çıkacak bir ’Evet’ oyu daha fazla önem kazandı. Avrupa’da Anayasa’yı oylama süreci devam ediyor" dedi. 
     
     TÜRKİYE DE ’HAYIR’ NEDENLERİ ARASINDA 

     İngiliz The Guardian gazetesine göre, Hollanda kamuoyunun AB Anayasası’na ’Hayır’ demeyi planlamasının ardındaki nedenlerden birinin ’Türkiye karşıtlığı’ olduğu öne sürülürken, halen bu ülkede yasal olan ötanazi uygulamasına, genelevlere ve esrar içmenin serbest olduğu kafelere darbe inmesi ihtimali de halkı endişelendiren unsurlar arasında bulunuyor. Hollandalılar ayrıca, euronun tedavüle girmesiyle birlikte fiyatların yükselmiş olmasından da şikayetçi. 
     
</TEXT>
</DOC>
