<DOC>
<DOCNO> 340487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo11.html </URL>
<DATE> 2005/05/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beşiktaş ile Samsunspor ligde yarın 56. maça çıkıyor... 
</HEADLINE>
<TEXT>

     Beşiktaş ile Samsunspor, yarın Birinci Futbol Ligi’nde 56. kez karşı karşıya gelecek. 
     Samsunspor’un ilk kez Birinci Lig’e yükseldiği 1969-70 sezonundan itibaren yapılan 55 lig maçından 30’unu Beşiktaş, 10’unu Samsunspor kazandı, 15 karşılaşma da beraberlikle sonuçlandı. 
     "Kara Kartallar"ın toplam 88 golüne, Karadeniz takımı 52 golle karşılık verdi. 
     İki takım arasında sezonun ilk yarısında Samsun’da yapılan maçı Beşiktaş 4-2 kazanmıştı. 
     
     BEŞİKTAŞ, SON YILLARDA EVİNDE ZORLANIYOR 
     Beşiktaş, Samsunspor karşısında son yıllarda İstanbul’da yaptığı lig maçlarında oldukça zorlanıyor. 
     Siyah-beyazlılar, Karadeniz ekibiyle ligde son 7 sezonda İstanbul’da yaptığı maçların yalnızca 2’sini kazanırken, 3’ünde berabere kaldı, 2’sinde ise yenildi. 
     
     İSTANBUL’DAKİ MAÇLAR 
     İki takım arasında İstanbul’da yapılan lig maçlarının genelinde Beşiktaş’ın üstünlüğü göze çarpıyor. 
     "Kara Kartallar", İstanbul’da yapılan 27 lig maçının 17’sinde sahadan galibiyetle ayrılırken, 3 kez yenildi, 7 karşılaşma da beraberlikle sonuçlandı. 
     İstanbul’daki lig maçlarında Beşiktaş 38, Karadeniz ekibi ise 20 gol kaydetti. 
     
     İSTANBUL’DAKİ SON MAÇ TARİHE GEÇTİ 
     İki takım arasında İstanbul’da yapılan son lig maçı Türk futbol tarihine geçti. 
     2003-2004 sezonunun 18. haftasında, 25 Ocak 2004’te BJK İnönü 
     Stadı’nda oynanan maçta siyah-beyazlı oyunculardan Carlos Antonio Zago, İbrahim Üzülmez, Ahmet Yıldırım, Daniel Gabriel Pancu ve İlhan Mansız, maçın hakemi Cem Papila tarafından kırmızı kartla oyundan atıldı. Hakem Papila, skor 4-1 Samsunspor lehineyken, 85. dakikada maçı bitirirken, Futbol Federasyonu, skoru hükmen 4-0 olarak tescil etti. 
     
</TEXT>
</DOC>
