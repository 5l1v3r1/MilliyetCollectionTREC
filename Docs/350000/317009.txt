<DOC>
<DOCNO> 317009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur13.html </URL>
<DATE> 2005/02/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
'Çok konuşan' eşini öldürdü 
</HEADLINE>
<TEXT>

     İsmail AKDUMAN DHA 

SAMSUN'da, Recep Seven çok konuşan ve sürekli kendisine hakaret eden 1 yıllık eşi Fatma Seven'i, av tüfeğiyle vurarak öldürdü. Recep Seven olaydan sonra polise giderek eşini vurduğunu söyleyerek teslim oldu. 
     Saitbey Mahallesinde, saat 20.00 sıralarında meydana gelen olayda, 1 yıl önce evlenen ve her ikisi de 2'inci evliliğini yapan 74 yaşındaki Recep Seven ve 59 yaşındaki eşi Fatma Seven tartışmaya başladı. Tartışmanın büyümesi üzerine av tüfeğiyle eşini karnından vuran Recep Seven, olaydan sonra polise giderek teslim oldu. Fatma Seven ise, evlerinin oturma odasında ölü olarak bulundu. 
     Polise eşini vurduğunu itiraf eden Recep Seven, "1 yıl önce evlendik. 2 ay sonra evi terk etti. 7 ay sonra da geri döndü. Her yaptığıma karışıyor, bana sürekli hakaret ve küfür ediyordu. Akşam da hiç yoktan yere aramızda tartışma çıktı. Susmasını söyledim, ama bana küfür etmeye başladı. Çok sinirlendim. Av tüfeğiyle bir kez ateş ettim. Kanlar içinde yere düştü'' diye konuştu. 
     Hayatını kaybeden Fatma Seven'in ilk evliliğinden 2 çocuğu bulunduğu öğrenildi. 

     
</TEXT>
</DOC>
