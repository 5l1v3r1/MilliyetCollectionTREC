<DOC>
<DOCNO> 321349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/guncel/gun07.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte Atatürkçü teşhir edilecek 
</HEADLINE>
<TEXT>


AYDIN HASAN Ankara 

Devlet, özel bir dergi çıkararak, Atatürk'ü istismar eden ve ideolojik çıkarları için kullanan kişi ve organizasyonları, uzmanların yazacağı bilimsel makalelerle teşhir edecek. Başbakanlık Atatürk Kültür, Dil ve Tarih Yüksek Kurumu Atatürk Araştırma Merkezi, bunun için "Tenkit Dergisi" adıyla bilimsel bir dergi çıkaracak. Merkez Başkanı Prof. Mehmet Saray, dergi projesiyle ilgili şunları söyledi 
"Atatürk'ü istismara kalkanları, bu yönde yayın yapanları, kendi ideolojilerine çekmek isteyenleri, belgelere dayanarak açıklayacağız. 'Ben Atatürk'e kancayı atayım, istediğim şeyleri onun adına uydurayım' tavrında olanları teşhir edeceğiz. Atatürk'ü molla gibi gösterenler, ateist gibi gösterenler var. Adnan Hocacılar mollacılığı yaymak için Atatürkçülüğü kullanmaya çalıştı. Solda siyaset yapan Doğu Perinçek, 'Pekin, Mao' diyordu, şimdi Kuvayi Milliyeci geçiniyor. Atatürk'ü saptıranları deşifre edeceğiz." 


</TEXT>
</DOC>
