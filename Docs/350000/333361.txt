<DOC>
<DOCNO> 333361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy10.html </URL>
<DATE> 2005/04/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Egebank Davası ile ilgili bürokratların yargılanmaları durduruldu... 
</HEADLINE>
<TEXT>

     Egebank'a el konulması sürecinde bankanın Yönetim Kurulu Başkanı Yahya Murat Demirel ile Yönetim Kurulu üyelerinin imza yetkilerinin kaldırılmasında gecikmeye yol açarak, görevlerini ihmal ettikleri iddia edilen dönemin Hazine görevlileri hakkındaki dava, soruşturma izni Başbakan Recep Tayyip Erdoğan tarafından verilmediği gerekçesiyle durduruldu. 
     Ankara 12. Asliye Ceza Mahkemesi'nde görülen davanın bugünkü duruşmasına, dönemin Banka ve Kambiyo Genel Müdürü Adnan Yaylacı ve dönemin daire başkanı Mesut Yıldırım, avukatları Osman Kürkçüoğlu ve müdahil Hazine avukatı katıldı. 
     Avukat Kürkçüoğlu, aynı konuyla ilgili olarak Yargıtay 4. Ceza Dairesi'nde dönemin Müsteşarı Selçuk Demiralp hakkında açılan davanın, soruşturma izninin yetkili olan Başbakan Recep Tayyip Erdoğan yerine Devlet Bakanı Ali Babacan tarafından verildiği gerekçesiyle durdurulduğunu belirtti. Yargıtay'ın karar örneğini mahkemeye sunan Kürkçüoğlu, bu davada da yargılamanın durdurulması kararı verilmesini talep etti. 
     
     YARGILAMA KOŞULU YOK 

     Hazine avukatı talebin reddini isterken, Cumhuriyet Savcısı, Hazine Müsteşarlığı'nın Başbakanlık'a bağlı olduğundan, 4483 sayılı Memurların Yargılanması Hakkındaki Kanun uyarınca soruşturma izninin Başbakanlık tarafından verilmesi gerektiğini söyledi. Cumhuriyet Savcısı, sanıklar hakkındaki soruşturma izninin, yetkili olan Başbakan yerine Devlet Bakanı tarafından verildiğinden yargılama koşullarının oluşmadığından davanın durdurulmasını istedi. 
     Yargıç Zeki Durmuş, talepleri yerinde görerek, yargılamanın durdurulmasına ve dosyanın Başbakanlık'a gönderilmesine karar verdi. 
     Başbakan Recep Tayyip Erdoğan sanıklar hakkında soruşturma izni verirse, dosya yeniden açılacak. 
     
     İDDİANAME 

     İddianamede, dönemin Müsteşar Yardımcısı ve şimdiki BDDK Başkan Danışmanı Teoman Kerman, dönemin Banka ve Kambiyo Genel Müdürü Adnan Yaylacı, Genel Müdür Yardımcısı ve şimdiki TMSF Başkan Yardımcısı Binnur Berberoğlu, dönemin daire başkanı Mesut Yıldırım'ın, bankalar yeminli murakıpları tarafından Egebank yöneticilerinin imza yetkilerinin kaldırılması görüşünü içeren raporun gereğinin yerine getirilmesini 7 ay geciktirdikleri belirtiliyordu. 
     Bankacılık sektörü bakımından hayati önem taşıyan bu gecikmenin, sanıkların mevzuat uyarınca derhal yapmak zorunda oldukları işlemleri savsaklamalarından kaynaklandığı anlatılan iddianamede, işleyen sürecin kamunun zararına yol açması nedeniyle görevi ihmal suçunun tüm unsurlarının oluştuğu ifade ediliyordu. 
     Kerman, Yıldırım, Yaylacı ve Berberoğlu hakkında Türk Ceza Kanunu'nun TCK ''görevi ihmal'' başlıklı 230. maddesi uyarınca, 3'er aydan 1'er yıla kadar hapis cezası talep ediliyordu. 
     
</TEXT>
</DOC>
