<DOC>
<DOCNO> 347424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun25.html </URL>
<DATE> 2005/05/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rus milyarder Hodorkovski'ye 9 yıl hapis 
</HEADLINE>
<TEXT>

     Rus milyarder Mihail Hodorkovski, yolsuzluk ve vergi kaçakçılığından 9 yıl hapse mahkum edildi. 
     Rusya'nın başkenti Moskova'daki Mechtchanski Mahkemesi, Kodorkovski'nin ortağı Platon Lebedev'i de aynı cezaya çarptırdı. 
     Cezaların önce 10 yıl olarak verildiği, daha sonra 1 yıllık indirime gidildiği belirtildi. 
     Büyük mali yolsuzluktan suçlu bulunan Hodorkovski ve Lebedev, aynı zamanda ağır para cezasına da çarptırıldı. 
     Yukos petrol şirketinin eski başkanı ve Rusya'nın en zengin işadamlarından biri olan Hodorkovski, 25 Ekim 2003'te tutuklanmış ve Yukos'un hisselerine el konulmuştu. 
     
     HODORKOVSKİ BU CEZA, ADALETİN BAŞARISIZLIĞI 

     Yolsuzluk ve vergi kaçakçılığından 9 yıl hapse mahkum edilen Rus milyarder Mihail Hodorkovski 41 , aldığı cezanın "adaletin başarısızlığı" olduğunu söyledi. 
     Hodorkovski, mahkemede yaptığı savunmada, cezayı, ülkede ilk kez yargılandığı mahkeme olan ve destekçilerinin "yozlaşan adalet" yerine kullandığı bir deyiş haline gelen "Basmanni adaleti"ne benzetti. 
     Hodorkovski'nin ortağı Platon Lebedev de, aklı başında tek bir kişinin bile mahkeme salonunda söylenenleri anlamayacağını savundu. 
     Bu arada, Rusya Başsavcılığı sözcüsü, Hodorkovski'nin yakında yeni suçlamalarla karşı karşıya kalacağını söyledi. 
     Sözcü, bu suçlamaların resmi hazırlıklar tamamlandıktan sonra açıklanacağını belirtti. 
     Mihail Hodorkovski, yolsuzluk ve vergi kaçakçılığından 9 yıl hapse mahkum edilmiş, ortağı Platon Lebedev de aynı cezaya çarptırılmıştı. 
     Yukos petrol şirketinin eski başkanı ve Rusya'nın en zengin işadamlarından biri olan Hodorkovski, 25 Ekim 2003'te tutuklanmış ve Yukos'un hisselerine el konulmuştu. 
     
     KİMDİR 

     Rusya'nın başkenti Moskova'da 26 Haziran 1963 yılında doğan Mihail Borisoviç Hodorkovski, mühendislik ve eczacılık eğitimi gördü. 
     1980'lerin sonunda Sovyetler'deki komünist gençlik hareketi Komsomol'un etkin bir üyesi olan Hodorkovski, ülkenin ilk özel bankalarından Menatep'i kurdu. 
     1997'den 2003 yılına kadar Yukos petrol şirketinin yöneticiliğini yapan Hodorkovski'nin serveti 2004 yılında 15.2 milyar dolara ulaştı. 
     Yaklaşık iki yıldır yolsuzluk ve vergi kaçakçılığı dahil olmak üzere 7 suçlamadan tutuklu bulunan Hodorkovski, Sağcı Güçler Birliği ve Batı yanlısı liberal parti Yabloko'ya mali yardımda bulunması üzerine Kremlin yönetimiyle ters düşmüştü. 
     
</TEXT>
</DOC>
