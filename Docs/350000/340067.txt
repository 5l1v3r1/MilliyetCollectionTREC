<DOC>
<DOCNO> 340067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yasam/yas03.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tacizin fotoromanı 
</HEADLINE>
<TEXT>


Antalya'da gece kulübünden çıkıp cadde ortasında taksi bekleyen Rus bir kadın turiste 2 kişi tacizde bulundu. Kare kare görüntülenen olayda, kadını tecavüzden polis kurtardı 

UFUK BALKİS Antalya DHA 

Antalya'da, bir gece kulübünde eğlendikten sonra caddede taksi bekleyen Rus kadın turist, sokak ortasında 2 kişinin cinsel tacizine uğradı. İhbar üzerine olay yerine gelen polis, genç kadını tecavüze uğramaktan son anda kurtardı. 
Kaleiçi'ndeki bir eğlence kulübünde eğlenen L.G. 25 adlı Rus kadın turist, sabaha karşı saat 04.00 sıralarında dışarı çıkıp Atatürk Caddesi'nde taksi beklemeye başladı. Bu sırada yanına yaklaşan 2 kişinin sözlü tacizine maruz kalan G., küfürle karşılık verdi. Bunun üzerine genç kadını tartaklayan kişiler, G.'yi zorla çay bahçesi olarak kullanılan bir alana götürdü. 



Biri kaçmayı başardı 
Burada, Erdal Gürhan adlı zanlı gözcülük yaparken, adı belirlenemeyen diğer zanlı bir perdenin arkasına itmeye çalıştığı G.'ye tecavüz etmeye kalkıştı. 
Tecavüze yeltenen zanlı, gazetecilerin ihbarı üzerine olay yerine gelen polisi görünce hızla kaçarken, Gürhan gözaltına alındı. Pasaport kontrolü yapıldıktan sonra sağlık kontrolünden geçirilen G., kaldığı otele bırakıldı. Gürhan tutuksuz yargılanmak üzere serbest bırakılırken, tecavüz girişiminde bulunan diğer zanlının yakalanması için çalışma başlatıldı. 


</TEXT>
</DOC>
