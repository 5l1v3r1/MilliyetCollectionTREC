<DOC>
<DOCNO> 308506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur30.html </URL>
<DATE> 2005/01/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tribündeki bıçaklı genç yakalandı, içeri bedava biletle girmiş 
</HEADLINE>
<TEXT>

     Fenerbahçe ile Ceyhan Belediyespor arasında geçtiğimiz çarşamba günü oynanan basketbol FIBA Bayanlar Avrupa Kupası Güney Konferansı play-off rövanş maçında çıkan olay sırasında elinde bıçakla görüntülenen 17 yaşındaki genç, yakalandı. 
     Caferağa Spor Salonu'ndaki karşılaşmanın 2. periyodunun ilk dakikalarında iki takımın taraftarları arasında gerçekleşen kavgada elinde bıçakla görülen gencin yakalanması çalışmaları çerçevesinde Kadıköy İlçe Emniyet Müdürlüğü Asayiş Büro ekipleri, bu sabah Acıbadem semtindeki bir eve operasyon yaptı. 
     Operasyonda, 17 yaşında R.H. yakalanarak gözaltına alındı. 
     
     BEDAVA BİLETLE GİRDİM .. 

     Lise öğrencisi olduğu öğrenilen R.H'nin, ''Maça arkadaşlarından bedava bilet temin edip girdiğini, Fenerbahçe takımını tuttuğunu'' söylediği, ayrıca ''Basındaki fotoğraflarda görülen bıçağı kendisinin içeri sokmadığını, tribünlerde yerde bulduğunu'' anlattığı belirtildi. 
     Çocuk Şube Müdürlüğü'ne götürülen R.H'nin, işlemlerinin ardından Kadıköy Adliyesi'ne sevk edileceği bildirildi. 

     
</TEXT>
</DOC>
