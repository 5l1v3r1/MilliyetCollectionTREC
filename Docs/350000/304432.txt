<DOC>
<DOCNO> 304432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur10.html </URL>
<DATE> 2005/01/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Resmi nikahta dini soru şaşırttı Bana 32 farzı sayın bakayım 
</HEADLINE>
<TEXT>

     Onur SAĞSÖZ DHA 

ERZURUM merkez Kazım Karabekir Belediye Başkanı AKP'li Dursun Şahin, kıydığı ilk nikahta bir ilki de başlattı. Şahin, resmi işlemleri tamamladıktan sonra gelin Nursel Zere'ye İslamın 32 farzını sordu. Beklemediği soru karşısında şaşıran ve soruyu yanıtlayamayan gelinin imdadına damat Ebubekir Zere yetişti. Başkan Şahin davetlilerin gülüşmeleri arasında 32 farzı, damatla birlikte saydı, "Bundan sonra nikah yaptırmaya gelenler hazırlıklı olsun'' dedi. 
     Şimdiye kadar sadece Büyükşehir Belediyesi'nin evlenme işlemlerini yaptığı Erzurum'da alt belediye başkanlıkları da nikah ıyabilmek için Nüfus ve Vatandaşlık İl Müdürlüğü'ne başvurdu. 
     Alt belediyelere de nikah kıyma yetkisinin verilmesi üzerine harekete geçen Kazım Karabekir Belediye Başkanlığı bünyesinde önce bir Evlendirme Bürosu açıldı. Gerekli yasal işlemlerin tamamlanmasından sonra ilk nikah, 6 yıldır nikahsız yaşayan ve 5 yaşında Ömer adlı çocukları bulunan Nursel Köseoğlu ile Ebubekir Zere çiftine kıyıldı. Yoksul olmaları nedeniyle çiftin nikah masraflarını belediye üstlenirken törende çiftin çocukları ve yakınları hazır bulundu. 
     

     
</TEXT>
</DOC>
