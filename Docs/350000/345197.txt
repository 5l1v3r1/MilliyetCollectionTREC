<DOC>
<DOCNO> 345197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/axgun01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu Irak'ta yaralanmış 
</HEADLINE>
<TEXT>


Avustralya Genelkurmay Başkanı Peter Cosgrove, 25 yaşındaki oğlu Philip'in Irak'ta er olarak askerlik yaptığını ve yaralandığını, olaydan 4 ay sonra açıkladı 

DIŞ HABERLER SERVİSİ 

Askerliğini Irak'ta er olarak yapan Avustralya Genelkurmay Başkanı General Peter Cosgrove'un oğlu Philip'in, ocak ayında Bağdat yakınlarından geçen konvoylarına düzenlenen bir intihar saldırısında yaralanan 8 Avustralya askerinden biri olduğu ortaya çıktı. General Cosgrove, 25 yaşındaki oğlunun Irak'ta er olarak askerlik yaptığını ve intihar saldırısında yaralandığını olaydan 4 ay sonra açıkladı. 

Sivil olarak uğurladık 
Avustralya medyasına konuşan Cosgrove, geçen aralık ayında oğlunu Irak'a uğurlamak için havaalanına eşiyle birlikte sivil giysilerle gittiğini, bu sayede Philip'in askerliğinin bir bölümünü Irak'ta yapacağını gizli tutmaya çalıştığını söyledi. 
Cosgrove, "Eşim ve ben diğer vatandaşlar gibiydik, sadece bir anne ve baba. O gün sivillerimi giymiştim" dedi. 

Stres oluşturmaması için 
"Aşırı koruyucu olabilirdim" diyen Cosgrove, "Ancak bu şartlar altında, Bağdat'ta, cephede genç erlerden birinin tanınmış bir isim olmasının hem oğlum, hem de diğer askerler üzerinde stres oluşturmaması gerektiğinin sağduyulu bir hareket olacağını düşündüm" diye konuştu. 
Oğlunun yarasının ağır olmadığını belirten Cosgrove, "Diğerleri ondan daha ağır yaralandı" şeklinde konuştu. Temmuzda emekliye ayrılacak olan Cosgrove, oğlu cumartesi günü Avustralya'ya dönene dek her gün dua ettiğini de söyledi. 
Avustralya'nın çoğu Bağdat çevresinde konuşlanmış durumda 450 askeri bulunuyor. Avustralya ordusu, ülkenin güneyindeki Japon istihk mcılarını korumak ve Irak güvenlik güçlerini eğitmek için 450 asker daha göndermeye hazırlanıyor. 

Türkiye'den farklı örnekler 

Türkiye'deki siyasiler ve bazı üst düzey yetkililerin çocukları riskli bölgelerde askerlik yapmıyor. 
Tansu Çiller'in başbakan olduğu dönemde oğlu Mert Çiller askerliğini yedek subay olarak yaptı. İstanbul Sualtı ve Kurtarma Komutanlığı'nda asteğmen olarak göreve başlayan Mert Çiller, hafta sonlarını Yeniköy'deki yalılarında geçirdiği için yoğun eleştirilere hedef oldu. 
Tartışılan diğer oğul da, eski Genelkurmay Başkanı Doğan Güreş'in oğlu Serdar Güreş oldu. Askerliğini İzmir Narlıdere'de kısa dönem er olarak yapan Serdar Güreş, bazı orduevlerine olan borçlarını ödemediği iddiaları nedeniyle de basına yansımıştı. 

Soysal'ın oğlu dağda 
Türkiye'de az rastlanan örnek, Prof. Dr. Mümtaz Soysal'ın "Dışişleri Bakanı" olduğu dönemde yaşandı. Çiller hükümetinde kısa bir süre Dışişleri Bakanlığı yapan Soysal'ın eşinin ilk evliliğinden olan oğlu Orhan, askerliğini Van'ın Çatak ilçesine bağlı bir mezrada "jandarma komando" olarak yaptı. Orhan Soysal, PKK'nın geçiş yollarından biri olan bu bölgede 7 - 8 defa sıcak çatışmaya girdi. 


</TEXT>
</DOC>
