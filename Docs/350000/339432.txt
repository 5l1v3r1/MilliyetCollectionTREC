<DOC>
<DOCNO> 339432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yasam/axyas01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazık bu güzelliğe 
</HEADLINE>
<TEXT>


Bodrum'da, bu yıl da Mavi Bayrak almaya hak kazanan Torba Koyu sahilleri, yük gemileri ve balık çiftliklerinin bıraktığı atıklar yüzünden yaz sezonunun başında çöplüğe döndü 

YAŞAR ANTER DHA 

Çam ormanlarıyla çevrili, Torba Koyu sahilleri, yük gemileri ve balık çiftlikleri yüzünden sezona kötü bir başlangıç yaptı. Gece yarısı gemilerden bırakılan, ayrıca Salih Adası ile İkiz Adalar'daki 60'a yakın balık çiftliğinden bazılarının denize attığı plastik yem torbaları ve diğer atıklar, koya doğru sürüklendi. 
Rüzg r ve dalgaların etkisiyle halen 5 bin turistin tatil yaptığı Torba sahiline ulaşan atıklar, sahile inenleri şoke etti. Atıkların toplanması için tatil köyleri seferber oldu. Personelin bir kısmı, çöpleri yüzerek topladı. Sahili boşaltan birçok turist havuz başına giderken, bazıları da diğer koylarda denize girmek zorunda kaldı. 

Ceza verilecek 
Sahile vuran çöpler arasında balık çiftliklerinde kullanılan yem torbaları ile Yunan adalarındaki süpermarketlerde alışverişte kullanılan poşetlerinin çokluğu dikkat çekti. Bodrum Kaymakamı Osman Ekşi'nin talimatıyla Bodrum Sağlık Grup Başkanlığı, Tarım Müdürlüğü, Bodrum ve Güllük Liman Başkanlıkları, Jandarma Çevre Koruma Timi ve Sahil Güvenlik Ekipleri, çöplerden numune alarak tesis sahipleriyle görüştü. Ekşi, "Sezonun başında turistleri bu manzaralarla baş başa bırakmak, olacak iş değil. Sorumlular en ağır şekilde cezalandırılacak" dedi. 
Milta Tatil Köyü Genel Müdürü Emir Bağ da, "8 tatil köyünün bir mil uzağına seksen balık çiftliği kurduranların bu sonucu görmeleri lazımdı" diye konuştu. 



</TEXT>
</DOC>
