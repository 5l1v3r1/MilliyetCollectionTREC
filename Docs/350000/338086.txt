<DOC>
<DOCNO> 338086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko17.html </URL>
<DATE> 2005/04/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yatırım Danışma Konseyi toplantısı İstanbul'da yapılıyor... 
</HEADLINE>
<TEXT>

     Bu yıl ikincisi düzenlenen Yatırım Danışma Konseyi toplantısı, dünyanın en büyük çokuluslu şirketlerinin üst düzey yöneticilerinin katılımıyla İstanbul'da yapılıyor. 
     Başbakan Recep Tayyip Erdoğan'ın başkanlığında, Devlet Bakan Ali Babacan'ın ev sahipliğinde ve Hazine Müsteşarlığı'nın koordinatörlüğünde Conrad Otel'de yapılan toplantıya, 2004 yılı cirosu yaklaşık 900 milyar avro olan, dünyanın en büyük şirketlerinin başkan ve üst yöneticileri CEO katılıyor. 
     Dünya genelinde yaklaşık 3 milyon kişiye istihdam sağlayan bu şirketlerin toplam sermayeleri yaklaşık 456 milyar avro. Katılımcılar 11 ülkeden, otomotiv, finans, çelik-metal, elektrikli ev aletleri, metal, perakende, muhtelif imalat, madencilik, telekomünikasyon, lastik-kablo, elektronik ve gıda sektörlerini temsil ediyor. 
     Toplantıda İtalya'dan 4, ABD'den 3, Almanya'dan 3, Japonya'dan 2 olmak üzere, Lüksemburg, Fransa, İngiltere, Hollanda, Güney Kore, İsrail ve Kanada'dan toplam 19 firmanın temsilcileri yer aldı. 
     Otomotiv 5 ve finans 3 şirketle en fazla katılımın yaşandığı sektörler olarak dikkat çekerken, şirket sayısı açısından İtalya birinci sırada geldi. 
     Toplantının yapıldığı otelin ikinci katı tamamen toplantı için ayrıldı. Otelin birinci katı ise basın mensupları ve güvenlik görevlilerine tahsis edildi. 
     Toplantıyı izlemek üzere, yabancı medya mensupları da dahil yaklaşık 200 basın mensubu akredite oldu. Toplantı sırasında geniş güvenlik önlemleri alındığı dikkati çekti. 
     Toplantıya Devlet Bakanı Ali Babacan'ın yanı sıra Devlet Bakanı Kürşad Tüzmen ve Maliye Bakanı Kemal Unakıtan da katılıyor. 

     
</TEXT>
</DOC>
