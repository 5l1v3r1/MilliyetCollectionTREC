<DOC>
<DOCNO> 343749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur02.html </URL>
<DATE> 2005/05/18/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
İstanbul Boğazı'nda 1 kaza daha... 
</HEADLINE>
<TEXT>

     İstanbul Boğazı’nda dümen kilitlenmesi sonucu bir yalıya çarpan Kamboçya bandıralı kuru yük gemisi, Ahırkapı açıklarına çekildi. 
     Kazanın ardından olay yerine gönderilen Kıyı Emniyeti ve Gemi Kurtarma İşletmeleri Genel Müdürlüğü’ne bağlı ekipler, çalışmalarını tamamladı. Kandilli Burnu’nda, bir yalının çalışma ofisi olarak kullanılan bölümüne çarpan "Aura" adlı gemi, römorkörlerle çekilerek Ahırkapı’ya götürüldü. 
     Bu arada, geminin çarptığı 58 kapı numaralı yalının Ömer İsfan adlı işadamına ait olduğu ve yalıda Kanadalı bir kiracının kaldığı öğrenildi. Kaza sırasında yalıda kimsenin bulunmadığı kaydedildi. 
     Öte yandan, kazaya uğrayan yalının bitişiğindeki yalının sahibi olan Porsun ailesinin üyeleri, gemilerin kılavuz kaptan almamak için rota dışına çıktıklarını savunarak, o yüzden de kıyıdaki evlere çok yakın bir şekilde geçiş yaptıklarını söylediler. 
     
</TEXT>
</DOC>
