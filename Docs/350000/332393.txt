<DOC>
<DOCNO> 332393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/axspo02.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatlak var 
</HEADLINE>
<TEXT>


Fenerbahçe yöneticisi Mahmut Uslu'nun, "Daum kalırsa ben yokum" dediği, Başkan Yıldırım'ın "Takım şampiyonluğa giderken kriz çıkarmayın" karşılığını verdiği öğrenildi 

CÜNEYT KARAKAYA 


Fenerbahçe yönetiminde Teknik Direktör Daum ile yapılan ön anlaşma sonrası çatlaklar oluştuğu ileri sürüldü. Alman hocayı istemediğini açıkca yönetim kurulu toplantılarında dile getirdiği öğrenilen Mahmut Uslu'nun, "Daum kalırsa ben yokum" dediği, Başkan Aziz Yıldırım'ın da bu rest üzerine "Takım şampiyonluğa giderken kriz çıkartmayın" dediği iddia edildi. 
Aziz Yıldırım'ın Mahmut Uslu ve Murat Özaydınlı ile bir toplantı yaparak sakin olmalarını söyleyeceği ifade edildi. Bu arada Uslu'nun, Ukrayna'nın Shakhtar Donetsk takımını çalıştıran Mircea Lucescu ile görüşerek önümüzdeki sezon için söz aldığı öğrenildi. Fakat buna rağmen Başkan Yıldırım'ın takımı son iki senedir şampiyonluğa taşıyan Teknik Direktör Daum ile kesinlikle devam etmek istediği belirtildi. 
Kendisini istemeyen yöneticilerin olmasını doğal karşıladığını ve her takımda böyle şeyler olabileceğini belirten Daum ise Başkan Aziz Yıldırım'dan aldığı garanti üzerine transfer çalışmalarına hız kazandırdı. 

İş başı yapıyor 

Fenerbahçe bir günük iznin ardından Beşiktaş derbisinin hazırlıklarına bugün başlayacak. Teknik Direktör Daum'un, hafta sonu oynanacak karşılaşmada cezası sona eren Alex için Kemal'i yedek kulübesine çekeceği belirtildi. Düz koşulara başlayan Servet'in ise karşılaşmaya yetişmesi için yoğun çaba harcandığı ifade edildi. 

Adım adım rekora 

Teknik Direktör Christoph Daum, Fenerbahçe tarihine geçmek için artık gün saymaya başladı. 
1983 yılından bu yana Türkiye Kupası'nı müzesine götüremeyen, 1973'ten beri üst üste iki şampiyonluğu bulunmayan Sarı - Lacivertli ekibi, iki kulvarda da zirveye oturtmaya çalışan Alman hoca hedefine her geçen hafta biraz daha yaklaşıyor. 
Ligde Galatasaray ile puan farkını yediye çıkararak önemli bir avantaj yakalayan Daum'un, Beşiktaş derbisi sonrası oynanacak Denizlispor kupa maçı için de özel hazırlıklıklar yaptığı belirtildi. 

'Sözümüzü tutacağız' 

İkinci Başkan Nihat Özdemir, Futbol Federasyonu Başkanı Levent Bıçakcı'nın düzenlediği toplantıda verdikleri sözün arkasında olduklarını, Beşiktaş maçı öncesi sadece kendi takımları hakkında konuşacaklarını bildirdi. Özdemir, "Herkes bu söze uyarsa sorun yaşanmaz" ifadelerini kullandı. 

Pierre için parti 

Yönetimin, 33. haftada Şükrü Saracoğlu Stadı'nda oynanacak Galatasaray derbisinde müthiş bir şova hazırlandığı öğrenildi. Sarı - Kırmızılı takımın 100. yılına göndermeler yapacak tişörtlerin hazırlandığı, maç öncesi animasyonlarla taraftarların coşturulacağı belirtildi. Bu arada sezon sonunda takımdan ayrılacak olan Pierre van Hooijdonk'a da özel bir veda partisi düzenlenecek. 


</TEXT>
</DOC>
