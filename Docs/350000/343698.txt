<DOC>
<DOCNO> 343698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy34.html </URL>
<DATE> 2005/05/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Güler hakkındaki gensoru önergesi reddedildi 
</HEADLINE>
<TEXT>

     CHP milletvekillerinin, Enerji ve Tabii Kaynaklar Bakanı Hilmi Güler hakkında verdiği gensoru önergesi, TBMM Genel Kurulu’nda reddedildi. 
     GÜLER KENDİSİNİ SAVUNDU 
     Enerji ve Tabii Kaynaklar Bakanı Hilmi Güler, "Turusgaz’ın ortadan kaldırılmasıyla 2.5 katrilyon liranın birisinin cebine girmesinin önünü kestiklerini" bildirerek, "Kimin ayağına bastık, kimin neresine dokunduk Mesele bu..." dedi. Güler, "Başkasının yediği yemeğin faturasının kendisine kesilmek istendiğini" söyledi. 
     Güler, gensoru önergesinin görüşmeleri sırasında kendisine yöneltilen eleştirileri yanıtladı. TBMM Genel Kurulu’nun bugün tarihi bir oturum gerçekleştirdiğini ifade ederek konuşmasına başlayan Güler, bu görüşmenin yolsuzluklarla mücadelede dönüm noktası olmasını diledi. 
     Konuşmasının, bir "savunma konuşması" olmadığını belirten Güler, "Bu, milletimize açıklama konuşmasıdır, bazılarına meydan okumadır" dedi. 
     Yaptıkları işin kolay olmadığını, bir enerji diplomasisi yürüttüklerini bildiren Güler, "Koyun olmayı seçen, kurtlara yem olur" şeklindeki Alman atasözünü anımsattı. Bakanlık görevine "Bir şey olmak için değil, bir şey yapmak için geldiğini" ifade eden Güler, "Kucağımızda bulduğumuz sorunlar yumağını çözmeye çalışıyoruz" diye konuştu. 
     Sorunun aslında Mavi Akım değil, Turusgaz olduğuna dikkati çeken Güler, CHP’nin "Elden ele dolaşan, kendilerine de gelen bir dokümanı kullanarak" suçlamalarda bulunduğunu savundu. 
     
     "PAZARLAMAYI BECEREMİYORUZ" 

     "Hesap soruluyor olmak bizi ürkütmez" diyen Güler, hesap sormayı kendilerinin başlattığını, sadece bu dünyada değil, öbür dünyada da hesap vereceklerinin bilinci ile titiz davrandıklarını anlattı. Hilmi Güler, bakanlığının önünün kesilmek istendiğini ifade ettiği konuşmasında, "Neyle suçlandığımı bile bilmiyorum. Fast food muhalefet yaklaşımı ile meseleler çözülseydi bu araştırmalara gerek kalmazdı, bize gerek kalmazdı" dedi. Güler, çok önemli işler yaptıklarını, ancak "Pazarlamayı beceremediklerini" kaydederek, aldığı terbiye gereği yaptıklarını anlatmaya bile utandığını söyledi. 
     Dedesinin ve kayınpederinin CHP milletvekili olduğunu da belirten Güler, CHP’lilere "Bu nedenle sizinle bazı suçlanan kişilerin aynı kareye girmesine gönlüm razı olmuyor" dedi. 
     
     "YANLIŞ İŞ YAPAN EKİBİN TASFİYESİ" 

     İddiaların temelinde "Yanlış iş yapan bir ekibin tasfiyesinin yattığını" ifade eden Güler, "Bir taş yıkılınca diğerlerinin de yıkılacağını biliyorlar ondan direniyorlar. Ya faul yapıyorlar ya belden aşağı vuruyorlar. Ama ne yaparlarsa yapsın gidecekler" diye konuştu. 
     Güler, gensoru önergesi ile "Başkasının yediği yemeğin faturasının kendisine kesilmek istendiğini" kaydederek, Yüce Divan’da yargılanan eski Bakan Cumhur Ersümer döneminde değiştirilen formüllerin hesabının kendisine sorulduğundan yakındı. "Bu işi aslı, faslı Turusgaz’dır" diyen Güler, konuşmasını şöyle sürdürdü 
     "Bunun lafı neden edilmiyor Fiyat formülü bile tartışmalı olan bir anlaşma yapılmış. Mavi Akım’ın ucuz olduğu benim fiyatı arttırdığım iddia ediliyor, Mavi Akım ucuzsa diğer anlaşmayı kim yaptı Aynı sayılı, aynı tarihli iki ayrı anlaşma neyi ifade eder 
     Önce kanun çıkmış sonra Bakanlar Kurulu kararı çıkmış. Turusgaz’ın üzerine eğilmenizi istiyorum. Sadece Turusgaz’ı ortadan kaldırmamızla 2.5 katrilyonun birisinin cebine girmesinin önünü kestik. Kimin 
     ayağına bastık, kimin neresine dokunduk Mesele bu... Tekrar tekrar rica ediyorum lütfen Turusgaz’ı inceleyin." 
     
     "SAYMANLARI İYİ SEÇİN" 

     CHP’lilere, "Saymanları iyi seçin, bazı sürprizlerle karşılaşabilirsiniz" diyen Güler, kristal saraylarda oturanların başkalarına taş atmamaları gerektiğini söyledi. 
     Bakan Güler, çalışma arkadaşları ile ilgili eleştirileri yanıtlarken de CHP Genel Başkanı Deniz Baykal’ın Enerji Bakanlığı döneminde müsteşar ve müsteşar yardımcılarının tümünün vekaletle görev yaptığını bildirdi. Güler, suçlanan bürokratının da tahliye edildiğini belirtti. 
     Güler’in konuşmasını tamamlamasından sonra bazı CHP milletvekilleri, "Sen ne anlattın şimdi Suçlamalara ne cevap verdin " diye tepki gösterdi. 
     Hilmi Güler, gensoru önergesinin reddedilmesinin ardından kuliste gazetecilerle sohbet ederken, "İyi hazırlanmadan verilmiş bir önerge... Olay da zaten yargıya intikal etmiş durumda..." dedi. 
     
     ERDOĞAN’DAN MİLLETVEKİLLERİNE UYARI 

     Başbakan Recep Tayyip Erdoğan, gensoru görüşmeleri nedeniyle TBMM Genel Kurulu’na gelirken kulisin iç bölümündeki oturan ve aralarında bazı bakanların da bulunduğu AK Parti milletvekillerinin Genel Kurul’a girmelerini istedi. Erdoğan, "Arkadaşlar isterseniz içeri geçelim. 
     İçeride Enerji Bakanımız konuşuyor" diye uyarıda bulundu. 
     
</TEXT>
</DOC>
