<DOC>
<DOCNO> 337501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur28.html </URL>
<DATE> 2005/04/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kolu kesilen çocuğa 20 bin YTL tazminat... 
</HEADLINE>
<TEXT>

     Konya'da 7 yaşındaki oğlunun kolunun, yanlış tedavi nedeniyle kesildiğini öne süren baba, SSK Hastanesi aleyhine açtığı ve 8 yıl süren dava sonunda 20 bin YTL tazminat kazandı. 
     Edinilen bilgiye göre, Muammer Ekici, 1997 yılının Temmuz ayında, düşerek kolu kırılan 7 yaşındaki oğlu Yunus Emre Ekici'yi, SSK Konya Bölge Hastanesi'ne Meram Devlet Hastanesi götürdü. 
     Buradaki tedavinin ardından eve gönderilen, ancak zamanla durumu kötüye giden Ekici, yeniden başvuruda bulunduğu hastaneden, Selçuk Üniversitesi Meram Tıp Fakültesi Hastanesi'ne sevk edildi. 
     Kangren olduğu anlaşılan Yunus Emre'nin sağ kolu dirseğinin üzerinden kesildi. Olayın ardından SSK Hastanesi'ne, oğluna yanlış tedavi uygulandığı iddiasıyla tazminat davası açan baba Ekici, 8 yıllık hukuk mücadelesinin ardından davayı kazandı. 
     Konya 2. Asliye Hukuk Mahkemesi, Sosyal Sigortalar Kurumu ve Dr. Yusuf Tiryaki'nin 20.942 YTL 107 YKr maddi tazminat ödemesine karar verdi. 
     Mahkeme, ayrıca Yunus Emre Ekici için 750, baba Muammer ve anne Mediha Ekici için 500'er YTL manevi tazminatın yasal faiziyle davacılara ödenmesini kararlaştırdı. 
     Bu arada, Yunus Emre Ekici davanın sonucunu 14. yaş gününü kutladığı sırada öğrendi. Kararı olumlu bulduğunu belirten Ekici, ''Keşke bu olay hiç yaşanmasaydı. Çünkü kolumun değeri parayla ölçülemez'' dedi. 
     Baba Muammer Ekici ise olayın maddi boyutunu düşünmediklerini, davayı başkalarının mağdur olmasını önlemek amacıyla açtıklarını söyledi. 
     
</TEXT>
</DOC>
