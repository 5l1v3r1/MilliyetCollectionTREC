<DOC>
<DOCNO> 341496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko01.html </URL>
<DATE> 2005/05/11/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Çimento Sanayi, son 4 yılın acısını çıkartıyor... 
</HEADLINE>
<TEXT>

     Adana Çimento Sanayi A.Ş. AÇS Genel Müdürü İsmail Erkovan, çimento sanayinde yaşanan "yılların özleminin", son dönemdeki devlet ve özel sektörün inşaat yatırımlarıyla giderildiğini söyledi. 
     İsmail Erkovan, Çukurova Gazeteciler Cemiyeti’ni ÇGC ziyareti sırasında basın mensuplarının soruları üzerine yaptığı değerlendirmede, AB sürecindeki reform ve yatırımların hız kesmeden devam etmesi durumunda çimento sektörünün gelişeceğini kaydetti. 
     Erkovan, sektörde 1998 yılında 34 milyon 100 bin ton yurtiçi satış yapılırken, yaşanan ekonomik sıkıntılar nedeniyle 2001 yılında bu rakamın 25 milyon tona düştüğünü kaydetti. 
     Ekonomik krizlerin yaşandığı dönemde kamu ve özel sektör yatırımlarına ara verildiğini, bu nedenle çimento sektörünün de yaklaşık 3, 4 yıldır istenilen satış grafiğine ulaşamadığını belirten Erkovan, şunları kaydetti 
     "Özellikle 2004’te ciddi ekonomik gelişmeler sağlandı. Bu gelişmeler tüm sektörler kadar çimento sanayisini de önemli ölçüde canlandırdı. Yılların özlemi, son dönemdeki devlet ve özel sektörün inşaat yatırımlarıyla gideriliyor. Toplu Konut İdaresi’nin yaptırdığı konutlar ve yeni yatırımlar sektöre canlılık getirdi. Türkiye’de inşaat sektörünün canlanması, işsizliğe de çözüm olur. Çünkü inşaat, yan sektörleriyle de yatırım ve istihdam sağlayacak. Ayrıca reel sektöre yabancı sermayenin ilgisi artacak." Erkovan, çimento üretiminde yüzde 35’lere varan kapasite fazlası bulunduğunu, hiç üretim yapılmazsa dahi mevcut stokların 5-10 yıl daha idare edebileceğini kaydederek, "Bu fazlalığa rağmen çimento sektörüne yatırımlar sürüyor. Gözle görünür bir çimento fazlalığı varken, yeni yatırımlara destek vermek, ne derece doğru olduğunu bilemiyorum" diye konuştu. 
     
     "IRAK’TA İNSANLAR YATIRIMA SUSAMIŞ" 

     Erkovan, Birinci Körfez Savaşı’nın ardından uzun yıllar ambargo uygulanan Irak’ın son 2 yıl içinde yapısal gelişime yöneldiğine işaret ederek, Irak’ın daha önce ambargo nedeniyle çimento ve makine parça ithalatı yapamadığını, bu nedenle ülkede sektörün gelişemediğini belirtti. 
     Erkovan, yaşanılan son savaşın ardından Irak’ın özellikle çimento sektörü için önem kazandığını belirtti ve şöyle devam etti 
     "Irak, çimento sektörü için bir piyango oldu. Ama sonra ne olacağı belli değil. Irak’a bugüne kadar doğru dürüst bir yatırım yapılamamış. İnsanlar yatırıma susamış şekilde çimento alıyorlar. 
     İstikrar sağlanabilirse, 3-4 yıl daha çimento sektörü Irak’tan yararlanabilir." Yeni pazar arayışlarını da sürdürdüklerini, özellikle Suriye, Libya ve Cezayir ile ticari ilişkiler kurmaya başladıklarını anlatan Erkovan, "Suriye’de beklendiği gibi inşaat sektörüne yatırımlar artarsa, yılda 2 milyon ton çimento ithal edecektir. Bunun 1 milyon tonunu Türkiye’den karşılamasını bekliyoruz" dedi. 
     Erkovan, kurumlar vergisinde, 14 milyon 206 bin 365 YTL tahakkuk eden vergi ile Adana’da rekortmen olduklarını da hatırlatarak, ödeyecekleri diğer vergilerle bu rakamın 28 milyon YTL’ye ulaştığını belirtti. 
     
</TEXT>
</DOC>
