<DOC>
<DOCNO> 341608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo37.html </URL>
<DATE> 2005/05/11/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
İşte derbi maç sonrası... 
</HEADLINE>
<TEXT>

     Türkiye Kupası finalinde Galatasaray’a 5-1 yenilen Fenerbahçe, bu sezon ezeli rakibiyle yaptığı ikinci maçtan da mağlubiyetle ayrıldı. 
     Birinci Süper Lig’in ilk yarısında Ali Sami Yen Stadı’nda yapılan karşılaşma Galatasaray’ın galibiyetiyle sonuçlanmıştı. 
     Sarı-kırmızılılar, bu maçta Necati’nin attığı golle ezeli rakibini 1-0 yenmişti. 
     Fenerbahçe ve Galatasaray bu sezon son kez ligin 33. haftasında Fenerbahçe Şükrü Saracoğlu Stadı’nda karşı karşıya gelecek. 
     
     GALATASARAY’DA BÜYÜK SEVİNÇ 

     Galatasaraylı futbolcular maçın bitimiyle birlikte büyük sevinç yaşadı. 
     Saha içinde biraraya gelen teknik heyet ve futbolcular, kenetlenerek büyük bir coşku yaşadı. Futbolcular daha sonra tribünlere, taraftarlarına koştu. Bu sırada, taraftarlar "I Love You Hagi" şeklinde tezahüratlarla teknik direktör Gheorghe Hagi’ye sevgi gösterilerinde bulundu. 
     
     RIBERY, FENERBAHÇE’YE İLK GOLÜNÜ ATTI 

     Galatasaray’ın bu sezon devre arasında transfer ettiği Frank Ribery, Fenerbahçe’ye karşı ilk golünü attı. 
     Fransız futbolcu, bu golle taraftarların tabiriyle "gerçek Galatasaraylı" oldu. 
     Bu arada ligin ilk yarısında Galatasaray’ın, Fenerbahçe’yi 1-0 yendiği maçın galibiyet golünü atan Necati, kupa finalinde de sarı-lacivertli fileleri havalandırdı. 
     
     ERSUN YANAL YORUM YAPTI 

     A Milli Futbol Takımı Teknik Direktörü Ersun Yanal, kupa finalinde yorumculuk yaptı. 
     Yanal, karşılaşmayı naklen yayınlayan Kanal D televizyonunda maç sırasında pozisyonları değerlendirdi. 
     Devlet Bakanı ve Başbakan Yardımcısı Mehmet Ali Şahin, karşılaşmayı protokol tribününden izledi. 
     
     GALATASARAYLI TARAFTARLAR HER GOLDEN SONRA MEŞALE YAKTI 

     Galatasaraylı taraftarlar, takımlarının Fenerbahçe’ye attığı her golden sonra tribünlerde meşale yaktı. 
     Gollerde büyük sevinç yaşayan tribünler, meşaleler yakarak özellikle ilk yarıda gelen 3 golü kutladı. 
     
     İLK YARI İSTATİSTİKLERİNDE FENERBAHÇE ÜSTÜN 

     Kupa finalinin ilk yarısını Galatasaray 3-1 önde kapatmasına rağmen, istatistiklerde Fenerbahçe’nin üstünlüğü vardı. 
     Topla oynama oranlarında Fenerbahçe yüzde 57, Galatasaray yüzde 43’lük paya sahip oldu. 
     Fenerbahçe rakip kaleye 8 isabetli şut atarken, sarı-kırmızılıların 3 isabetli şutu da golle sonuçlandı. 
     Sarı-kırmızılılar karşılaşmanın ilk yarısında hiç korner atışı kullanmazken, Fenerbahçe 4 korner atışı yaptı. 
     Topun oyunda kaldığı süre Fenerbahçe’de 12.24 olurken, Galatasaray’da 9.21 olarak tespit edildi. 
     
     BAŞKAN CANAYDIN FUTBOLCULARIN OMUZLARINDA 

     Karşılaşmanın ardından saha içine inen Galatasaray Kulübü Başkanı Özhan Canaydın ve yöneticiler, futbolcularla birlikte kupa şampiyonluğunu kutladı. 
     Başkan Canaydın’ı ortalarına alan futbolcular, sevinçlerini başkanla paylaşırken, daha sonra Canaydın’ı bir süre omuzlara aldı. 
     Diğer yöneticiler de futbolcularla sarmaş dolaş şampiyonluğu kutladı. 
     
     FENERBAHÇELİ FUTBOLCULAR GALATASARAYLILARI KUTLADI 

     Galatasaray’a yenilerek kupa hasretine son veremeyen Fenerbahçe’de futbolcular, maçtan sonra Galatasaraylı futbolcuları kutladı. 
     İkincilik madalyalarını almak için sahaya gelen sarı-lacivertli futbolcular, Galatasaraylı oyuncularla tokalaşıp, onlara sarılarak tebrik etti. 
     Hollandalı futbolcu Van Hooijdonk ise Necati ile forma değiştirdi. 
     
     BIÇAKCI’YA PROTESTO 

     Futbol Federasyonu Başkanı Levent Bıçakcı, kupa töreni için platforma geldiğinde, Galatasaraylı taraftarlarca protesto edildi. 
     Bıçakcı’nın ismi anons edildiğinde yuhalayan taraftarlar, "Bıçakcı istifa" diye bağırdı. 
     
</TEXT>
</DOC>
