<DOC>
<DOCNO> 336045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas17.html </URL>
<DATE> 2005/04/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Türk baba, annesinin evlatlık verdiği oğlunun velayet hakkını kazandı 
</HEADLINE>
<TEXT>

     Kazım Görgülü adlı baba, sevgilisi tarafından 1999 yılında doğar doğmaz evlatlık verilen oğlunun velayet hakkını kazandı. 
     Federal Anayasa Mahkemesi, Görgülü'nün velayet hakkını reddeden Naumburg Yüksek Eyalet Mahkemesi'nin kararını yasalara aykırı olduğu gerekçesiyle iptal etti. 
     Anayasa Mahkemesi'nin kararında, Naumburg Yüksek Eyalet Mahkemesi'nin, çocuğun babasından ayrılığıyla yeterince ilgilenmediği ve çocuğun kimin yanında daha mutlu olabileceğini araştırmadığı belirtildi. 
     Oğlunun velayetini alabilmek için yaklaşık 5 yıldan bu yana hukuk mücadelesi veren Görgülü, daha önce açtığı davaları kaybetmiş, ancak Strasbourg kentindeki Avrupa İnsan Hakları Mahkemesi'ne yaptığı başvuruyu kazanmıştı. 
     Naumburg Yüksek Eyalet Mahkemesi ise bu kararın Alman mahkemelerini bağlamadığı gerekçesiyle Görgülü'ye velayet hakkı verilmesine karşı çıkmıştı. 
     
</TEXT>
</DOC>
