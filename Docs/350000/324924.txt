<DOC>
<DOCNO> 324924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas14.html </URL>
<DATE> 2005/03/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Huzurevindeki sinema emektarı... 
</HEADLINE>
<TEXT>

     Ömrünün 50 yılını Yeşilçam'da geçiren, 500'den fazla filmde rol aldığını belirten Mustafa Dik 69 , Adana Huzurevi'nde afişlerle süslü odasında anılarıyla yaşıyor. 
     Huzurevindeki odasını Fatma Girik, Kadir İnanır, Bilal İnci, Erol Taş, Ayhan Işık, Kartal Tibet, Cüneyt Arkın ve Aytaç Arman gibi çok sayıda ünlüyle çektiği filmlerin afişleri ve fotoğraflarıyla süsleyen Mustafa Dik, AA muhabirine yaptığı açıklamada, yaşadığı tüm sıkıntılara rağmen Yeşilçam'daki yaşamının hayatının en güzel yılları olduğunu söyledi. 
     Maddi imkansızlıklar nedeniyle bir süre Sosyal Yardımlaşma ve Dayanışma Vakfı'ndan yardım aldığını, ancak aldığı yardım kira parasını karşılamayınca Adana Valiliği'nin devreye girmesiyle sırada bekleyen onlarca kişiye rağmen huzurevine yerleştirildiğini anlatan Mustafa Dik, afişleriyle süslediği odasında anılarıyla yaşıyor. Ömrünün 50 yılını Yeşilçam'da geçirdiğini, 500'den fazla filmde rol aldığını, filmlerin büyük bölümünde ikinci jön ve ''kötü adam'' karakterinde olduğunu vurgulayan Mustafa Dik, şöyle dedi 
     ''Fatma Girik ve Sadri Alışık ile Karakolda ayna var , Bilal İnci ile Büyük vurgun , Zuhal Olcay ile rol aldığım Amansız Yol filmleri yüzlerce filmimden sadece birkaçı. Bunun yanı sıra TRT için çekilen 38 bölümlük Orta Bereket ve Bulgaristan'daki göçmenleri konu alan Belene adlı filmde de rol aldım. Rol aldığım her filmde yüzlerce anım var. Şimdi afişlerine, çıkan gazete haberlerinin kupürlerine ve fotoğraflara bakarak sanki o yılları yeniden yaşıyorum.'' -''SİNEMA EMEKTARLARININ SIKINTILARI''- Sinema emektarlarının yaşadığı sıkıntıların aslında onların tutumundan kaynaklandığını savunan Mustafa Dik, konuşmasını şöyle sürdürdü 
     ''Aslında bunda suçlu biziz. Bugün yüzlerce sinema sanatçısı hayatlarının son dönemlerinde sanki eski Türk filmlerimizin bir sahnesini oynuyorlar. Hepsinin ayrı bir dramı, ayrı bir acıklı öyküleri var. Bunun nedeni ise parayı kazanırken tutmamak. Film setinden sonra birahaneye, meyhaneye gitmekle para tutulmaz. Her sanatçı, ömrünün son dönemlerinde kimseye muhtaç olmamak için zamanında önlem almalı.'' İki kez evlendiğini belirten Mustafa Dik, çocuklarının ikisinin İstanbul'da, ikinci evliliğinden olan kızının ise Urla'daki Çocuk Köyü'nde olduğunu, zaman zaman onları görmeye gittiğini söyledi. 
     Mustafa Dik, yaşadığı tüm zorluklara rağmen dünyaya yeniden gelse yine Yeşilçam'da olmayı arzu ettiğini sözlerine ekledi. 
     
</TEXT>
</DOC>
