<DOC>
<DOCNO> 310279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy18.html </URL>
<DATE> 2005/01/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'de kurultay için herşey hazır... 
</HEADLINE>
<TEXT>

     CHP'nin 13. Olağanüstü Kurultayı'nın yapılacağı Ahmet Taner Kışlalı Spor Salonu'nda hazırlıklar sürüyor. 
     Çankaya Belediyesi Temizlik İşleri Müdürlüğü ekipleri, salonun bahçesine getirilen su tankeriyle çevreyi yıkarken, bahçenin aydınlatılmasını sağlamak amacıyla elektrik direkleri dikildi. 
     Salona girişlerin manyetik kartla yapılacak olması nedeniyle kapılara elektronik turnikeler yerleştirildi. 
     Salonda basının bulunacağı ve konuşmaların yapılacağı platformlar ile ses ve ışık sistemleri kuruldu. Salonun tavanı CHP bayraklarıyla kaplanırken, konuşmaların yapılacağı platformun karşısındaki duvara, ''IMF dayatmasına, vurgun ekonomisine, teslimiyetçi siyasete hayır. Çözüm Sosyal Demokrasi. Çıkış İnsana, onun hukukuna, kimliğine ve emeğine saygıdır'' yazılı dev pankart asıldı. 
     Delegeler için salonun ortasına sandalyeler yerleştirildi. Salona delegeler dışında alınacak milletvekilleri ve özel davetliler tribünlerde oturacak. 
     Salon etrafında emniyet güçleri tarafından yoğun güvenlik önlemlerinin alındığı da görüldü. 
     
</TEXT>
</DOC>
