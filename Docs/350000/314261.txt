<DOC>
<DOCNO> 314261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonyas12.html </URL>
<DATE> 2005/02/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Akciğer hastalarına "soğuk hava" uyarısı... 
</HEADLINE>
<TEXT>

     İstanbul Üniversitesi Cerrahpaşa Tıp Fakültesi Öğretim Üyesi Prof. Dr. Ahmet Rasim Küçükusta, tüm yurdu etkisi altına alan soğuk havaların özellikle akciğer hastalarını etkilediğini vurgulayarak, astım ve KOAH gibi akciğer hastalarının rahat bir kış geçirmek için çok gerekli olmadıkça soğuk, yağmurlu, karlı ve rüzgarlı havalarda sokağa çıkmamalarını önerdi. 
     Prof. Dr. Küçükusta, AA muhabirine yaptığı açıklamada, tüm yurdu etkisine alan soğuk havalara dikkat çekerek, soğuk havadan en çok etkilenen ve hastanelerin acil servislerine giden kişilerin akciğer hastaları olduğunu söyledi. 
     ''Astım, KOAH gibi hastalığı olanları en çok rahatsız eden şey, havanın soğuk ve kuru olmasıdır. Soğuk hava, bronşları daraltarak öksürük, hırıltı ve nefes darlığına neden olur'' diyen Prof. Dr. Küçükusta, ayrıca kışın ev, işyeri gibi kapalı mekanların havasının da ısıtmaya ve pencerelerin kapalı tutulmasına bağlı olarak daha kuru olmasının da, bronşların daralmasına ve salgıların kurumasına yol açtığını bildirdi. 
     Prof. Dr. Küçükusta, insanlar kışın zamanlarının neredeyse tamamına yakınını kapalı mekanlarda geçirdikleri için, bu ortamların havasının kirliliği ve alerjenlerle daha yoğun karşılaşmalarının da astım krizlerini tetikleyen önemli bir neden olduğunu dile getirerek, kışın en çok rahatsızlık yaratan alerjenlerin ise ev akarları, evcil hayvanlar ve küf mantarları olduğunu kaydetti. 
     Bu alerjenlerin ev ortamında yılın her mevsiminde bulunduğunu, ancak kış aylarında söz konusu alerjenlerin miktarlarında önemli artışlar meydana geldiğine işaret eden Prof. Dr. Küçükusta, sözlerine şöyle devam etti 
     ''Kış aylarındaki astım krizlerinin ve KOAH ataklarının diğer önemli bir nedeni de, grip, soğuk algınlığı gibi viral ve bakterilerin neden olduğu enfeksiyonlardır. Çünkü soğuk havaya maruz kalınması, solunum yollarında mikroplarla savaşma gücü azalır. Solunum yollarına ulaşan mikroplar, akciğerlere yerleşerek, bronşit atakları ve zatürree gibi hastalıklara neden olurlar.'' 
     
     RAHAT BİR KIŞ NASIL GEÇİRİLİR 
     Prof. Dr. Ahmet Rasim Küçükusta, akciğer hastalarının rahat bir kış geçirmeleri için dikkat etmeleri gerekenlere ilişkin de şunları kaydetti 
     ''Astım ve KOAH gibi akciğer hastaları, rahat bir kış geçirmeleri için çok gerekli olmadıkça soğuk, yağmurlu, karlı ve rüzgarlı havalarda sokağa çıkmamalı, dışarı çıkması gerekenler çok kalın tek giysi yerine, daha sıcak tutan kat kat giyinmeyi tercih etmeli, dışarıda dolaşırken, ağız ve burun önüne bir kaşkol tutularak solunan havanın ısıtılması ve nemlenmesi sağlanmalı, soğuk havada astım krizine girenler de sokağa çıkmadan 15-20 dakika önce nefes açıcı spreylerini kullanmalıdır. 
     Astımlılar için ideal ısınma sistemi kaloriferdir. Katalitik ve borusuz sobalar uygun ısınma araçları değildir. Odun ve kömür sobalarının tütmemesi için gerekli önlemler alınmalıdır. Evde gazla çalışan ısınma, yemek pişirme araçlarından gaz kaçağı olup olmadığı kontrol ettirilmelidir. Ev düzenli olarak temizlenmeli, duvardan duvara halılar, özellikle de beton üzerinde bulunanlar kaldırılmalıdır. Yatak takımları haftada bir sıcak su ile yıkanmalı, yatak ve şilteler özel kılıflarla kaplanmalıdır. Kuştüyü yastık kullanılmamalıdır. Yatak odasında kumaş kaplı mobilya koltuk, kanepe, sandalye olmamalıdır. 
     Kedi, köpek gibi hayvanlar mümkünse ev dışında beslenmeli ve kesinlikle yatak odasına alınmamalıdır. Hayvan, haftada bir yıkanarak barındırdığı alerjenler azaltılmalıdır. Evde sigara içilmemelidir. 
     Gripten korunmak için her yıl Ekim-Kasım aylarında grip aşısı yaptırılmalıdır. Grip ve diğer solunum yolları salgınları sırasında, zorunlu olmadıkça toplum içine girilmemelidir.'' 
     
</TEXT>
</DOC>
