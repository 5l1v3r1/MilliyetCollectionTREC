<DOC>
<DOCNO> 338669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonsiy04.html </URL>
<DATE> 2005/05/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan İsrail ile Filistin arasında arabulucuk yapabiliriz... 
</HEADLINE>
<TEXT>

     Başbakan Recep Tayyip Erdoğan, İsrail ile Filistin'in 8 Şubat'ta ilan ettikleri ateşkesin, bölgede özlenen barış, güvenlik ve istikrar ortamının kurulması doğrultusunda kendilerini umutlandırdığını belirterek, ''İsrail ve Filistin'de yapacağım görüşmelerde, eğer taraflar arzu ederlerse, üzerimize düşebilecek arabuluculuk ve ülkemizde yapılabilecek buna yönelik konferanslar konusunda hazır olduğumuzu tekrar hatırlatacağız'' dedi. 
     Erdoğan, İsrail ve Filistin'i kapsayan Ortadoğu gezisi için hareketinden önce Esenboğa Havalimanı'nda düzenlediği basın toplantısında, yapacağı temaslar hakkında bilgi verdi. 
     Hafta içinde İsrail ve Filistin ticaret odaları temsilcilerinin, TOBB'un daveti üzerine Türkiye'de bulunduklarını anımsatan Erdoğan, bu ülkelerle ticaretin artırılması yönünde neler yapılabileceğinin ele alındığını söyledi. 
     İsrail ile çok boyutlu niteliğe sahip ilişkilerin, son dönemde özellikle ekonomik ve ticari alanda hızla geliştiğine işaret eden Erdoğan, şöyle konuştu 
     ''2004 yılı sonu itibariyle ikili ticaret hacmimiz, 2 milyar doları buldu. Ayrıca, Türkiye'yi ziyaret eden İsrailli turist sayısında da çok ciddi bir artışın olduğunu görmekteyiz. İsrail ile ilişkilerin iki ülkenin karşılıklı menfaatleri çerçevesinde genel anlamda gelişmekte olduğunu görüyoruz. Bu doğrultuda ziyaretim sırasında Türkiye-İsrail Sınai Araştırma ve Geliştirme İşbirliği Anlaşması da imzalanacak. İsrail'deki temaslarım sırasında Cumhurbaşkanı, Başbakan ve Başbakan Yardımcıları ile görüşeceğim.'' 

     
</TEXT>
</DOC>
