<DOC>
<DOCNO> 348580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko46.html </URL>
<DATE> 2005/06/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Serdengeçti YTL'nin benimsenmesi, beklediğimizden de iyi oldu 
</HEADLINE>
<TEXT>

     Merkez Bankası Başkanı Süreyya Serdengeçti, yılbaşında tedavüle çıkan Yeni Türk Lirası'nın YTL benimsenmesinin, beklediklerinden de iyi olduğunu söyledi. 
     Dünya Bankası ile Van Valiliği'nin katkılarıyla Kültür Müdürlüğü Salonu'nda düzenlenen ''Para Politikası'' konulu konferansa katılan Serdengeçti, konuşmasının ardından soruları yanıtladı. 
     Bir katılımcının ''Türk ekonomisinin geleceği, Avrupa Birliği ve IMF'de mi, yoksa Türk Cumhuriyetlerinde mi'' sorusu üzerine Serdengeçti, ''Türkiye ekonomisinin geleceği Türk insanındadır. IMF, Avrupa Birliği ve Türk Cumhuriyetleri ikinci planda yer almaktadır'' dedi. 
     Serdengeçti, ''enflasyonla mücadelenize muhalefet edenler oldu mu'' sorusuna karşılık, Türkiye'de enflasyonla mücadelede muhalefet cepheleriyle karşılaştıklarını, geçmişteki enflasyon ortamından zarar görmemiş kesimlerin, şimdiki ortama uyum sağlamakta güçlük çektikleri için muhalefet ettiğini söyledi. 
     Serdengeçti, YTL'ye yönelik soruları ise ''YTL ile ilgili hiç bir tereddütümüz yok. YTL'nin benimsenmesi, beklediğimizden de iyi oldu. Ama bizde çok iyi planlama yapmıştık. Tanıtımı ile ilgili çok ince planlama yaptık'' diye yanıtladı. 
     Konferansı Van Vali Yardımcısı Haldun Aksalman, YYÜ Rektör Yardımcısı Prof.Dr. Ayşe Yüksel, kamu kurum ve kuruluş temsilcileri ile vatandaşlar dinledi. 
     
</TEXT>
</DOC>
