<DOC>
<DOCNO> 344556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko04.html </URL>
<DATE> 2005/05/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Karpuz serada 20 YKr... 
</HEADLINE>
<TEXT>

     Karpuzun fiyatının, üretim bölgelerinde bile aracı karı nedeniyle, seradan tezgaha gelinceye kadar 5 katına çıktığı bildirildi. 
     Adana’nın merkez Seyhan İlçesi Ziraat Odası Başkanı Süleyman Girmen, AA muhabirine yaptığı açıklamada, tüm sebze-meyve türlerinde olduğu gibi, karpuzda da üretici ve tüketici yerine aracının yüzünün güldüğünü söyledi. 
     Girmen, karpuzun kilosunun serada tüccara 20 YKr’den satıldığını, üretim bölgelerindeki perakende satışının ise 1 YTL olduğunu ifade ederken, bu durumda ne üreticinin ne de tüketicinin yüzünün güldüğünü savundu. 
     Adana Çiftçiler Birliği Başkanı Cumali Doğru ise bu yıl mevsim koşullarının karpuzun lehine geliştiğini, bu sayede bol ve kaliteli ürün alacaklarını ümit ettiklerini, ancak aracı karı ve vergiler yüzünden tarladaki ürünle tezgahtakinin fiyatı arasında büyük fark oluştuğunu belirtti. 
     Doğru, kamyonlarla büyük kentlere gönderilen karpuzun yolda vergiler yüzünden fiyatının katlandığını belirterek, "yol güzergahındaki il, ilçe ve belde belediyeleri araçları durdurarak rüsum adı altında yasal dayanağı olmayan vergi topluyor" dedi. 
     Son günlerde sera karpuzunun hasadının yoğunlaşmasıyla artan sıkıntıların tek çözümünün, Hal Yasasında değişiklik yapılması olduğunu ifade eden Doğru, şunları söyledi 
     "Hal Yasası, çıktığı günden beri ne üreticiye ne de tüketiciye faydalı olmuştur. Bu nedenle yasada değişiklik yapılarak, üreticinin semt pazarlarına girişi sağlanmalı. Bu sayede aracılar yüzünden katlanan fiyat düşecek, üretici daha ucuz ve sağlıklı ürün yiyecek. 
     Tüm büyük kentlerde de üretim bölgelerinden getirilen ürünler pazara aracısız girmeli." 
     
     GEÇEN YIL SEVİNDİRMEMİŞTİ 
     Doğru, karpuzun geçen yıl üreticisini sevindirmediğini, hasadın başladığı günlerde havaların serin olmasının talep düşmesine neden olduğunu ifade ederken, "bu yılın karpuz sezonunu bin bir umutla açan karpuz üreticilerinin, belediye zabıtalarından kurtarılmasını istiyoruz" dedi. 
     Aracı karı ve vergiler yüzünden üreticinin yok pahasına çalıştığını anlatan Doğru, böyle devam ettiği takdirde sadece karpuzda değil tüm sebze-meyvede aracıların kazanmaya devam edeceğini kaydetti. 
     Doğru, hükümetin 15 Nisan’dan itibaren ithal karpuz girişini durdurması ve bu konudaki uzatma taleplerini ret etmesini ise sevinçle karşıladıklarını belirterek, "aynı duyarlılık sınır ticareti konusunda da gösterilmeli. Sınır valileri uyarılıp, sınır ticaretiyle karpuz girişine izin verilmemeli" dedi. 
     
</TEXT>
</DOC>
