<DOC>
<DOCNO> 312084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo25.html </URL>
<DATE> 2005/02/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çalımbay En büyük dezavantajım zaman... 
</HEADLINE>
<TEXT>

     Beşiktaş Teknik Direktörü Rıza Çalımbay, elindeki kadroya sonuna kadar güvendiğini belirterek, ''Futbolda galibiyet de mağlubiyet de olur. Ben her şeyin hesabını vermeye hazırım, kendime güveniyorum'' dedi. 
     BJK Nevzat Demir Tesisleri'nde basın toplantısı düzenleyen siyah-beyazlıların yeni teknik direktörü Çalımbay, takımın başına geç geldiğini belirterek, ''Biraz daha erken gelseydim takımla çalışmak daha rahat olurdu. Ama hiçbir mazerete sığınmıyorum. Bu takım benim takımım değil, kurulmuş bir takım, elimdeki kadro bu diyebilirdim. Buraya gelirken kadroyu ve takımın yerini biliyordum. Bizim için önemli olan bu seneyi çok iyi şekilde bitirmek. Önümüzdeki yıl bambaşka bir Beşiktaş olacak'' diye konuştu. 
     Hem yönetimin, hem taraftarların verdikleri destekten dolayı çok mutlu olduklarını anlatan Rıza Çalımbay, şöyle devam etti 
     ''İşimizin ve taraftarın beklentisinin bilincindeyiz. Malatyaspor maçında oyuncularımın hırsı, arzusu beni çok mutlu etti. Bunu futbola da yansıtacağız. Taraftarımızı tekrar kazanmamız lazım. Bunun için içerde ve deplasmanda çok iyi bir galibiyet serisi yakalamamız lazım. Gençlerbirliği maçını kesinlikle kazanmamız gerekiyor. Ziya veya Samet hocayla karşılaşmak ayrı bir duygu. Biz ligde hep karşılaştık. Bizim şimdi rekabetten çok şiddetle puana ihtiyacımız var. Tek düşüncemiz galibiyet.'' 
     
     ''16 TANE FİNAL MAÇIMIZ VAR'' 

     Takımla çok fazla çalışma fırsatının olmadığını vurgulayan Çalımbay, ''Benim en büyük dezavantajım zaman. Devre arasında gelseydik böyle bir sorun olmazdı. Kısa sürede futbolculara özgüven kazandırmak lazım. 16 tane arzulu ve istekli oynamamız gereken maçlar var'' dedi. 
     Rıza Çalımbay, ideal bir kadroları olduğunu, 16 maçta her oyuncuya ihtiyacı olacağını söyledi. Kadroya giremeyen oyuncuları da hem fizik hem de düşünce açısından hazır tutmak istediğini anlatan Çalımbay, şöyle konuştu. 
     ''16 tane final maçımız var. Her çarşamba hazırlık maçı yapmamın nedeni oynamayan arkadaşları hazır tutmak. Zamanımız yok. Önümüzde çok büyük hedef var. Bizim için 1 saniye, 1 dakika da önemli. Birlik beraberlik içinde kenetlenmiş bir takım yaratmamız lazım. Elimizdeki oyunculardan en iyi şekilde yararlanmaya çalışacağız. Kimse gereksiz kart görmemeli, herkes işinin bilincinde olmalı. Futbol bu her şey olabilir. Ama futbolun dışında bizi geriye götürecek olayların hiçbirine izin vermeyeceğiz. Yönetimin ve taraftarın büyük desteği var. Manevi açıdan hiçbir sorun yaşamayacağız. Bütün futbolcuların hala tam kapasite oynadıklarını zannetmiyorum. Daha yukarı çıkacaklarına inanıyorum.'' 

     
</TEXT>
</DOC>
