<DOC>
<DOCNO> 327181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/ekonomi/aeko.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'e 3.1 milyar dolar veririz, çağrı muafiyeti isteriz' 
</HEADLINE>
<TEXT>


Çukurova'nın Turkcell'deki hisselerinin yüzde 27'sinin 3.1 milyar dolara alınması konusunda ön anlaşma yapıldığını duyuran TeliaSonera, satışın gerçekleşmesi için en önemli koşulun 'çağrı muafiyeti' olduğunu açıkladı 

EKONOMİ SERVİSİ 

TeliaSonera ve Çukurova Grubu, Turkcell'deki yüzde 27 oranındaki Çukurova hissesinin, TeliaSonera'ya satışı konusunda anlaşmaya varıldığını açıkladı. 3.1 milyar dolarlık hisse alım operasyonu tamamlandığında, Turkcell'de çoğunluk hisseleri TeliaSonera'ya geçmiş olacak. TeliaSonera, satış için, Sermaye Piyasası Kurulu'nun SPK 'çağrı muafiyeti' vermesinin şart olduğunu açıkladı. 
Dün, her iki şirketten yapılan açıklamada, satış sonrasında TeliaSonera'nın şirketteki payının yüzde 64.3'e yükseleceği, Turkcell'in ise doğrudan veya dolaylı olarak sahip olduğu yüzde 13.5'lik hissesiyle, şirketin ortağı olarak kalacağı belirtildi. 

'Daha fazla istemiyoruz' 
TeliaSonera açıklamasında, Turkcell'in mevcut yönetim kadrosunun şirketin güçlü performansına katkısının bilincinde olunduğu, şirketi daha da ileriye taşıyacağına ve gelecekte doğabilecek fırsatları değerlendirebileceğine güvenildiği belirtildi. Bu açıklama, mevcut yönetimin devam edeceği şeklinde yorumlandı. 
Gerek TeliaSonera, gerek Çukurova açıklamasında, gerekse TeliaSonera CEO'su Andreas Igel'in açıklamalarında, satışın gerçekleşebilmesi için en önemli şartın 'çağrı muafiyeti' olduğu vurgulandı. 3.1 milyar dolarlık fiyatın Turkcell için doğru bir fiyat olduğunu belirten Igel, 'çağrı muafiyeti konusunda şunları söyledi 
"Belirli şeyler çok önemli. Resmi onay sürecinden geçmesi, onayların alınması gerekiyor. Ama bizim açımızdan en önemli koşul, SPK'nin bizi çağrıda bulunma konusundaki yükümlülükten muaf tutması. Çünkü Turkcell'den daha fazla hisse almak istemiyoruz. Turkcell'le yerel bir şirket olarak ortaklığı sürdürmek, hisselerimizi bu düzeyde tutmak istiyoruz. Turkcell'le çok dostane bir anlaşma yaptık. Turkcell'in Türkiye'deki ismi ve konumu son derece net. Borsada kote durumunu da sürdürmesini istiyoruz." 
Satışın önce Telekomünikasyon Kurumu, ardından Rekabet Kurumu onayından geçmesi gerekiyor. 

Çağrı muafiyeti nedir Mevzuata göre bir şirket, başka bir şirketin sermayesinin yüzde 25 veya üstünde bir miktarı satın alırsa, aldığı şirketin diğer hissedarlarına da "hissesini satmak isteyen varsa, alabilirim" çağrısı yapmak zorunda. Ancak bazı hallerde alıcı şirket bu zorunluluktan muaf tutulabiliyor. TeliaSonera'ya çağrı muafiyeti tanınmazsa, halka açık olan yüzde 16.3'lük kısmı elinde tutan hissedarlardan satmak isteyenlerin de hisselerini alması gerekecek. 
Ancak şirket, Çukurova'ya Turkcell hisseleri için borsadaki hisse değerinin üzerinde yüzde 13 primli fiyat verdi. Aynı fiyattan diğer hissedarların hisselerini de almak durumunda kalırsa, ilave 1.7 milyar dolar daha ödemek zorunda olacak. Şirket, 'Ben başka hisse almak istemiyorum' diyerek, bu zorunluluktan muafiyet istiyor. 

En büyük satış hisseyi değerlendirdi Ernest Young Türkiye Kurumsal Finansman Bölüm Başkanı Can Deldağ, TeliaSonera'nın 3.1 milyar dolarlık Turkcell hissesi operasyonunun, Türkiye'de bugüne dek gerçekleştirilen en büyük hisse alım işi olduğunu söyledi. Deldağ, önceki en büyük işlem olan Aria - Aycell birleşmesinin değerinin açıklanmadığını belirterek, "Ama Turkcell hisse satışının altında olduğu kesin" dedi. TeliaSonera'nın teklifinin Çukurova Grubu'nca uygun bulunmasıyla dün Turkcell hisseleri yüzde 4.48, Yapı Kredi hisseleri de yüzde 8 artış gösterdi. TeliaSonera hisseleri ise Paskalya nedeniyle işlem görmedi. 

Turkcell'in yüzde 27'sini aldı - TURKCELL HOLDİNG Şirket Payı Çukurova Hol. 32.89 TeliaSonera 47.09 Yapı Kredi 20.02 - TURKCELL İLETİŞİM Turkcell Hol 51 Sonera Hol. B.V 13.07 Çukurova Yatırım 2.93 Çukurova Holding 7.40 Yapı Kredi 2.90 Genel Sigorta 0.07 MV Holding 4.32 MV Yatırım 1.75 Bilka Bilgi 0.18 Diğer 0.05 Halka açık 16.33 - TURKCELL Çukurova satılan 27.17 TeliaSonera 37.09 Çukurova Gr. 10.40 Yapı Kredi 2.94 MV Grup 6.07 Halka açık 16.33 Diğer 0.23 

</TEXT>
</DOC>
