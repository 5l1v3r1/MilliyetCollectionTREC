<DOC>
<DOCNO> 316514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur09.html </URL>
<DATE> 2005/02/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kızıltepe'de açığa alınan 4 polis, göreve döndü 
</HEADLINE>
<TEXT>

     DHA 

      MARDİN'in Kızıltepe İlçesi'nde 21 Kasım 2004 tarihinde PKK Kongra-Gel'e üye teröristleri ele geçirmek amacıyla düzenlenen ve 12 yaşındaki Uğur Kaymaz ile babası 31 yaşındaki Ahmet Kaymaz'ın öldürülmesi ile sonuçlanan operasyona katılarak, açığa alınan, Emniyet Müdürlüğü Özel Harekat Şubesi'ndeki 4 polis, göreve döndü. İçişleri Bakanlığı, haklarında Mardin 2'nci Ağır Ceza Mahkemesi'nde dava açılan polisleri başka illerde görevlendirdi. 
     Kızıltepe İlçesi'nde Uğur ve Ahmet Kaymaz'ın öldürüldüğü operasyonda görev alan ve haklarında Meşru müdafa sınırının aşılması suretiyle faili belli olmayacak şekilde adam öldürmek' suçundan 4'er yıl hapis istemiyle dava açılan Mardin Emniyet Müdürlüğü Özel Harekat Şubesi'nde görevli Salih Ayaz, Yaşafettin Açıksöz, Seydi Ahmet Töngel ve Mehmet Karaca görevlerine iade edildi. Olaydan sonra Emniyet Müdür Yardımcısı Kemal Dönmez ile birlikte açığa alınan polisler hakkında Emniyet Genel Müdürlüğü'nce idari soruşturma başlatıldı. Bu soruşturma kapsamında müfettişler tarafından hazırlanan raporda, Kemal Dönmez ile 4 polisin olayda kusurlu oldukları belirtildi. Kusurun Ahmet ve Uğur Kaymaz'ın öldürülmesinden değil, olayda 1 örgüt mensubunun evin arka bahçesinden kaçmasından dolayı olduğu belirtildi. 
     Açığa alınan polisler, haklarındaki idari soruşturmanın tamamlanmasından sonra can güvenlikleri olmadığı gerekçesiyle İçişleri Bakanlığı ve Emniyet Genel Müdürlüğü'nün onayı ile Mersin, Kocaeli, Bursa ve İstanbul Emniyet Müdürlüğü Özel Harekat Şubesi bünyesinde görevlendirildi. 4 polis, 13 Şubat günü ise Mardin 2'nci Ağır Ceza Mahkemesi'ne dilekçe gönderdi. Polisler, başka ile tayin edildiklerini, can güvenlikleri olmadığı için duruşmada sanık sandalyesine oturmak istemediklerini, ifadelerinin görevlendirildikleri ilin Cumhuriyet başsavcılıkları aracılığıyla talimatla alınması isteminde bulundu. Polislerin 21 Şubat pazartesi günkü duruşmaya katılmayabilecekleri belirtildi. 
     Davaya gözlemci olarak TBMM İnsan Hakları Komisyonu üyeleri ile çok sayıda sivil toplum kuruluşu temsilcilerinin katılması, ayrıca Diyarbakır, Mardin, Batman, Şırnak, Siirt'in yanı sıra bölge illerinden çok sayıda avukat davaya müdahil olarak katılması bekleniyor. 
     
</TEXT>
</DOC>
