<DOC>
<DOCNO> 323256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur21.html </URL>
<DATE> 2005/03/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bingöl'deki deprem "Hastaneye şu ana kadar hafif yaralı 7 kişi başvurdu" 
</HEADLINE>
<TEXT>

     Bingöl'ün Karlıova İlçesi Kaymakamı Erkan Çapar, Karlıova Devlet Hastanesi'ne şuana kadar hafif yaralı 7 kişinin başvurduğunu bildirdi. 
     Çapar, AA muhabirine yaptığı açıklamada, depremin ardından bölgedeki araştırmaların devam ettiğini, şuana kadar can kaybına ilişkin bilgi gelmediğini söyledi. 
     Çapar, depremin ardından Karlıova Devlet Hastanesi'ne şimdiye kadar hafif yaralı 7 kişinin başvurduğunu bildirdi. 
     İrtibat kurulan köylerde şimdiye kadar can kaybına ilişkin bir durum olmadığını anlatan Çapar, ulaşılamayan az sayıda köy kaldığını, bunlara da kar üstü araçlarla ulaşılacağını ifade etti. 
     Depremin ardından ilçede artçı depremlerin hissedilmediğini belirten Çapar, halkın sakinleştiğini ve vatandaşların bir kısmının evlerine girmeye başladıklarını söyledi. 
     Çapar ayrıca, Kızılay, Bingöl Valiliği ve Tugay Komutanlığı tarafından bölgeye çadır gönderilmeye başlandığını bildirdi. 
     Öte yandan, Sağlık Bakanı Recep Akdağ da depremin şiddetli hissedildiği Erzurum'un Çat İlçesi'ne ulaştı. 
     Bakan Akdağ, AA muhabirine yaptığı açıklamada, can kaybına ilişkin olarak kendilerine de bir bilgi ulaşmadığını söyledi. 
     İçişleri Bakanı Abdulkadir Aksu ve Bayındırlık ve İskan Bakanı Zeki Ergezen ile telefonla görüştüğünü belirten Akdağ, her iki bakanın da bölgeye gelmek istediğini ancak bölgedeki hava şartları nedeniyle bunun gerçekleşemedeğini bildirdi. 
     Akdağ ayrıca, evleri hasar gören vatandaşlar için çadır talep ettiklerini söyledi. 
     
</TEXT>
</DOC>
