<DOC>
<DOCNO> 329537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/siyaset/siy01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstifa' sözü kızdırdı 
</HEADLINE>
<TEXT>


Başbakan Erdoğan, Kızılcahamam'daki AKP kampında istifaları gündeme getiren bir milletvekiline, "Konuyu kapatın. Gündemimizde yok" diye tepki gösterdi 


Başbakan Recep Tayyip Erdoğan başkanlığında, Kızılcahamam'da yapılan kampta, AB süreciyle ilgili başmüzakerecinin kim olacağı da tartışıldı. Toplantının basına kapalı bölümünde, Ağrı Milletvekili Melik Özmen, Türkiye Cumhuriyeti'nin diğer ulus devletler gibi kurulduğunu belirterek, "Kuruluş aşamasında bir emekli general, İsmet Paşa başmüzakereciydi. AB de en az Lozan kadar önemlidir. Başmüzakereci bir emekli general olmalı. Ayrıca seçimlerde yüzde 7 oy alan partilerden de hükümetin oluşturacağı müzakere heyetine kişiler alınmalı" dedi. 
Bu öneriyle ilgili yorum yapmayan Erdoğan, milletvekili istifalarını gündeme getirmek isteyen Van Milletvekili Maliki Ejder Arvas'a, "İstifalar gündemimizde yok Ejder Bey. Bu konuyu kapatın" diye sert çıktı. 

Sorunlar anlatıldı 
33 milletvekilinin konuştuğu, bakan ve bürokratlarla ilgili sorunlarını anlattığı toplantıda, Trabzon Milletvekili Asım Aykan da şunları söyledi "Önümüzde 2.5 yıllık bir süreç var. Dikkat etmeliyiz. Meclis içinde bir çare üretmeliyiz. Bakanlarla, milletvekilleri arasındaki koordinasyon sorununu çözecek bir istişare mekanizmasına ihtiyaç var. İyi şeyler yapıyoruz, ama anlatamıyoruz. Bir tanıtım şirketi ile anlaşıp bunları duyurmalıyız." 

Voleybolda yenildiler 

AKP milletvekilleri, Kızılcahamam kampının birinci gününde kar yağışı altında önce otelin bahçesinde yürüyüş yaptı, sonra Maliye Bakanlığı'nın voleybol takımıyla kapalı spor salonunda maç yaptı. "İddialıyız" diye maça başlayan milletvekilleri, 3 - 1 yenilince, "Rakiplerimiz gençti ama biz de iyi bir oyun sergiledik" dedi 


</TEXT>
</DOC>
