<DOC>
<DOCNO> 331247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas03.html </URL>
<DATE> 2005/04/07/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Birada kanser riski 
</HEADLINE>
<TEXT>

     ANKARA Milliyet 

Hacettepe Üniversitesi Tıp Fakültesi Onkoloji Enstitüsü'nden Prof. Dr. İbrahim Güllü, birada "ürotan" adlı kanserojen bir madde bulunduğunu, yapılan araştırmalara göre, bira içenlerde kalın bağırsak kanseni riskinin arttığını bildirdi. Güllü, biranın kadınlarda ayrıca meme kanseri riskini arttırdığını da söyledi. 
     Güllü, Türk Kanser Araştırma ve Savaş Kurumu'nca düzenlenen Kanser Haftası etkinlikleri çerçevesinde dün Çankaya Çağdaş Sanatlar Merkezi'nde konferans verdi. Gırtlak kanseri vakalarından yüzde 95'inin sigara kaynaklı olduğunu ifade eden Güllü, 35 yaşında iken günde 25 veya daha fazla sigara içen bir kişinin, 75 yaşından önce akciğer kanserine yakalanma riskinde yüzde 13'lük artış yaşanacağını kaydetti. 
     
     Pasif içiciliğe dikkat 
     Güllü, sigara içmeyenlerde görülen akciğer kanseri vakalarından yüzde 17'sinin çocukluk veya gençlik dönemdeki pasif içicilik sonucunda ortaya çıktığını bildirdi. Sigara içmeyen akciğer kanserli hastalar üzerinde yapılan araştırmalarla pasif içicilik riskine dikkat çekildiğini kaydeden Güllü, sigara içmeyen hastalardan 3'te 1'inin sigara içen biriyle yaşadığını belirtti. 
     "Eskiden alkolün bu kadar zararlı olduğunu bilmiyor, hatta 1 - 2 kadeh kırmızı şarabın kalbe iyi geldiği için içilmesini öneriyordum. Son yıllarda şarap bile önerilmesini doğru bulmuyorum" diyen Güllü, sonuçta kanser riskinde artış yaşandığını vurguladı. Alkollü içki tüketenlerde, ağız boşluğu, gırtlak, yemek borusu, karaciğer kanserine yakalanma riskinin arttığına işaret eden Güllü, alkol miktarı en az olan birayı da riskli bulduğunu kaydetti. 
     Bira ile genellikle patates kızartması ve tuzlu kuruyemişler tüketildiğini de anımsatan Güllü, bunun kanser riskini daha da artıracağını bildirdi. Alkol ve sigara ikilisini de dikkat çeken Güllü, "İkisi birlikte alınırsa, kanserojen etki 1 kattan 5 kata çıkar, kanserojenler karaciğerde emilmeden direkt kana geçer. Yani kanserle alkol arasında direkt etkileşim var" diye konuştu. 
     
     Nar suyu için 
     Güllü, kanserden korunmak için şu öğütleri verdi 
     Sigara ve alkolden uzak durun. 
     Güneş ışığında fazla kalmayın. 
     Gereksiz ilaç kullanımından kaçının. 
     Böcek ilacı gibi pestisitler ve kimyasal toz - dumandan uzak durun. 
     Soya filizi, kuru fasulye, Omega - 3 yağ asitleri, yoğurt, hakiki bal, kuşburnu, adaçayı, ıhlamur, yeşil çay, greyfurt, portakal ve nar suyu, çilek, karpuz, şeftali, kivi, ananas ve elma tüketin. 
     
</TEXT>
</DOC>
