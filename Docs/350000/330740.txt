<DOC>
<DOCNO> 330740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko39.html </URL>
<DATE> 2005/04/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Cari işlemler dengesi Şubat'ta yüzde 3 arttı... 
</HEADLINE>
<TEXT>

     Türkiye'de, Şubat ayı verilerine göre cari açık, bir önceki yılın aynı ayına göre yüzde 3 oranında artarak 2 milyar 282 milyon dolar oldu. 
     Merkez Bankası, Şubat ayına ilişkin ödemeler dengesi verilerini açıkladı. 
     Buna göre, Şubat ayı dış ticaret açığının, ödemeler dengesi tablosunda yer aldığı şekliyle, bir önceki yılın aynı ayına göre yüzde 8 oranında artarak 1 milyar 940 milyon dolar olarak gerçekleştiği, net turizm gelirlerinin yüzde 2,4'lük artışla 300 milyon dolara ulaştığı tahmin edildi. 
     Böylece, Ocak-Şubat 2005 dönemi cari işlemler hesabı da, bir önceki yılın aynı dönemine göre yüzde 20,3 artışla 3 milyar 806 milyon dolar açık verdi. 
     2005 yılı Ocak-Şubat dönemi verilerine göre dış ticaret açığı, ödemeler dengesi gösterimi uyarınca bir önceki yılın aynı dönemine göre yüzde 25.1 artışla 3 milyar 474 milyon dolar oldu. 
     Bu gelişmede, ihracat gelirlerinin yüzde 25.2 oranında artarak 10 milyar 357 milyon ABD Doları olarak gerçekleşmesi ve bavul ticaretinin yüzde 0.7'lik artışla 540 milyon dolara ulaşmasına rağmen, altın dahil ithalat harcamalarının yüzde 23 oranında artarak 15 milyar 289 milyon dolara ulaşmasından kaynaklandı. 
     Öte yandan ödemeler dengesi bilançosunda net hata noksan kalemi kapsamında ise 2005 yılının Şubat ayında 785 milyon dolar, Ocak-Şubat döneminde ise 355 milyon dolar kaynağı belirsiz para girişi oldu. 
     2004 yılının Ocak-Şubat döneminde net hata noksan kalemi kapsamında kaynağı belirsiz para çıkışı tutarı 2 milyar 434 milyon dolar olarak gerçekleşmişti. 
     
     HİZMETLER DENGESİ 

     Hizmetler dengesi, Ocak-Şubat 2005 döneminde bir önceki yılın aynı dönemine göre yüzde 17.3 oranında artarak 644 milyon dolar tutarında fazla verdi. 
     Turizmle ilgili 1. dönem anket çalışmaları henüz sonuçlanmadığından Ocak ve Şubat ayları için kullanılan tahmini verilere göre, turizm gelirlerinin bir önceki yılın Ocak-Şubat dönemine göre yüzde 15.5 oranında artarak 1 milyon 276 milyon dolara ulaşmasına rağmen turizm giderlerinin yüzde 43.2 oranında artarak 544 milyon dolara çıkmasının etkisiyle, net turizm gelirlerinin bir önceki yılın dönemine göre yüzde 1 artarak 732 milyon dolar olması beklendi. 
     Hizmetler başlığının diğer önemli bir kalemi olan taşımacılık kalemi incelendiğinde ise gelirler, 2004 yılının Ocak-Şubat dönemine göre yüzde 43.9 oranında artarken, ithalattaki artışa paralel olarak taşımacılık kaleminin bir alt kalemi olan navlun giderlerinde gözlenen yüzde 27.7'lik artıştan dolayı taşımacılık giderleri yüzde 44.9 oranında arttı. 
     Böylece net taşımacılık giderleri, 2005 yılı Ocak-Şubat döneminde 2004 yılının aynı dönemine göre yüzde 47.4 oranında artarak 202 milyon dolara yükseldi. 
     
     YATIRIM GELİRİ 

     2004 Ocak-Şubat döneminde 1 milyar 96 milyon dolar, 2005 yılının aynı döneminde ise 1 milyar 134 milyon dolar net ödemeyle sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve faizlerden oluşan diğer yatırım gelirlerinde Şubat ayında gerçekleşen net çıkışlar, sırasıyla 9 milyon, 182 milyon ve 451 milyon dolar oldu. 
     Ocak-Şubat 2005 döneminde, diğer yatırımlar altında yer alan uzun ve kısa vadeli kredilere ilişkin faiz giderleri, 2004 yılının aynı dönemine göre yüzde 22.7 oranında artarak 774 milyon dolar olarak gerçekleşti. 
     
     CARİ TRANSFERLER 

     Bir önceki yılın Ocak-Şubat dönemiyle karşılaştırıldığında cari transferler, 2005 yılının aynı döneminde yüzde 0.6 oranında azalarak 158 milyon dolar oldu. 
     Söz konusu dönemde, işçi gelirlerinden kaynaklanan girişler, bir önceki yılın aynı dönemine göre yüzde 13.3 azalarak 117 milyon dolar olarak gerçekleşti. 
     2005 yılının ilk iki ayında finans hesaplarında gerçekleşen net sermaye girişi, bir önceki yılın aynı dönemine göre yüzde 38.4 oranında azalarak 3 milyar 451 milyon dolar oldu. 
     2005 yılı Ocak-Şubat döneminde doğrudan yatırımlar kaleminde net 273 milyon dolar giriş gerçekleşti. 
     
     PORTFÖY YATIRIMLARI 

     2004 yılı Ocak-Şubat döneminde 1 milyar 881 milyon dolar olarak gerçekleşen portföy yatırımlarından kaynaklanan net sermaye girişi 2005 yılının aynı döneminde 4 milyar 491 milyon ABD Doları oldu. 
     Yurtdışında yerleşik kişiler, Şubat ayında hisse senedi piyasasında 485 milyon dolar ve devlet iç borçlanma senetleri piyasasında da 1 milyar 543 milyon dolar tutarında net alım gerçekleştirdi. 
     2005 yılının Ocak-Şubat döneminde ise söz konusu piyasalarda sırasıyla 1 milyar 294 milyon ve 2 milyan 627 milyon dolar net alım oldu. 
     Diğer yatırımlar kapsamında, ticari ve diğer krediler ile mevduatlardan oluşan bu kalemde 2004 yılı Ocak-Şubat döneminde 3 milyar 150 milyon dolar, 2005 yılının aynı döneminde de 192 milyon dolar net giriş gerçekleşti. 
     
</TEXT>
</DOC>
