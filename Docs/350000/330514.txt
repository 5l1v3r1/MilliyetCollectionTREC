<DOC>
<DOCNO> 330514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur35.html </URL>
<DATE> 2005/04/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
8 yıl önce örgütten kaçan PKK üyesi İzmir'de yakalandı 
</HEADLINE>
<TEXT>

     İzmir'de düzenlenen operasyonda, terör örgütü adına çeşitli faaliyetlerde bulunduğu ve 8 yıl önce örgütten kaçarak İzmir'e yerleştiği belirlenen kişi yakalandı. 
     Alınan bilgiye göre, Terörle Mücadele Şube Müdürlüğü ekipleri, yaptığı istihbarat çalışmaları sonrası, terör örgüt PKK Kongra-Gel üyesi Sadık K'nın 26 İzmir'de bir benzin istasyonunda çalıştığını belirledi. 
     Ekipler yaptıkları operasyonla Sadık K'yı yakalayarak gözaltına aldı. 
     Zanlının 1993 yılında Diyarbakır'da terör örgütüne katıldığı, Tunceli-Elazığ arasındaki bölgede terör örgütü adına ''yol kesme, pusu atma, keşif yapma, taciz ateşinde bulunma, lojistik destek sağlama, haraç toplama, trafo ve elektrik direklerine zarar verme'' gibi eylemlere katıldığı, ''sözde manga komutanlığı'' görevinde bulunduğu belirtildi. 
     Terör örgütünce 1997'de, Trabzon'daki Akyüz Oteli'nin sahibinin öldürülerek, eşyalarının yakılması ve yağma edilmesi eyleminde keşif görevinde bulunduğu iddia edilen Sadık K'nın, daha sonra örgütten kaçarak İzmir'e yerleştiği ve evlendiği kaydedildi. 
     Bingöl'deki operasyonda ele geçen terör örgütüne ait dokümanlarda adı bulunan ve hakkında arama kararı bulunduğu bildirilen Sadık K, sorgusunun ardından İzmir 8. Ağır Ceza Mahkemesi Savcılığı'na sevk edildi. 
     
</TEXT>
</DOC>
