<DOC>
<DOCNO> 348324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur17.html </URL>
<DATE> 2005/06/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kimliğini kaybetti, hayatı karardı 
</HEADLINE>
<TEXT>

     Mustafa ERCAN- Mustafa İNSAN MERSİN, DHA 

      MERSİN’de oturan 39 yaşındaki Ahmet Edip Ünalcı, kimlik bilgileri başkaları tarafından kullanılıp adına Denizli’de şirket kurulunca hakkında 33 dava açıldı ve cezaevine girdi. 
     Yusuf Kılınç Mahallesi 83027 Sokak 25 numaralı evde oturan Ahmet Edip Ünalcı’nın hayatını zindan eden olaylar zinciri 8 ay önce doğumu yaklaşan eşi 25 yaşındaki Zeynep Ünalcı ve kendisi için Yeşil Kart çıkarmak için Mersin Defterdarlığı’na gitmesiyle başladı. Ünalcı, gerekli evrakı tamamlamak için gittiği Defterdarlık'ta, adına Denizli’de Ünalcı Medikal Reklamcılık Metal Nakliye ve Kimyevi Maddeler Şirketi’nin kurulduğu öğrenince Cumhuriyet Savcılığı’na başvurdu. Yapılan araştırmanın ardından Ünalcı, eşi ve kendisi için Yeşil Kartı’nı aldı. Bu kartla eşi doğum yapıp, kız çocuk dünyaya getirdi. 
     
     33 DAVADAN 18’SİNDE BERAAT ETTİ 
     Kızları Sudenur Ayşe ile birlikte günlerini geçiren ailenin mutluluğuna adına şirket kuran kişi veya kişilerin piyasaya dağıttığı çeşitli bankalara ait çekler ve şirket borçları nedeniyle İstanbul Kadıköy, Şişli, Karaman, Nazili ve Denizli’de açılan davalar nedeniyle gölge düştü. Bu davalarla ilgili Ünalcı hakkında gıyabi tutuklama kararı çıktı. Bundan habersiz olan Ünalcı yakalandı ve Karşılıksız çek ve dolandırıcılık’ suçundan hakkında bulunan gıyabi tutuklama kararı yüzüne karşı okunarak Erdemli Kapalı Cezaevi’ne konuldu. Hakkında 33 dava açıldığını öğrenince neye uğradığını şaşıran Ünalcı, davaya neden olan evrakta İstanbul Fatih Nüfus Müdürlüğü’nden alındığı gözüken kimlikte annesinin kızlık soyadı, imzası ve fotoğrafı tutmayınca 18 davadan beraat etti. 
     Ünalcı’nın tutukluluğu diğer davaları nedeniyle sürerken, 25 yaşındaki eşi Zeynep Ünalcı, davaların biran önce bitmesini ve eşinin serbest kalmasını bekliyor. Eşi adına şirket kurup piyasayı dolandıran kişilerin serbestçe dolaştığından yakınan Zeynep Ünalcı, Suçsuz olan eşim ise günlerini cezaevinde geçirip kahroluyor. Yetkililerden eşimin serbest bırakılmasını istiyorum. Oturduğum evin kirasını bile veremiyorum. Avukat tutacak paramız bile yok. Tek umudumuz adalet'' dedi. 
     Ahmet Edip Ünalcı'nın ağabeyi 37 yaşındaki Uğur Ünalcı ise, kimlik bilgilerinin daha önce çalışıp ayrıldığı işyerlerinden alınmış olabileceğini söyledi. Ünalcı, Kardeşimin adına Denizli’de şirket kurulmuş. Bu şirketi kuran ya da kuranlar onun adına 14 ilde çeşitli bankalardan aldıkları çeklerle piyasayı dolandırmış. Suçu günahı olmayan birinin cezaevinde yatmasının hesabını soracağız'' diye konuştu. 
     
</TEXT>
</DOC>
