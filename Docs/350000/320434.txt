<DOC>
<DOCNO> 320434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur06.html </URL>
<DATE> 2005/03/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kore gazisi, Rize'nin kurtuluş günü kutlanırken heyecanla tetiğe bastı 
</HEADLINE>
<TEXT>

     Muhammet KAÇAR RİZE, DHA 

RİZE'nin işg alden kurtuluşunun 87'inci yıldönümü törenlerinde, Kore gazisi 70 yaşındaki Remzi Koçoğlu, düşman kuvvetlerini temsil eden askerler arasında bulunan 26 yaşındaki Mustafa Acaroğlu'nu elindeki tüfekle ayağından vurdu. Tüfekte saçma bulunmayan kuru sıkı kullanıldığı için şans eseri faciadan dönüldü. Bileği şişen Acaroğlu, ambulansla hasteneye kaldırıldı ve durumunun iyi olduğu belirtildi. 
     Törenler, Cumhuriyet Meydanı'ndaki Atatürk Anıtı'na Vali Enver Salihoğlu, Garnizon Komutanı Albay Mehmet Ruhi Candan ve Belediye Başkanı Halil Bakırcı'nın çelenk koymasıyla başladı. Halkın büyük ilgi gösterdiği kutlamalar sırasında kentin işg alden kurtarılması temsili olarak canlandırıldı. Gösteri alanına ellerinde tüfeklerle giren temsili milis kuvvetleri, üzerlerinde düşman askeri kıyafeti bulunan gençlere ateş açtı. Bu sırada temsili düşman kuvetleri içinde yer alan Mustafa Acaroğlu acı içinde yere yattı. Acaroğlu'nun temsili kuvvetlerle tören alanına giren Kore gazisi 70 yaşındaki Remzi Koçoğlu'nun tüfiğiyle ateş açması sonucu kuru sıkı fişekle ayak bileğinden vurulduğu anlaşıldı. Bileği şişen Mustafa Acaroğlu ambulansla hastaneye kaldırılırken, sağlık durumunun iyi olduğu belirtildi. 
     
     "ESKİ GÜNLER AKLIMA GELDİ'' 

     Kore Gazisi Remzi Koçoğlu ise, temsili düşman kuvvetlerinin tören alanına ateş ederek girdiğini görünce heyecanlandığını söyledi. Koçoğlu, "Birden eski günler aklıma geldi. Kendimi olaya kaptırınca yakından ateş ettim. Tüfeğimizde saçmaları boşaltılmış, içine barut doldurulmuş fişekler vardı. Barutu sıkıştırmak için kullandığımız plastik tapa genç arkadaşın ayağına isabet etmiş'' dedi. 
     Rize Valisi Enver Salihoğlu ise, "Herhalde fişeklere fazla barut koyuldu. Barutun fazla olması da plastik tapayı hızla fırlattı. Genç arakdaşımızın önemli ciddi bir şeyi olmaması sevindirici'' diye konuştu. 
     
</TEXT>
</DOC>
