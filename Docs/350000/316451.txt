<DOC>
<DOCNO> 316451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy10.html </URL>
<DATE> 2005/02/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AK Parti Kocaeli İl binasına saldırı... 
</HEADLINE>
<TEXT>

     AK Parti Kocaeli İl Başkanlığı giriş kapısına molotofkokteyli atıldı. 
     Ölen ya da yaralanın olmadığı saldırıda partinin kapısı hafif hasar gördü. 
     AA muhabirinin edindiği bilgiye göre, İzmit'teki Perşembe Pazarı alanı yanında bulunan Haldız İşhanı'ndaki AK Parti Kocaeli İl Teşkilatı'nın giriş kapısına kimliği henüz belirlenemeyen kişi ya da kişilerce molotofkokteyli atıldı. 
     Patlamanın üzerine parti binasında görevli polis memuru, saldırganları farkederek yakalamak için peşlerinden koştu. Biri kadın iki kişi oldukları belirlenen saldırganlar D-100 karayolundan toplu taşıma otobüsüne binerek, olay yerinden kaçtı. 
     Bunun üzerine, görevli polis memuru emniyet haber merkezini arayarak saldırganların Alikahya Beldesi toplu taşıma otobüsüne bindiklerini söyledi. 
     Karayolunda önlem alan güvenlik güçleri, saldırganları yakalamak için durdurdukları otobüste verilen eşkallere rastlamadı. Otobüs sürücüsü ise söz konusu kişilerin Kandıra Sapağı'nda araçtan inip, Adapazarı'na giden minibüse bindiklerini söylemesi üzerine polis, belirtilen minibüsü de durdurdu. 
     Minibüs sürücüsü ise sanıkların Yahyakaptan Mahallesi'nde indiklerini bildirdi. 
     Bu arada olay yerine gelen Kocaeli Emniyet Müdürü Ercüment Özbeyli, parti binasında incelemede bulundu. 
     İşhanı sahibi Hüseyin Haldız, patlama sesinden sonra biri kadın 2 kişinin görevli polis memuru tarafından kovalandığını gördüğünü söyledi. 
     Olayla ilgili soruşturmanın sürdürüldüğü, sanıkların yakalanmasına çalışıldığı belirtildi. 
     
</TEXT>
</DOC>
