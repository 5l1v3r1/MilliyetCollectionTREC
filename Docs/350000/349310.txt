<DOC>
<DOCNO> 349310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun40.html </URL>
<DATE> 2005/06/06/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Kosova'nın eski başbakanı şartlı serbest 
</HEADLINE>
<TEXT>

     Hollanda'nın Lahey kentinde eski Yugoslavya için kurulan BM savaş suçları mahkemesi, Kosova'nın eski Başbakanı Ramuş Haradinay'ın şartlı salıverilmesine karar verdi. 
     Lahey'deki mahkemeden yapılan açıklamada, Ramuş Haradinay'ın şartlı olarak serbest bırakılmasına karar verildiği belirtilerek, ancak bu kararın savcılık makamının 24 saat içinde itiraz etmemesi durumunda yürürlüğe gireceği kaydedildi. 
     Açıklamada, savcılık makamının Haradinay'ın şartlı olarak salıverilmesini temyiz edebileceği, bunun için 24 saat süresi bulunduğu belirtildi. 
     Lahey'deki mahkemenin başsavcısı Carla del Ponte'nin sözcüsü Florence Hartmann, kararı incelediklerini belirtirken, kararı temyiz edip etmeyeceklerini söylemedi. 
     Kosova'da 1998'de işlediği iddia edilen 37 savaş suçunu reddeden Haradinay, Mart'ta görevinden istifa ederek, Lahey mahkemesine teslim olmuştu. 
     Haradinay, 1998-1999 yıllarında bağımsızlık talebiyle Sırp güçleriyle çarpışan Kosova Kurtuluş Ordusu'nun UÇK komutanlarından biriydi. 
     
</TEXT>
</DOC>
