<DOC>
<DOCNO> 312813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/ysenay.html </URL>
<DATE> 2005/02/06/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Suikast gibi 
</HEADLINE>
<TEXT>



Fenerbahçe, Samsun'da kendi sahasındaki futbol kalitelerini oyuna sürmekte hayli zorluk çeken bir tempo fukaralığı ile oynamaktaydı nedense... 
Deplasman oyunları kolay değildir tabii... Neticede karşınızda geçen haftaki galibiyetle moralini düzeltmiş ve de ligde tutunabilmek için acil puanlara ihtiyacı olan Samsunspor da varsa eğer... Fenerbahçe, sağ kanatta Mehmet Yozgatlı ile aradığı kulvar oyuncusunu bulup, yerli yerine oturtmuşken, neden Serhat'la o bölgede ısrar ederek, bu büyük yanlışta diretiyor ki... Serhat acar, iyi bir oyuncu... Ama istikrarsız ve başına buyruk... Ondan, daha içte oynayan bir golcü olarak yararlanmak çok daha akılcı olmaz mı Herr Daum... Sol çizgide Tuncay ise tam bir "tombala futbolcusu"... Yani topla ve topsuz hareketlerinde kaç numara bir davranış yapacağını kestirmek olası değil... Özellikle ilk yarıda Fenerbahçe kanatlarda hiç yoktu adeta... Ehh, kanatları çalışmayan bir takımın bütün uzuvları tam ve gol üretici olamıyor doğal olarak... 

Tuncay'a çağrı 
Evet, Daum da, 60 dakika izlediği Tuncay'dan umudu kesmiş olacak ki, Selçuk ile birlikte oyundan aldı, vasatın çok altlarında kalan bu ikiliyi... Yalnız Tuncay, oyundan çıkarken eşofmanını kenara fırlatarak, alınışına tavır koyacağına, şimdi maçın kasetini alıp, seyretsin bakalım, kendisinin Samsun'daki bir saatlik halini... Acaba Tuncay kenarda Daum'un sorumluluğunu taşısaydı, "sahadaki kendisine" ne kadar tahammül edebilirdi ki Samsunspor, üstün kondisyonuyla savunmasını çabuk kapanan bir kalabalıkla koruyup, Alex, Nobre gibi tehlikeli adamlara canlı preslerle karşı koyunca, Fenerbahçe'nin kolay gol pozisyonları yakalaması hayal oluyordu tabii... 
Sonrası bir Cem Deda rezaleti sadece... Hem Alex'in golünden önceki faulü, hem de herkesin gözleri önünde iki kez peş peşe Samsun defansının yaptığı faulleri görmezlikten gelişine başka hangi sıfatı yakıştıracağız ki .. Hayati puanların paylaşıldığı maçlarda bir hakem iki tarafın da hakkını yiyerek, oyun dengelemeye çalışıyorsa, onun genç hakemler öyküsünde hiç de yeri olmaz bence... Cem Deda'nın iki takımın da haklarını yiyip, kendi kendine sonuca denge getirmeye çalışması, "SUİKAST GİBİ" algılanacak kocaman bir yanlıştır bizce. 


</TEXT>
</DOC>
