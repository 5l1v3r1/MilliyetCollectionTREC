<DOC>
<DOCNO> 317152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun13.html </URL>
<DATE> 2005/02/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
CTP oylarını yüzde 10 artırdı, UBP milletvekili sayısını yükseltti 
</HEADLINE>
<TEXT>

     Züleyha Karaman-Senem Yazıcı bildiriyor 

      KKTC'de dün yapılan erken genel seçiminde, Cumhuriyetçi Türk Partisi-Birleşik Güçler CTP-BG oylarını yaklaşık yüzde 10 oranında artırmasına rağmen tek başına iktidar olacak çoğunluğa ulaşamadı. 
     50 sandalyeli Cumhuriyet Meclisi'nde 24 milletvekili kazanan CTP'nin, şu anki hükümetin diğer ortağı Serdar Denktaş başkanlığındaki Demokrat Parti DP ile yeniden koalisyona gitme olasılığı, seçim sonrasının en güçlü senaryosu olarak kabul ediliyor. CTP Genel Başkanı Mehmet Ali Talat ve DP Genel Başkanı Serdar Denktaş, seçim öncesi propaganda döneminde, birbirlerine karşı sert çıkışlar yapmamaya özen göstermişler, koalisyonun yeniden kurulabileceği yönünde sinyaller vermişlerdi. 
     KKTC'de 14 Aralık 2003 genel seçimlerinde oyların yüzde 35.18'ini alarak 19 milletvekili çıkaran CTP, resmi olmayan kesin sonuçlara göre, dünkü seçimde oylarını yaklaşık yüzde 10 oranında artırıp, 24 milletvekiline ulaştı. 
     DP de 14 Aralık'ta yüzde 12.93 olan oy oranını yüzde 13.47'ye yükseltti. 14 Aralık'ta 7 milletvekili çıkaran DP bu kez oyunu artırmasına rağmen, meclise 6 milletvekili gönderdi. 
     Yaklaşık 14 ay önce sınırlı sayı olan 26 çoğunlukla koalisyonu kurabilen, 3 milletvekilinin istifası ile azınlık hükümeti durumuna düşen CTP-DP koalisyonu, bir kez daha kurulduğu takdirde, bu kez 30 milletvekiline ulaşacak ve daha rahat çalışma imkanı bulacak. Talat ve Serdar Denktaş, seçim sonrasında yaptıkları ilk açıklamalarında, koalisyon kararının partililerinin yetkili organlarında alınacağını belirtmiş olsalar da Barış ve Demokrasi Hareketi'nin BDH mecliste yalnızca 1 sandalye ile temsil edilmesi, CTP ve DP liderlerinin daha önce yaptıkları birçok açıklamada Ulusal Birlik Partisi UBP ile koalisyona gitmeyeceklerini söylemeleri nedeniyle CTP-DP koalisyonu güçlü bir hükümet olasılığı olarak görülüyor. 
     KKTC'de hükümetin kurulması için mecliste 26 çoğunluğa ulaşılması gerektiği göz önünde bulundurulursa meclis aritmetiği içinde CTP'nin yer almadığı bir koalisyon kurulması zor görülüyor. UBP-DP-BDH'nin toplamı 26 sandalyeye ulaşıyor, ancak CTP-DP'nin 26 sayıyla kurduğu ve 2.5 ay sonra azınlık durumuna düşen koalisyon dikkate alındığında ve gelecek dönemde Kıbrıs'la ilgili başlaması beklenen müzakere sürecinde daha güçlü bir hükümete ihtiyaç olduğu göz önünde bulundurulduğunda, UBP-DP-BDH üçlü koalisyonuna şans verilmiyor. DP'nin de böyle bir oluşuma sıcak bakması beklenmiyor. 
     
     UBP, BDH OY KAYBINA UĞRADI 
     KKTC'de 14 Aralık 2003'te yapılan genel seçimde tarihinde ilk kez ikinci parti konumuna düşen UBP, bu seçimde de oy kaybına uğrayarak, yine ikinci parti oldu. 
     Oy kaybına rağmen UBP meclise gönderdiği milletvekili sayısını bir artırdı ve 14 Aralık'ta 18 olan milletvekili sayısını 19'a yükseltti. 
     UBP, önceki seçimde 32.93 olan oy oranının dünkü seçimde 31.67'ye gerilemesine engel olamadı. 
     Seçimlerin kan kaybeden bir diğer partisi de BDH oldu. Önceki seçime Toplumcu Kurtuluş Partisi TKP , Birleşik Kıbrıs Partisi BKP ve Kıbrıs Sosyalist Partisi KSP ittifakıyla giren ve yüzde 13.14 oy oranı ile 6 milletvekili çıkaran BDH, ittifakın dağılmasıyla bu seçimde ciddi bir baraj sıkıntısı yaşadı ve yüzde 5.84 oy oranıyla ancak bir milletvekili çıkarabildi. 
     İttifaktan ayrılan TKP ve BKP seçime TKP adı altında tek listeyle girdi. Ancak yüzde 2.41 oy oranıyla yüzde 5 olan ülke barajını geçemedi. Bu durumda, bir önceki seçimin ittifakının toplamda yaklaşık yüzde 5'lik oy kaybına uğradığı ve bu oyların büyük oranda CTP'ye kaydığı gözleniyor. 
     
     KATILIM BEKLENENİN ÜZERİNDE 
     KKTC halkı son 14 ayda bir genel seçim, bir referandum ve bir yerel seçim olmak üzere toplam 3 kez sandık başına gitmiş olmasına rağmen, dün yapılan seçimlerde de ''sandık yorgunluğunu'' bir kenara bırakarak, büyük ölçüde seçime katıldı. 
     Seçimlere katılım beklenenin üzerinde olarak yüzde 80.82'ye ulaştı. Kıbrıs Türkleri daha bu seçimlerin yorgunluğunu atmadan yaklaşık 2 ay sonra yeni cumhurbaşkanını seçmek üzere tekrar sandık başına gidecek. 
     
     TALAT'IN HERKESİ KUCAKLAYAN TAVRI 
     CTP lideri Talat, seçim sonuçlarını değerlendiren ilk konuşmasında, birlik ve beraberlik mesajı verirken, ''herkesin hükümeti'' olacaklarını söyledi. 
     Seçimlerden başarıyla çıktıklarını, ancak temel amaçlarının KKTC halkının tümünü temsil eden bir yapı oluşturmak olduğunu ifade eden Talat, önümüzdeki dönemin Kıbrıs konusu açısından kritik olduğuna işaret ederek, Kıbrıs'ta adil, kalıcı, eşitlikçi, barış arzu eden herkesi kendilerine destek olmaya çağırdı. 
     Talat'ın bu bütünleştirici söylemi, cumhurbaşkanlığına adaylığının büyük olasılık olduğu şeklinde değerlendirildi. CTP seçimlerdeki başarısını, bu akşam Lefkoşa İnönü Meydanı'nda düzenleyeceği şölenle seçmenleriyle kutlayacak. 
     
</TEXT>
</DOC>
