<DOC>
<DOCNO> 319073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo21.html </URL>
<DATE> 2005/02/27/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Beşiktaş 2 - Sakaryaspor 1 
</HEADLINE>
<TEXT>

     Birinci Süper Futbol Ligi'nde Beşiktaş, olaylı maçta Sakaryaspor'u 2-1 yenerek, üstüste 8. maçını da kazandı. 
     
     İlk yarı 

     6. dakikada sağ çaprazdan ceza alanına giren Carew, Tümer ile yaptığı verkaçın ardından topu yakın mesafeden kaleye gönderdi. Yan direkten dönen topu, savunma oyuncuları uzaklaştırdı. 
     16. dakikada Tümer'in soldan kullandığı köşe atışında, iyi yükselen Veysel topa kafayla vurdu. Kaleci Şenol, köşeye giren meşin yuvarlağı yumruklarıyla uzaklaştırdı. 
     18. dakikada Beşiktaş aradığı golü buldu. Bu dakikada Tümer, hafif sağ çaprazda buluştuğu topla ceza alanına girdi. Bu futbolcunun rakiplerinden sıyrılarak yerden kaleye gönderdiği top, uzak kale direği dibinden ağlara gitti 1-0. 
     25. dakikada Sakaryaspor ilginç bir golle eşitliği yakaladı. Beşiktaş savunmasının kaleciye pasını Cordoba ceza alanı dışına çıkarak uzaklaştırdı. Orta alanın hemen önünde topla buluşan Emre, oldukça uzak bir mesafeden aşırtma bir vuruşla takımına beraberliği getiren golü attı 1-1. 
     33. dakikada gelişen Sakaryaspor atağında, M'Bayo'nun sağdan ortaladığı topa ters tarafta Fatih Ceylan bekletmeden vurdu. Meşin yuvarlak üstten autla sonuçlandı. 
     37. dakikada Tümer, kendi getirdiği topta, Veysel ile pas alışverişine girdi. Ceza alanına girmeden yerden kaleye gönderdiği top az farkla auta gitti. 
     43. dakikada Tümer'in kullandığı serbest vuruşta, barajda bulunan oyunculara çarpan top kornere çıktı. 
     Kalan sürede sonuç değişmedi ve ilk yarı 1-1 tamamlandı. 
     
     İkinci yarı 

     60. dakikada Gökhan Kök'ün sağ korner bayrağına yakın bir mesafeden kaleye gönderdiği top üstten auta çıktı. 
     70. dakikada Ahmed Hassan'ın yaklaşık 25 metreden kaleye gönderdiği topu kaleci Şenol son anda kornere çeldi. Sağdan Sergen'in kullandığı köşe atışında, doğrudan kaleye yönelen topu Şenol ve savunma oyuncuları güçlükle uzaklaştırdı. 
     79. dakikada Carew, ceza alanında Cemil ile girdiği mücadelede yerde kalınca hakem vedat Yüksel penaltı noktasını gösterdi. Atışı kullanan Carew, meşin yuvarlağı ağlara gönderdi. Ancak hakem Yüksel, atıştan önce ceza alanına oyuncuların girdiği gerekçesiyle golü geçerli saymayıp, atışı yineletti. Carew'in yeniden kullandığı penaltı vuruşunu bu kez kaleci Şenol kurtardı. 
     
     2. PENALTI VE OLAYLAR 

     84. dakikada Beşiktaş 2. kez penaltı atışı kazandı. Savunmanın arkasına sarkan Carew, Mesut'un darbesine karşın topa vururken, top kaleci Şenol'dan döndü. Hakem Yüksel, 2. kez penaltı noktasını gösterdi. Sakaryasporlu futbolcular bu karara büyük tepki gösterdi. Yaklaşık 3 dakika süren itirazların ardından Mesut kırmızı kart görürken, 87. dakikada atışı kullanan Carew, Beşiktaş'ı 2-1 öne geçiren golü attı. 
     Gol sonrasında eski açık tribündeki Beşiktaşlı taraftarlarla Sakaryaspor'da kale arkasında ısınan yedek oyuncular arasında tatsız olaylar yaşandı. Bu gelişmeler üzerine hakem Vedat Yüksel, yardımcılarıyla birlikte 90. dakikada güvenlik önlemlerinin artırılması için maçı durdurup, soyunma odasına gitti. Hakemler, yaklaşık 10 dakika sonra oyun alanına dönerek maçı yeniden başlattılar. 
     Kalan sürede sonuç değişmedi ve Beşiktaş maçı 2-1 kazandı. 
     
     KÜNYE 

     

Stat BJK İnönü Hakemler Vedat Yüksel xx, Erhan Sönmez xx, Adil Sinem xx Beşiktaş Cordoba xx, İbrahim Toraman xx, Ronaldo xx, Çağdaş xx, Ali Güneş x Dk. 64 Sergen xx , Tayfur x, Koray xx, Tümer xx Dk. 57 Ahmed Hassan x , İbrahim Üzülmez x, Veysel x Dk. 70 Ahmet Dursun xx , Carew xx Sakaryaspor Şenol xxx, Gökhan Kök xx, Aytaç xx Dk. 83 Mesut , Cemil xx, Abdülkadir xx, M'Bayo xxx, Emre xx, Ragıp xxx, Fatih Ceylan xx, Burak xx Dk. 88 Makasi , Ali Cansun xx Goller Dk. 18 Tümer, Dk. 25 Emre, Dk. 87 Carew penaltıdan Sarı Kartlar Dk. 45 Ali Cansun, Dk. 53 Cemil, Dk. 79 Ragıp, Dk. 79 M'Bayo Sakaryaspor Kırmızı Kart Dk. 84 Mesut Sakaryaspor      
</TEXT>
</DOC>
