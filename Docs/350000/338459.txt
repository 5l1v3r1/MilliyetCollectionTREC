<DOC>
<DOCNO> 338459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo15.html </URL>
<DATE> 2005/04/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Oktay Son 22 haftanın en başarılı takımıyız... 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Birinci Süper Futbol Ligi'nde son 22 haftanın en başarılı takımı olduklarını savundu. 
     Oktay, sezon başında yaşadıkları şanssızlıklar nedeniyle puanlar yitirdiklerini, ancak daha sonra toparlanarak ne denli kaliteli bir takım olduklarını kanıtladıklarını vurgulayarak, "Son 22 haftada sadece 1 mağlubiyet ve 4 de beraberlik aldık. Diğer tüm maçlarımızı kazandık. Eğer sezon başında şanssız puanlar kaybetmesek, şu anki durumumuz farklı olurdu" dedi. 
     Şimdi tek hedeflerinin kalan maçlarını kazanmak olduğunu kaydeden Oktay, gelecek sezon için transfer çalışmalarının sürdüğünü ifade ederek, "Teknik direktörümüz Rıza Çalımbay'ın raporları doğrultusunda transfer çalışmalarımızı yürütüyoruz" diye konuştu. 
     Çaykur Rizespor'u yenerek ligde üstüste 4. galibiyetine imza atan Beşiktaş'ta, futbolcular 2 gün izin yapacak. 
     
</TEXT>
</DOC>
