<DOC>
<DOCNO> 329709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo30.html </URL>
<DATE> 2005/04/02/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Daum ''Çok heyecanlı geçen bir maçtı'' 
</HEADLINE>
<TEXT>

     Fenerbahçe Teknik Direktörü Christoph Daum, çok heyecanlı geçen bir maçta, Gaziantepspor'u 2-0 yendikleri için mutlu olduğunu söyledi. 
     Alman çalıştırıcı, maçtan sonra düzenlediği basın toplantısında, girdikleri pozisyonlarla 2-0'lık sonuca daha erken de ulaşabileceklerini savunarak, ''Ancak, bu skoru son anlarda bulduk. Rüştü'nün mükemmel bir performansı vardı. Bu da maçın 1-0 devam etmesine müsaade etti'' dedi. 
     Bu tip maçlarda kısa paslaşmalar yerine, uzaktan çekilen şutlarla rakip karşısında etkili olunabileceğinin altını çizen Daum, attıkları 2 gole de bu şekilde gittiklerini ifade etti. 
     Daum, Kemal'in oldukça istekli ve arzulu bir oyun sergilediğini ancak, eksiklerinin bulunduğunu anlatarak, bu oyuncu üzerinde çalışmaları gerektiğini kaydetti. 
     Özellikle Deniz'in sergilediği futboldan da memnun kaldığını belirten Christoph Daum, ''Kendi sahamızdaki bir önceki maçta, ortaya koyduğu futbola bir hayli sinirlenmişti. Bugün hatasız bir oyunla Fenerbahçe formasını haklı bir şekilde taşıdığını gösterdi'' diye konuştu. 
     Fenerbahçe Teknik Direktörü, ligde bundan sonraki maçlarının çok zorlu geçeceğini ve detayların önem kazanacağını vurguladı. Gaziantepspor karşısında da detaylarda daha üstün olduklarını dile getiren Daum, genel anlamda istediklerini sahaya yansıtmasını bildiklerini vurguladı. 
     ''Milli takımdan moralli dönen Tuncay'ı neden tercih etmediniz '' şeklindeki bir soruyu Daum, ''Yaklaşık 20 oyuncum çok çalıştı ve moralleri iyi durumda. Hepsini oynatma imkanım yok'' diye yanıt verdi. 
     Gaziantepspor Teknik Direktörü Nurullah Sağlam, kendilerini zor bir deplasmanda, zor bir atmosferin beklediğini bilerek sahaya çıktıklarını ve yenilmelerine rağmen Fenerbahçe'nin etkili yönlerini iyi kapattıklarını söyledi. 
     Sakat Jaziri ve cezalı El Taib'in yokluğunda oyun anlayışlarını değiştirmek zorunda kaldığını anlatan Sağlam, ''Rakibimizin etkili yönlerini iyi kapattık. İki oyuncum olsaydı hem Fenerbahçe hem de biz daha çok pozisyona girerdik. Fenerbahçe uzatmalarda attıkları gollerle kazanmayı başardı. İlk golü oyuncularımızın verilen taktikleri iyi uygulamamalarından dolayı yedik. Rakibimizi tebrik ediyorum'' dedi. 
     
     
     ALEX SAKARYASPOR MAÇINDA YOK 

     Fenerbahçe'de sezonun 4. sarı kartını gören Alex De Souza, sarı-lacivertlilerin 27. hafta da Sakaryspor ile deplasmanda yapacağı karşılaşmada cezası nedeniyle forma giyemeyecek. 
     Diğer yandan Fenerbahçe, bu sezon ligde kendi sahasında yaptığı 14. maçtan da galibiyetle ayrılmasını bildi. 
     Sarı-lacivertliler, Sakaryaspor maçının hazırlıklarına yarın yapacakları idmanla başlayacak. 
     
     AURELIO ''RAKİPLERİMİZ İYİ KONSANTRE OLUYOR'' 

     Fenerbahçe'nin orta sahadaki çalışkan oyuncusu Marco Aurelio, rakip takımların Şükrü Saracoğlu Stadı'nda kendilerine karşı çok fazla konsantre olduğunu, bunun da kendilerinin işini zorlaştırdığını söyledi. 
     Son haftalarda oynadıkları maçlarda zorlanmalarını buna bağlayan Aurelio, ''Rakiplerimiz, kendi sahamızda iyi oynadığımızı ve maçlarımızı kazandığımızı düşündükleri için iyi konsantre oluyor. Bu işimizi zorlaştırıyor'' dedi. 
     Brezilyalı oyuncu, maçlarda iyi oynadığını ve Gaziantepspor karşısında şansız bir şekilde gol kaçırdığını ifade ederken, önemli olanın bu performansının düşmemesi olduğunu dile getirdi. 
     
</TEXT>
</DOC>
