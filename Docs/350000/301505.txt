<DOC>
<DOCNO> 301505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yazar/sazak.html </URL>
<DATE> 2004/12/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Güney Asya kıyameti 
</HEADLINE>
<TEXT>


Deprem ve tsunami Güney Asya'yı vurdu. Okyanus dalgaları binlerce kişiyi yuttu. 8.9 büyüklüğündeki depremde, 'Andaman' fay hattının 1000 kilometrelik bölümünün kırılması sonucu Hint Okyanusu'ndaki ada ülkeler Endonezya, Sri Lanka başta olmak üzere büyük yıkıma uğradı. Dev dalgalar, Hindistan'dan Afrika kıyılarına kadar ulaştı. Maldivler, Phuket, Malezya, Tayland gibi tatil cennetlerindeki 'kıyamet'in sonuçları ürkütücüdür 
Can kaybının 25 bin dolayında olduğu bildiriliyor. 
Yerleşim yerleri, tarım ve balıkçılık, turizmdeki zararın sonuçları ise bugünden hesaplanamayacak boyutlarda. 
Güney Asya'daki yıkımdan milyonlarca kişi olumsuz etkilenecek. 
Doğa ve çevre felaketlerinin, giderek daha sık periyotlarla yaşanıyor olması, 'küresel ısınma, çölleşme, yıkıcı fırtınalar ve yükselen deniz seviyesi' gibi sorunlar nedeniyle 'SOS veren' dünyanın geleceğiyle ilgili kaygıları artırıyor. 
Worldwatch Enstitüsü adlı çevre kuruluşu her yıl 'Dünyanın Durumu' adlı bilimsel bir rapor yayımlıyor. Eko - Ekonomi - TEMA Vakfı 
Son dönemde ekologlar ile ekonomistler arasında süren bir tartışma var Bilim adamları sürekli, iklim değişikliklerinin doğadaki yıkıcı etkileri üzerinde duruyorlar. Biyolojik yapıdaki 'stres' belirtilerine dikkat çekiyorlar. Aşırı iklim olaylarına daha çok kasırga ve tayfun kuşağındaki ülkelerde rastlanıyor. 
Depremin yıkıcı etkisi yaşanmamış olsaydı bile, 20'nci yüzyıl boyunca 10-20 santimetre yükselen deniz seviyesinin, bu kıyıları gelecekte de tehdit edeceğini savunuyor bilim adamları. 21'inci yüzyılda deniz seviyesindeki yükselişin 1 metreyi bulacağı tahmin ediliyor. Bu durumda deniz kıyı şeridi 1.5 metre geriye çekilecek. Şanghay'ın üçte biri sular altında kalacak. 
Yükselen deniz seviyeleri nedeniyle Güney Asya, Vietnam, Çin ve Japonya'da milyonlarca insanın 'iklim mültecisi' haline geleceği bildiriliyor. 
Sular altında kalan ve tuzlanan pirinç tarlaları, çöken balık yatakları zaten yoksulluğun pençesinde kıvranan insanları, açlık tehdidiyle karşı karşıya getirecek. 
Ekonomi ile ekosistem arasında giderek şiddetlenen çatışmanın tek göstergesi, ani iklim değişikliklerinin yıkıcı etkileri değil. Deprem ve tsunami gibi doğa felaketleri de insanlığı 'ekolojik bozulma döngüsü' nedeniyle düşündürmelidir. 
Savaşlar, yerel çatışmalar, nükleer denemeler, 'kıyamet'e davetiye çıkarıyor. Türkiye gibi 17 Ağustos Marmara felaketini yaşamış, deprem riski olan bir ülkede çevresel duyarlılığın daha fazla güçlendirilmesi gerekiyor. 
Pazar günü, dünyada 'kıyamet' koparken maç yayınlarını bile kesmeyen televizyon haber kanallarının ilgisizliği 'küresel medya' olma iddiasından uzak, bir yayıncılık felaketidir. CNN, BBC olmasa haberin dehşetini göremeyecektik 



</TEXT>
</DOC>
