<DOC>
<DOCNO> 339189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko14.html </URL>
<DATE> 2005/05/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Fitch'e göre Türk bankalarının karlılığı artacak... 
</HEADLINE>
<TEXT>

     Uluslararası kredi derecelendirme reyting kuruluşu Fitch Ratings, sektördeki yeniden yapılandırma ve geçen yılki güçlü ekonomik büyümenin serbest sermaye oranını iyileştirmesinin, Türk bankalarının karlılığını artıracağını bildirdi. 
     Fitch Ratings’in Türk bankacılık sektörü ile ilgili raporunda, bankacılık sektöründe 2003 yılında yüzde 3.83 olan serbest sermaye oranının 2004 sonunda yüzde 5.35’e çıkmasının, olumlu bir çalışma ortamıyla da bir araya gelmesiyle, Türk bankalarının iyi performans sergiledikleri belirtildi. 
     Raporda, Türk bankalarının portföy kalitesinde ve sermaye yapılarındaki düzelmenin, genişleme ve yatırım çeşitlendirme isteğindeki yabancı bankacılık kuruluşlarının dikkatini çektiği hatırlatılarak, yabancı bankaların Türkiye’de banka satın almalarının da sektörün istikrarına ek katkı yapacağı kaydedildi. 
     Raporda, olumlu beklentilere rağmen, verilen kredilerin hızla artmasının, Türk banklarının, portföy kalitesinin bozulmaması için özel dikkat göstermelerini gerektirdiği ifade edildi. 
     
</TEXT>
</DOC>
