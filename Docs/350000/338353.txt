<DOC>
<DOCNO> 338353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/ygokce.html </URL>
<DATE> 2005/04/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kartal ve Şahin 
</HEADLINE>
<TEXT>



Zorlu bir derbiyi fiyakalı biçimde kazanmış, Avrupa UEFA vizesini cebine koymuş, hedeflerini erken tüketmiş Beşiktaş, kaygısız - sıkıntısız Rizespor'la sanki yazlık bir jübile maçı oynadı 
Çalımbay'ın takımı yine savunma güvencesini önemsiyor, hücumda beklenen yaratıcılık, hırs ve tempodan uzak görünüyordu. Beşiktaş'ta artık doğal karşılanması gereken bir rehavet söz konusu. Siyah - Beyazlı takım kendini fazla zorlamıyor. Oyuna skor zenginliği ve renk katacak hamleleri adeta esirgiyor. Böyle bir ortamda bireysel beceriler de ön plana çıkıyor. 
Dünkü maçın golcüsü İbrahim Akın böyle bir bireysel beceri örneği ile Rizespor'un hiç de hesaplamadığı bir anda o müthiş soluyla uzaktan çakıverdi. Zdravkov adeta büyülenerek kalesinde çakılı kalıp, golü sadece seyretti. İbrahim Akın devre sonuna kadar takımının en etkili, en hareketli oyuncusuydu. Ama ikinci yarıda o da gevşedi ve maç bitmeden kulübeye döndü. 
Derbinin unutulmaz kalecisi Daniel Pancu kaygısız, gamsız ve rahat bir görüntüyle oynadı. Bazen çok becerili ama disiplinsiz, anormal top kayıpları ile dalgasını geçiyor. Beşiktaş'ı dün Beşiktaş yapan önemli adamlar kaleci Murat Şahin, Koray Avcı ve Mustafa Doğan'dı. Eh biraz da Ahmed Hassan. Beşiktaş kanatlarını etkili biçimde kullanamıyor, kornerlerde Carew gibi bir kuleden yararlanamıyor. Carew, tüm maç boyunca yalnız kalıyor. Rıza Çalımbay bu Norveçli için bir çare üretmeli. 
Gelecek sezon yabancıların karnesi çok önemli. Şimdiden söyleyelim dünkü Murat Şahin, Rizespor'un cezaalanı dışından attığı onca tehlikeli şutları gerçekten başarılı reflekslerle savuşturdu. Kesin olan şu ki - Murat ya da Ramazan - Beşiktaş'ın artık Cordoba'ya ihtiyacı yok. Ancak adına ve vazgeçilmez şampiyonluk hedeflerine adam gereksinmesi de sanılandan daha çok. 



</TEXT>
</DOC>
