<DOC>
<DOCNO> 335479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun30.html </URL>
<DATE> 2005/04/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rumların yüzde 71'i Papadopulos'u destekliyor 
</HEADLINE>
<TEXT>

     Güney Kıbrıs'ta yapılan bir ankete katılanların yüzde 71'i, Rum yönetimi lideri Tasos Papadopulos'un Kıbrıs sorununda izlediği politikaya destek verdi. 
     Symmetron Market Research tarafından, 11-18 Nisan tarihleri arasında 800 kişinin katılımıyla yapılan ankette, Rum siyasilerin Kıbrıs sorunuyla ilgili tutumları hakkında sorular yöneltildi. 
     Katılımcıların yüzde 71'i Papadopulos'un tutumunu ''olumlu'' bulurken, yüzde 23'ü ''olumsuz'' cevabını verdi. 
     AKEL Genel Sekreteri ve Rum Meclis Başkanı Dimitris Hristofyas'ın tutumunu ''olumlu'' bulanların oranı yüzde 58, ''olumsuz'' bulanların oranı yüzde 27 oldu. 
     Ana muhalefet Demokratik Seferberlik Partisi'nin DİSİ lideri Nikos Anastasiadis'in tutumuna destek verenlerin oranı yüzde 30, vermeyenlerin oranı yüzde 62 olarak belirlenirken, Sosyalist EDEK Partisi lideri Yannakis Omiru'nun tutumu yüzde 51 oranında ''olumlu'', yüzde 25 oranında ''olumsuz'' bulundu. 
     Ankette, Rum siyasi partilerinin Kıbrıs sorunu hakkındaki tutumlarıyla orantılı olarak, ''bu Pazar seçim yapılması durumunda ne kadar oy alacakları'' da soruldu. Alınan cevaplar, AKEL'in yüzde 26.7, DİSİ'nin yüzde 24.3 ve Papadopulos'un partisi Demokratik Parti'nin DİKO yüzde 17.7 oy alacağını gösterdi. Katılımcıların yüzde 12'si kararsız olduğunu belirtti. 
     
     RUMLAR AB NORMLARI TEMELİNDE ÇÖZÜM İSTİYOR 
     Anketin sonucuna göre, Rumların yüzde 69'u Kıbrıs sorununa AB normları temelinde, yüzde 22'si ise Annan Planı temelinde çözüm bulunmasını istiyor. 
     Annan Planı hakkında geçen yıl yapılan referandumda ''Hayır'' diyenlerin yüzde 79'u ''Avrupai çözüm'' isterken, ''Evet'' diyenlerin yüzde 58'i gelecekte müzakerelerin Annan Planı temelinde olmasını istiyor. 
     Rumların yüzde 68'i Kıbrıs sorununun nihai çözümüne AB'de, yüzde 23'ü ise BM'de karar verileceğine inanıyor. Rumların yüzde 66'sı, ''iki bölgeli, iki toplumlu federal bir çözüm çerçevesinde, Kıbrıslı Türklerle yaşayabilir ve çalışabilir bir ortaklık kurulacağına'' inanıyor. 
     
</TEXT>
</DOC>
