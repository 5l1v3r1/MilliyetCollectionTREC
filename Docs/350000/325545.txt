<DOC>
<DOCNO> 325545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko29.html </URL>
<DATE> 2005/03/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Toroğlu Bildiğim konularda şu ana kadar konuştum, devam edeceğim 
</HEADLINE>
<TEXT>

     Eski hakem ve futbol yorumcusu Erman Toroğlu, bildiği konularda şu ana kadar konuştuğunu belirterek, ''Bundan sonra da konuşmaya devam edeceğim'' dedi. 
     Toroğlu, Hilton Oteli'nde düzenlenen ''8. Tüketici Hakları Ödül Töreni''nde ödül aldıktan sonra gazetecilerin çeşitli konulardaki sorularını yanıtladı. 
     ''Eskiden yolda gezerken bana, Ne olacak bu takımın hali diyorlardı. Şimdi diyorlar ki Ben buzdolabı aldım ne yapacağım bunu diyen Toroğlu, soru soranlara nereye müracaat edecekleri konusunda bilgi verdiğini söyledi. 
     Toroğlu, şöyle devam etti 
     ''Hepimiz bir çok şeyi biliyoruz, bazılarımız görüyoruz, bazılarımız bakıyoruz, bazılarımız konuşamıyoruz. Ben zaman zaman konuşuyorum. Bazılarına antipatik geldiğini biliyorum. Ama ne yapayım dayanamıyorum. Bildiğim konularda şu ana kadar konuştum, bundan sonra da konuşmaya devam edeceğim. Ama yalnız bildiğim konularda. Hangi konuları bildiğimi biliyorum. En önemlisi neyi bilmediğimi biliyorum. Futbolculuk döneminde, hakemlik döneminde de böyleydi. Ben inandığım yolda hata yaparak yürümek istiyorum.'' 
     
     SAHTE SİGARA ORANI YÜZDE 10'NUN ÜZERİNDE 
     Bir gazetecinin, bazı milletvekillerinin tüketici hakları konusunda bireysel adımlar attıklarını hatırlatarak, ''Milletvekilleriyle böyle bir işbirliğini düşünür müsünüz '' sorusu üzerine Toroğlu, elinden gelen her şeye açık olduğunu belirtti. 
     Ne zaman istenirse bildiklerini anlatmaya razı olduğunu söyleyen Toroğlu, şöyle dedi 
     ''Benim lisanım, şeklim belki biraz daha esprili, belki sivri kaçıyor. Ama hiç olmazsa dikkat çekiyor. Herkes sahte içkinin üzerine gidiyor. Bakkallar Federasyonu Başkanı yanımda oturuyordu, dedi ki Kaçak sigaranın oranı yüzde 10'nun üzerinde. Bunlar yılların birikimi ne kadar üzerlerine gidilirse o kadar toparlanır sanıyorum. Biz hormon, zirai ilaç dedik, yok dediler şimdi diyorlar ki evet var . 'Evet vara' gelene kadar 4 sene geçti. Günah değil mi Var olduğunu kabul edersek düzeltmenin yoluna bakarız. Orada gariban gerçekten düzgün üreticilik yapanlar da yanıyorlar.'' 
     
     ''KENDİMİ KORUMAK İÇİN ÖNLEM ALMAYACAĞIM'' 
     Sanayi ve Ticaret Bakanı Ali Coşkun'un ''Kendini tavukçulardan koru'' tavsiyesinin hatırlatılarak, ''Tavukçulara karşı nasıl bir önlem alacaksınız '' sorusu üzerine Toroğlu, şunları söyledi 
     ''Hiç bir önlem almayacağım. Ben tavukçulara karşı da bir şey söylemedim. Onlar, deklarasyon yayınladılar, gazeteye ilan verdiler. Gazetelere ilan vermeden evvel dediklerimi biraz dikkatli dinleselerdi o ilanı vermezlerdi. Bizde bir laf vardır sazan balığı nedir bilir misiniz Sazan balığını yakalamayacaksın her zaman, bırakacaksınız gezsin.'' 
     
</TEXT>
</DOC>
