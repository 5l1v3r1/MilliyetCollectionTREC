<DOC>
<DOCNO> 347359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo05.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tarih yok oldu 
</HEADLINE>
<TEXT>


Atatürk Olimpiyat Stadı'nın inşaatı sırasında yaşananlar da final çalışmaları döneminde kulaktan kulağa dolaştı. Örneğin, stat alanında tarihi kalıntı bulunmuş, ama üstü Fransızlar tarafından gizlice örtülmüştü 

Kırmızı gecenin öyküsü Halil ÖZER 


Aslında bu final İstanbul'a verildiği için UEFA Asbaşkanı Şenes Erzik'e ne kadar teşekkür edilse azdır. Çünkü Atatürk Olimpiyat Stadı çevresiyle, alt yapısıyla yolları ile böyle bir final için hiç de uygun değildi. Final gününe kadar baştan aşağıya her şey değiştirildi. Çevre yolları yapıldı. Yeni telefon hatları çekildi, basın tribünü büyütüldü, yeni televizyon stüdyoları yapıldı. Tabii bu arada statta bulunduğumuz süre içinde geçmişe dayalı oldukça ilginç hikayeler dinledik. 
Hiç şüphesiz bunların en ilginci stadın yapım aşamasındaydı. Stadı bir Fransız şirketi yaptı. Ancak temel sırasında bugün yeşil sahanın bulunduğu yerin altında bu Fransız şirketi birçok tünel buldu. Öyle ki, bu tünellerin yüz yıllar öncesinden kaldığı belliydi. Ancak Fransız şirketi nedendir bilinmez, burayı bir anda kapalı alan ilan etti. Orada bulunan işçilerin yaşadığı konteynırların yerini değiştirerek, alana uzun süre kimse sokmadı. Yine anlatılanlara göre bu tünellere bir işçiyi beline ip bağlayıp sokmuşlar. İşçi birkaç yüz metre gittikten sonra bayılıp düşmüş. Ardından güçlükle geriye çekmişler ve işçinin hayatını kurtarabilmişler. Kimisine göre Fransızlar burada tarihi bir bölge keşfetmişler, ancak inşaat işinin engelleneceğini düşünerek incelenmesini engellemişler. Bu tünellerin İstanbul'un merkezine kadar gittiğini iddia edenler de var. Ve Fransızlar en sonunda bu tünellere beton enjekte edip doldurmuş ve inşaata devam etmişler. 

Fransızca anonslar 
Bu tünellerin öyküsü bununla da bitmiyor. Stat henüz bitme aşamasına geldiğinde de bir olay yaşanmış. Stat çalışanları bir sabah buraya geldiklerinde tünel bölgesinin üstünde bulunan yeşil sahanın büyük bir bölümünün çöktüğünü görmüşler. Ve daha sonra burası güçlükle düzeltilmiş. 
Ancak en ilginç olay stat yapıldıktan sonra yaşandı. Geçtiğimiz yıl statta Galatasaray'ın maçları nedeniyle tüm teknik yapı denemeye alınmıştı. Ancak keşfedilen bir hata bugün bile insanların h l gülmesine neden oluyor. Bu dönemde stadın acil çıkış ve anons durumu denemeye alınmıştı. Yani bir bomba patlarsa, yangın çıkarsa, olay meydana gelirse otomatik olarak seyircileri yönlendirecek olan sistem inceleniyordu. Ancak böyle bir durumda bu sistemin anonslarının Fransızca çalıştığı ortaya çıktı. Yani orada bir bomba patlasa stat anonsundan Türk seyircilere Fransızca "Lütfen şu veya bu kapıları kullanın" talimatı söylenecekti. Türkçe anons yoktu. Böyle bir durum gerçekleşseydi o panik halinde Fransızca kapı tarif eden anonsun nasıl etki yapacağı büyük bir merak konusu oldu. 
Tabii final öncesi ve sonrası yaşanan ilginç olaylar bunlarla da kalmıyor. Örneğin maç öncesi hem UEFA hem de Türk tarafı stat çevresinde VIP konuklar için çadır inşaa etti. Ancak finale birkaç gün kala bu çadırların inşaatı henüz bitme aşamasındayken, stada hangi belediyeye ait olmayan birkaç zabıta ekibi geldi. Belediye zabıtaları bu çadırları inceledikten sonra "Bunların izni var mı Eğer yoksa hemen yıkıyoruz" diye uyarıda bulundu. O sırada zaten canı burnundan gelen Türk ekipleri bunu duyunca çılgına döndüler. Daha sonra olay anlatıldı ve zabıta güçlükle ikna oldu. Çadırlar da yıkılmaktan kurtuldu. 

Telsizdeki deli 

Dünkü bölümün sonunda final günü yaşanan telsiz trafiğinden ilginç bir bölüm yansıtmıştık. Bugün son olarak yine bir telsiz yansıması var. Maçın en sıkı anında LOC Yerel Organizasyon Komitesi telsizinden medyada benimle çalışan Harun Muslu avaz avaz bağırıyordu 
"Halil abi burada bir deli var. Tamam", 
"Kardeşim ne delisi tamam", 
"Adamın teki SKY radyo kartı ile basın tribününe girmiş. Adam zırdeli. Ama kepçeledim. Tamam", 
"Harun o zaman paketle o şahsı tamam", 
"Paketliyorum tamam". 
Gerçekten de adam biraz kaçık çıktı. Bizim Harun adamı önce sorguya çekmiş. Ama yabancı pozuna bürünmüş, Harun zorlayınca "Zeytinburnuluyum" demiş. Bunun üzerine de Harun bu şahsı apar topar güvenliğe verip dışarıya attırmış. Kartı nasıl yürüttüğü ise meçhul. Bu kart halen UEFA'nın elinde ve araştırmasını sürdürüyor. 
Bu konuşmadan biraz sonra bu kez yine benimle çalışan basın tribününde görev yapan Mustafa Kemal Artalan telsizde bağırıyordu 
"Halil abi bir Japon gizlice çekim yapıyor. Tamam", 
"Mustafa hemen paketle. Tamam", 
"UEFA paketledi tamam", 
"Kardeşim bir daha UEFA'ya bırakmadan sen paketle. Tamam". 

YARIN 
UEFA NASIL REST ÇEKTİ 


</TEXT>
</DOC>
