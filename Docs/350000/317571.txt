<DOC>
<DOCNO> 317571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy17.html </URL>
<DATE> 2005/02/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Özürlüler Kanun Tasarısı Bakanlar Kurulu'na gönderildi 
</HEADLINE>
<TEXT>

     Çalışmaları birbuçuk yıldan bu yana süren ''Özürlüler Kanunu'' tasarı taslağı, Bakanlar Kurulu'na gönderildi. 
     Özürlüler İdaresi Başkanlığı'ndan yapılan açıklamada, Devlet Bakanı Güldal Akşit başkanlığında Sağlık Bakanlığı, Çalışma ve Sosyal Güvenlik Bakanlığı ve Maliye Bakanlığı'ndan oluşturulan bir komisyon tarafından, Özürlüler Kanunu tasarısı taslağına son şeklinin verilerek, Bakanlar Kurulu'na sevk edildiği bildirildi. 
     Tasarı taslağının, ''Sosyal Güvenlik Kuruluşlarının Tek Çatıda Toplanması'' ve ''Belediyeler Kanunu'' ile ''Genel Sağlık Sigortası Kanunu Tasarısı''na göre yeniden düzenlendiği kaydedildi. 
     Tasarı taslağı ile özürlüler politikasının temelinin ayırımcılıkla mücadele üzerine kurulduğu ifade edildi. 
     
     200 BİN AĞIR ÖZÜRLÜYE BAKIM TEMİNATI 
     Açıklamaya göre, tasarı taslağı, 22 maddelik çerçeve kanun ve 12 kanunda 27 maddelik değişiklik getiren 49 maddelik düzenlemeden oluşuyor. 
     AB sosyal politikası ile paralellik taşıyan yaklaşım yanında kanunu oluşturan tanım ve terminolojiler, özürlülüğün sınıflandırılması ve ölçülmesi ile ilgili hükümler, dünyada geliştirilen ve en son sistem olan ICF'e göre biçimlendirildi. 
     Sosyal hizmet uygulamalarıyla ilgili esasları da içeren tasarıda, bakıma muhtaçlık, ağır özürlülük, korumalı işyeri, toplum temelli rehabilitasyon, bakım ve bakım çeşitleri gibi alanlarda hizmet sunum biçimleri belirlendi. 
     Tasarı taslağına göre, özürlüler, özürlerinden dolayı herhangi bir ayrımcılığa tabi tutulamayacak. Ailesine bağımlı olarak yaşayan özürlülerin ailelerini kaybettikten sonra ortaya çıkan durumları için de bakıma muhtaç ağır özürlüye bakım teminatı getirilecek. Sosyal güvenlik kapsamı dışında kalan 200 bin ağır özürlüye 3 yıl içinde bu hizmet verilmeye başlanacak. 
     657 sayılı Devlet Memurları Kanunu'nda özürlülere yönelik ayrımcı düzenlemeler kaldırıldı. 
     Ayrıca, özürlülerin toplum hayatına katılmalarında engel oluşturan altyapı sorunları getirilen düzenlemelerle 5 yıl içerisinde giderilecek. 
     
</TEXT>
</DOC>
