<DOC>
<DOCNO> 347208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo09.html </URL>
<DATE> 2005/05/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Heat, Pistons'u 113-104'le geçti 
</HEADLINE>
<TEXT>

     ABD Profesyonel Basketbol Ligi NBA 
     Doğu Konferansı final maçları serisine TSİ bu sabaha karşı yapılan mücadeleyle devam edildi. 
     Doğu Konferansı final serisinde karşılaşan konferansın en güçlü 2 takımının mücadelesinde Miami Heat, deplasmanda geçen yılın şampiyonu Detroit Pistons’ı 113-104 yenerek, seride durumu 2-1 yaptı. 
     Çeyrek final ve yarı final maçlarını 4-0’la geçerek finale kadar hiç maç kaybetmeden gelen ve final serisinin ilk maçında sürpriz bir şekilde sahasında Pistons’a yenilen Heat, sonrasında çıktığı 2 maçta da galip gelmeyi başardı. 
     Heat’te Dwyane Wade’in 36 sayı ve 7 ribauntla karşılaşmanın en skoreri olduğu mücadelede dev pivot Shaquille O’Neal, 24 sayı, 6 ribaunt ve 5 asistle maçı tamamladı. Eddie Jones ise rakip potaya attığı 19 sayıyla takımının galibiyetine katkı sağladı. 
     Geçen yılın NBA şampiyonu Detroit Pistons’ta ilk 5’te forma giyen oyunculardan dördü çift haneli rakamlara ulaşmasına karşın yenilgiyi engelleyemediler. 
     Pistons’ta 46 dakika sahada kalarak 33 sayı atan Richard Hamilton, takımının en skoreri oldu. Heat potasına 18’er sayı gönderen Tayshaun Prince ve Chauncey Billups’ın çabaları galibiyet için yeterli olmadı. 
     Konferans final serisinin 4. maçı 1 Haziran Çarşamba günü TSİ sabaha karşı yine Pistons’ın sahasında yapılacak. 
     
</TEXT>
</DOC>
