<DOC>
<DOCNO> 305720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun22.html </URL>
<DATE> 2005/01/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hamas'ın silahsızlanma planı yok 
</HEADLINE>
<TEXT>

     Hamas örgütünün üst düzey yetkililerinden Mahmud Zahar, örgütün silahsızlanma gibi bir planı olmadığını söyledi. 
     Zahar, Hamas'ın internet sitesinde yayımlanan yazısında, Filistin'in yeni lideri Mahmud Abbas'ın, İsrail'e yönelik saldırılara son verilmesi konusunda karar merci olmadığını belirtti. 
     Zahar, Abbas'ın, militanları ateşkese razı etmek konusunda zorlanacağına işaret eden açıklamasında, ''Hamas'ın, savaşçılarının silahlarını Filistin yönetimine verme gibi bir planı yok'' ifadesini kullandı. 
     Örgüt liderlerinin yakın zamanda Abbas ile görüşeceklerini de belirten Zahar, Abbas'ın, Batı Şeria ile Gazze dışında yaşayan Filistinli mültecilerin oy kullanamaması nedeniyle ateşkes kararını verme yetkisi olmadığını ileri sürdü. 
     Zahar, silahsızlanmanın, işgal ve saldırılar devam ettiği sürece mümkün olmadığını kaydetti. 
     
     RAMALLAH'TA 2 HAMAS MİLİTANI ÖLDÜRÜLDÜ 
     Batı Şeria'nın Ramallah kenti yakınlarında 2 Hamas militanının, İsraili askerlerle girdikleri çatışmada öldürüldüğü bildirildi. 
     İsrail ordusundan yapılan açıklamada, ''Hamas örgütüne bağlı 2 militan, saklandıkları evde çatışma sonucu öldürüldü'' denildi. 
     Filistinli güvenlik kaynakları da, İsrailli askerlerin bir evde bulunan 2 Filistinliyi öldürdüğünü kaydederken, ölenlerin militan olup olmadığı konusunda ayrıntı vermedi. 
     Bu ölümlerle, İntifada'nın ilan edildiği Eylül 2000'den bu yana ölenlerin sayısı, 3634'ü Filistinli olmak üzere 4681'e yükseldi. 
     
</TEXT>
</DOC>
