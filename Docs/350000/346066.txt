<DOC>
<DOCNO> 346066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy19.html </URL>
<DATE> 2005/05/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Merkez Bankası'nın kara liste TBMM gündeminde... 
</HEADLINE>
<TEXT>

     CHP Antalya Milletvekili Nail Kamacı, Başbakan Recep Tayyip Erdoğan’a, iflasın ardından tüm borçlarını ödeyerek yeniden iş yaşamına atılanların, Merkez Bankası’nın kara listesinden çıkarılmasının düşünülüp düşünülmediğini sordu. 
     Kamacı, TBMM Başkanlığı’na sunduğu yazılı soru önergesinde, 2001 yılında yaşanan ekonomik kriz nedeniyle, ticari faaliyette bulunan birçok vatandaşın iflas ettiğini ve borçlarını ödeyemedikleri için Merkez Bankası’nın kara listesine girdiklerini anımsattı. Bu vatandaşların çoğunun bu süre içinde tekrar ekonomik durumlarını düzeltip borçlarını faizi ile son kuruşuna kadar ödediklerini kaydeden Kamacı, ancak Merkez Bankası’nın kara listesinde oldukları için pos makinesi, çek karnesi ve kredi kartı verilmediğini ifade etti. 
     Kamacı, bu çerçevede, Başbakan Erdoğan’a şu soruları yöneltti 
     "Ekonomi yönetimimizin bakış açısına göre, ekonomik kriz dolayısıyla iflas etmek bir suç mudur 
     Yaşanan ekonomik kriz nedeniyle borç batağına saplanarak iflas eden, ancak daha sonradan yeniden iş hayatına atılarak bütün borçlarını ödeyen vatandaşlarımızın Merkez Bankası’nın kara listesinden çıkarılmasına ilişkin, bir defaya mahsus af uygulamasının hayata geçirilmesi düşünülmekte midir 
     Bu şekildeki bir af uygulaması, ekonomimiz açısından vergi aflarından çok daha faydalı değil midir 
     Bu şekildeki bir af uygulaması, hayali ihracat, naylon fatura kullanma gibi ekonomik suçların affından daha faydalı bir af değil midir " 
     
</TEXT>
</DOC>
