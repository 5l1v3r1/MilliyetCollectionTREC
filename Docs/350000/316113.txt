<DOC>
<DOCNO> 316113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy22.html </URL>
<DATE> 2005/02/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Akşit Bu bir baskın değil, yurdun bakım için tahliyesidir 
</HEADLINE>
<TEXT>

     Devlet Bakanı Güldal Akşit, Bornova Erkek Yetiştirme Yurdu'na baskın düzenlenmediğini belirterek, ''Bu bir baskın değildir, yurdun bakım ve onarımı için tahliye sürecidir'' dedi. 
     Güldal Akşit, Mamak Belediyesi ile Aile ve Sosyal Araştırmalar Genel Müdürlüğü tarafından ''Aile Eğitim Projesi''ilişkin imzalanan protokol töreninden ayrılırken gazetecilerin sorularını yanıtladı. 
     Akşit, Bornova Yetiştirme Yurdu'na baskın yapıldığı ve 13 kişinin gözaltına alındığının hatırlatılması üzerine, şunları söyledi 
     ''Bu bir baskın değil. Yurdumuzda daha evvel Bayındırlık Müdürlüğü tarafından yapılan tespitlere göre, acil bakım ve onarıma ihtiyaç vardı ve deprem bakımından güçlendirilmesi ve bakım onarım çalışması, kaloriferler, tesisatların gözden geçirilmesi gerekiyordu. Bu arada binanın tahliyesinde güçlük yaşanınca emniyet güçlerine başvuruldu. 18 yaş ve üstü bazı gençlerimizin de halen yurtta kalmaya devam ettikleri tespit edildi.'' Güldal Akşit, gerekli tespitlerin ardından yurtta bakım onarım sürecini gerçekleştirmek için yurdun tahliye edildiğini vurgulayarak, bakım onarım çalışmalarından sonra herkesin ilgili yerlere gönderileceğini söyledi. 
     Akşit, yaş grubu uymayan ve eğitim seviyesi olmayanlara da iş imkanlarının sağlanarak dağıtımlarının yapılacağını ifade etti. 
     Özürlüler Yasa Tasarısı ile ilgili bir soruya da Akşit, yasanın gecikmediğini belirterek, ayakları yere basar bir yasa hazırlamak istediklerini bildirdi. 
     Akşit, yasanın en kısa zamanda çıkacağını ve bakanlıklar arasında uyumun olmasını da istediklerini ifade etti. 
     
</TEXT>
</DOC>
