<DOC>
<DOCNO> 334193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun18.html </URL>
<DATE> 2005/04/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Denktaş, oyunu kullandı... 
</HEADLINE>
<TEXT>

     KKTC Cumhurbaşkanı Rauf Denktaş, Cumhurbaşkanlığı seçimlerinde yeminine sadık çıkmayacak birinin seçilmesi durumunda, o kişiyi seçenlerin tarih, Türk milleti ve insanlık tarafından affedilmeyeceklerini söyledi. 
     KKTC'de bugün yapılan Cumhurbaşkanlığı seçimlerinde, Denktaş oyunu Lefkoşa'daki Adalet Sarayı'nda kullandı. 
     Denktaş, burada yaptığı açıklamada, görevde olduğu yıllar boyunca Güney Kıbrıs Rum Yönetimi liderleriyle yaptığı görüşmelerde Rumların politikasında tüm Kıbrıs'ı ele geçirmek ve Türkleri azınlık olarak görmek dışında bir yaklaşım algılamış olması durumunda, bir anlaşmaya imza atmış olacağını ve böyle bir anlaşmanın da gerek Kıbrıs'ta, gerek Türkiye'de kabul görmüş olacağını belirtti. 
     Seçilecek kişinin devletin egemenliği ve bağımsızlığını koruyacağına dair yemin edeceğine işaret eden Denktaş, yeni cumhurbaşkanının bu yeminine sadık çıkması gerektiğini kaydetti. Denktaş, ''Yeminine sadık çıkmayacak birini seçerseniz, tarih, Türk milleti, insanlık sizi affetmeyecek'' diye konuştu. 
     
     ''EGEMENLİĞİMİZDEN VAZGEÇEREK AB'YE GİRECEĞİZ DİYE OY KULLANIRSAK 

     BAŞIMIZA GELECEK MÜSTAHAK OLACAKTIR'' KKTC Cumhurbaşkanı Rauf Denktaş, uzlaşmacı olmak ya da AB'ye girmek gibi nedenlerle egemenlik ve bağımsızlık kavramlarından vazgeçilmesinin mümkün olmadığına işaret ederek, ''O takdirde başımıza gelenler müstahak olacaktır'' diye konuştu. 
     KKTC'de bugün yapılan Cumhurbaşkanlığı seçimleri için Mahkemeler Binası'nda eşi Aydın Denktaş ile oy kullanan Denktaş, burada bekleyen Türk ve Rum gazetecilerine açıklamalarda bulundu. 
     Denktaş, KKTC'nin 22. yılında görevi devralacak, egemenlik ile bağımsızlığı ve devleti koruyacağına dair yemin ederek göreve başlayacak olan kişinin seçimi için oy kullanıldığını söyledi. 
     Güney Kıbrıs Rum Yönetimi'nin Kıbrıs'ı kendilerine mal etme politikasının 42 yıldır devam ettiğini ifade eden Denktaş, bu süre zarfında görüştüğü Rum liderlerde bu genel yaklaşımda ''zerre kadar değişiklik'' görmediğini söyledi. Denktaş, şöyle devam etti 
     ''Tüm Rum liderlerle görüştüm. Bu siyasetten zerre kadar vazgeçtiklerini, bizi eşit, egemen, self determinasyon hakkına haiz iki halktan biri olarak kabul etme niyetleri olduğunu, bizi Rum cumhuriyetinde azınlık yapma, Türkiye'nin garantilerini ortadan kaldırma yaklaşımlarından zerre kadar vazgeçmiş olduklarını görmüş olsaydım, muhakkak ki size sağlam, kalıcı bir anlaşma yapmak için elimden geleni yapardım ve sizin bana olan güveniniz sayesinde hem burada, hem de Türkiye'de bu anlaşma kabul edilirdi.'' ''Güney Kıbrıs Rum Yönetimi lideri Tasos Papadopulos'un Annan Planı'na hayır demesinin, Rum halkının yüzde 75 oyla Papadopulos'u desteklemesinin ve Rum kesiminde 2005 yılının EOKA yılı ilan edilmesinin yanlış olmadığını'' kaydeden Denktaş, ''Eğer seçilecek olan arkadaş, Papadopulos ile kağıt üzerinde kalıcı bir anlaşma yapılabilir diyorsa, en büyük yanlışı kendisi yapmış olacaktır. Tarih ve Türk milleti kendisini bağışlamayacaktır'' diye konuştu. 
     
     ''DAHA GARANTİLİ, DAHA KALICI BİR ZEMİN'' 

     Cumhurbaşkanı Denktaş, ''1960 düzenlemelerinde kendilerine verilen hakları yok etmeye, kendilerini toplu mezarlara gömmeye çalışanlara 11 yıl direndiklerini'' kaydetti ve aynı kişilerle yapılacak yeni bir anlaşmada daha fazla garantiler içermesini ve daha kalıcı bir zemine oturmasını arzu ettiklerini söyledi. 
     Söz konusu kalıcı zeminin egemenlik olduğuna işaret eden Denktaş, şunları kaydetti 
     ''Bunu koruyup yüceltme yemini edecek olanlar yarışıyor. Halk, bu yemine sadık olanı seçmelidir. Yeminine sadık çıkmayacak birini seçerseniz, tarih, Türk milleti ve insanlık sizi affetmeyecek.'' Rum Yönetimi ile iyi komşuluk ilişkileri kurmak istediklerini ifade eden Denktaş, ''Cumhuriyet, egemenlik ve bağımsızlıktan vazgeçerek, AB'ye gireceğiz diye oy kullanırsak, başımıza gelecek müstahak olacaktır'' dedi. 
     ''Hepimizin görevi seçilecek kişiyi yeminine sadık kılmaktır, gerekirse bunun için karşısına dikiliriz'' diyen Denktaş, yeminine sadık kalacak yeni Cumhurbaşkanını ''ölesiye destekleyeceklerini'' de kaydetti. 
     Denktaş, seçimlerin hayırlı olmasını diledi. 
     
     BÜYÜK İLGİ 

     KKTC'de bundan önce yapılan seçimlerde olduğu gibi, bu kez de Denktaş çiftinin oy verdiği 130 numaralı sandık, KKTC'den, Rum Kesimi'nden ve Türkiye'den gelen basın mensuplarının yoğun ilgisine tanık oldu. 
     Mekanın dar olması nedeniyle burada her zaman gazeteciler arasında yaşanan izdiham, önceden alınan önlemler ve Denktaş için hazırlanan kürsü ile engellendi. 
     Metin kullanmadan yaptığı konuşmayı Rum gazeteciler için bir kez de İngilizce yapan Denktaş, gazetecilerle bir süre sohbet ettikten sonra eşi ile birlikte Mahkemeler Binası'ndan ayrıldı. 
     
</TEXT>
</DOC>
