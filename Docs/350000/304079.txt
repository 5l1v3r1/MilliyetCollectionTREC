<DOC>
<DOCNO> 304079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy24.html </URL>
<DATE> 2005/01/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çiçek Çalıp çırpacaksınız, sonra başka ülkenin mafyasına sığınacaksınız 
</HEADLINE>
<TEXT>

     Adalet Bakanı Cemil Çiçek, herkesin yargının adaletine güvenmesi gerektiğini belirterek, ''Birileri sığınacak yer arıyorsa, yargının adaletine sığınsın, gidip başka ülkelerin adaletine sığınmasın'' dedi. 
     Sakarya'nın Akyazı İlçesi'nde Adliye Sarayı'nın açılış törenine katılan Bakan Çiçek, törendeki konuşmasında, Türkiye'de belirli dönemlerde yaşanan sıkıntıların, yargıya ve millete güvenilmeyişinden kaynaklandığını belirtti. 
     Demokratik hukuk devletinde güvenilecek iki şey olduğunu vurgulayan Çiçek, şunları kaydetti 
     ''Bunlardan biri millet, diğeri ise yargının gücüdür. Millete güvenmeden, hiçbir hizmetin yapılması mümkün değildir. Eğer başımız dara geldiyse, sıkıntıya düştüysek, bir yere gitme ihtiyacı hissediyorsak, ya milletin sinesine, ya da yargının adaletine inanmamız gerekir. Bunu ne kadar erken anlayabilirsek, o zaman Türkiye'nin geleceği daha aydınlık olur. Türkiye, belirli bir dönemde, maalesef otorite zaafı yaşadı. Sıkıntılar, hepimizi rahatsız eden gelişmeler oldu. O dönemlerde millete, yargıya güvenseydik, belki Türkiye bu sıkıntıları, acı tecrübeleri yaşamazdı.'' 
     
     YARGININ ADALETİ 
     Yargının haksızlık yapanların yakasına eninde sonunda yapışacağını ifade eden Çiçek, konuşmasına şöyle devam etti 
     ''Onun için herkes yargıya güvenip, hukuka riayet ederek yaşasın. Yargı eninde sonunda haksızlık yapanın yakasına yapışır. Birileri sığınacak bir yer arıyorsa yargının adaletine sığınsın, gidip başka ülkelerin adaletine sığınmasın. Milletin hakkını yiyeceksiniz, milletin hukukuna tecavüz edeceksiniz, çalacaksınız çırpacaksınız sonra da ülkenin adaletine inanmayıp, başka ülkenin mafyasına sığınacaksınız. Bu ülkeden kaçacağınızı sanacaksınız. Bunların dirisini de, ölüsünü de bu devlet getirir, adalete teslim eder. Milletin hukukunu, haklarını sonuna kadar sorar.'' Bakan Cemil Çiçek, yeni ceza yasasıyla vatandaşı rahatsız eden suçların cezasının arttığına da işaret ederek, ''Cezaevinden kolay kolay çıkmak kimsenin elinde değil. Toplumu rahatsız eden suçların, başta hırsızlıklar ve yolsuzlukların cezası arttı'' dedi. 
     
     DEMİREL VE UZANLAR 
     Törenden sonra gazetecilerin sorularını da yanıtlayan Çiçek, Yahya Murat Demirel'in yurda getirilip getirilmeyeceğine ilişkin soruyu, ''Konuyu yakından takip ediyoruz. Ölüsünü ya da dirisini getireceğiz. Gerisi zaman meselesidir. O veya bir başkası hiç önemli değil, kanundan kaçamaz, zaten kaçmaması gerekir'' diye yanıtladı. 
     Çiçek, başka bir gazetecinin, ''Uzanlar'ı getirecek misiniz '' şeklindeki sorusu üzerine de, ''İsim sorma bana, bu söylediklerimi kanundan kaçan herkes için söylüyorum. Kişi önemli değil, hiç fark etmez. Yargının kucağı fevkalade sıcaktır'' dedi. 
     Çiçek, daha sonra, Danıştay Başkanı Ender Çetinkaya, Sakarya Valisi Nuri Okutan ve Adapazarı Büyükşehir Belediye Başkanı Aziz Duran'la birlikte Akyazı Adliye Sarayı'nın açılışını yaptı. 
     Akyazı Adliye Sarayı, 2 bin 275 metrekare açık, bin 100 metrekare kapalı alanlı olmak üzere 3 katlı inşa edildi. 7 ayda tamamlanan Adliye Sarayı 789 milyar liraya mal oldu. 
     Bu arada, Bakan Çiçek'in kürsüde konuşma yaptığı sırada akli dengesi bozuk olduğu bildirilen Mevlüt Gül adlı kişi, kürsüye çıkmak istedi. Korumalar müdahale ederek Gül'ü tören alanından uzaklaştırdı. 
     
</TEXT>
</DOC>
