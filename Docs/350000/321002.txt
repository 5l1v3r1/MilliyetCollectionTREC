<DOC>
<DOCNO> 321002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun22.html </URL>
<DATE> 2005/03/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Talat Yeni hükümet toplumun bütününü kucaklayacak... 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, kuracakları yeni hükümetin, toplumun bütününü kucaklamak zorunda olduğunu belirterek, yeni dönemde kimse tarafından yanlış anlaşılmamak için çok dikkatli bir politika izleyeceklerini söyledi. 
     Talat, bir heyeti kabulü sırasında yaptığı açıklamada, ''her iki kişiden birinin oyunu alan bir partiye, kimin oy verip, kimin vermediğinin anlaşılamayacağını'' kaydederek, ''Her iki kişiden birinin oyunu alan bir partinin toplumun bütününü temsil etmesi gerektiğine inanıyoruz, buna büyük özen göstereceğiz halkın bize güvenini boşa çıkarmayacağız'' dedi. 
     Bundan böyle CTP'nin sadece bir parti olarak hareket edemeyeceğine dikkati çeken Talat, bütün toplumu kucaklayarak çok dikkatli bir politika izleyeceklerini kaydetti. 
     
     SERDAR DENKTAŞ'IN AÇIKLAMASI 
     Öte yandan, Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş, CTP'nin, ''herhangi bir şekilde Ulusal Birlik Partisi'nin UBP gölgesi altında bir görüşme yapmayacakları'' yönündeki DP'nin görüşünü bildiğini belirterek, CTP ile eşit bir ortaklık kurmaya hazır olduklarını söyledi. 
     Serdar Denktaş, CTP-DP heyetlerinin hükümet kurma konusunda DP'de devam eden görüşmelere katılmadan önce yaptığı açıklamada, ''Siyaseten eşit bir ortaklık kurmak, hükümete etkin bir ortak olmak istiyoruz. Etkinliğimizin olmadığı bir hükümette DP olarak bizim yerimiz yok. Temel prensip bu'' dedi. 
     Denktaş, CTP'nin DP ile anlaşamaması halinde, CTP'nin UBP ile görüşeceğini kaydetti. 
     UBP'den, DP'nin cumhurbaşkanlığı seçimi konusunda ortaya attığı ortak aday çıkarma önerisine olumlu sinyal geldiğini belirten Serdar Denktaş, UBP ile bu konuyu Pazartesi günü biraraya gelerek görüşeceklerini bildirdi. Serdar Denktaş, cumhurbaşkanlığı seçimiyle hükümet konusunu ayrı ayrı düşündüklerini kaydetti İki parti heyetleri arasındaki görüşmeye, daha sonra Serdar Denktaş da katıldı. 
     
</TEXT>
</DOC>
