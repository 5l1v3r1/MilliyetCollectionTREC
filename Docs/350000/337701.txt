<DOC>
<DOCNO> 337701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun25.html </URL>
<DATE> 2005/04/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye'ye 'hayır' diyenlere Hollanda Başbakanı'ndan yanıt... 
</HEADLINE>
<TEXT>

     Hollanda Başbakanı Jan Peter Balkenende, 1 Haziran'da yapılacak AB Anayasası halkoylaması için ''hayır'' kampanyası yürütenlerin Türkiye hakkında ortaya attığı görüşlerin gerçekle ilgisinin bulunmadığını bildirdi. 
     Balkenende, ''anayasa ile Türkiye'ye kapıların açılacağı'' görüşünün doğru olmadığını belirtti. 
     Başbakan Balkenende, De Telegraaf gazetesinde bugün, ''Daha İyi Bir Avrupa İçin Yegane Şans'' başlığıyla yayımlanan mektubunda, AB Anayasası'na neden ''evet'' oyu verilmesi gerektiğine ilişkin görüşlerini aktardı. 
     AB Anayasası için ''hayır'' kampanyası yürütenlerin bu görüşlerine destek bulabilmek için her yolu denediklerini ifade eden Balkenende, bu bağlamda Türkiye hakkında ortaya atılan görüşlerin de gerçekle hiçbir ilgisi bulunmadığını belirtti. Balkenende, ''AB Anayasası Türkiye'ye kapıları açacakmış. Bu doğru değil. Anayasa metninde Türkiye'nin adı geçmiyor. Üstelik anayasa AB'ye yeni üyelik ölçütlerini eskiye göre daha da sertleştiriyor'' ifadelerini kullandı. 
     Balkenende, ''AB Anayasası'nın kabul edilmesiyle Hollanda'nın ulusal kimliğini yitireceği, ülkenin ve ulusal parlamentonun söz hakkının kalmayacağı, AB'nin küçük bir eyaleti konumuna dönüşeceği'' iddialarının tamamen gerçeklere ters düştüğünü kaydetti. Balkenende, aksine anayasa ile Hollanda'nın barış ortamı, güvenlik ve refahına daha büyük katkılar sağlanacağını belirtti. 
     Mektubunda, Avrupa ülkelerinin AB sayesinde bugünkü barış ve güven ortamına kavuştuğunu yazan Balkenende, bunun adım adım sağlanabildiğine dikkat çekti ve 1970'lerde cuntayla idare edilen İspanya, Portekiz ve Yunanistan ile 1980'lerdeki komünist rejim altında bulunan ülkelerin bugün özgür birer demokratik ülke olduklarını kaydetti. Balkenende, bunun bedelinin kanla değil entegrasyonla sağlandığını, yeni anayasa ile bu birlikteliğin 21. yüzyılda daha büyük fırsatlar yakalayacağını belirtti. 
     Hollanda'da AB Anayasası için 1 Haziran'da yapılacak halkoylamasında ''hayır'' kampanyası yürütenlerin başında, parlamentoda tek kişilik grubuyla temsil edilen Geert Wilders geliyor ve Türkiye'nin AB üyeliğine de karşı çıkıyor. 
     
</TEXT>
</DOC>
