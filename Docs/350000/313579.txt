<DOC>
<DOCNO> 313579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur32.html </URL>
<DATE> 2005/02/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Uluslararası eroin kaçakçılığına "makas" operasyonu .. 
</HEADLINE>
<TEXT>

     Antalya, Kahramanmaraş, Ordu ve Adana'da düzenlenen eşzamanlı operasyonlarda, toplam 10 kilo 310 gram eroin ele geçirildi. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, Kaçakçılık ve Organize Suçlarla Mücadele Daire Başkanlığı'nın koordinesinde, Antalya Narkotik Büro Amirliği ekiplerince iki ay süren takip sonucu kuryelerle uluslararası uyuşturucu sevkıyatı yapan bir şebeke tespit edildi. 
     Antalya ve İstanbul'dan havaalanlarından, Edirne üzerinden de demiryolu kullanılarak İngiltere, Hollanda ve İspanya'ya uyuşturucu madde gönderen şebekenin faaliyetlerini gizli takibe alan polis ekipleri, eroin kuryelerinin KKTC ve bazı Avrupa ülkelerinde çalışan kişilerden seçildiğini belirlediler. 
     
     ÖZEL DÜZENEKLİ VALİZ 
     Şebekenin tüm faaliyetlerini ortaya çıkaran polis, Antalya, Kahramanmaraş, Ordu ve Adana'da düzenlenen eşzamanlı operasyonlarda, eroin kuryeleri Z.Ü, A.K. ve M.K'yi hava ve demiryoluyla yurtdışına çıkmaya çalışırken yakaladılar. 
     Antalya'da da mal sahibinden kuryeye teslim edilen valizde bulunan ve zulalanarak saklanan 6 kilo 240 gram paketler halindeki eroin ele geçirildi. 
     Açıklamada, kuryelerin taşıdığı valizlere uyuşturucu sevkıyatı için özel düzenek yapıldığı belirtilirken, valizlerin taban kısmına yerleştirilen eroinin üstünün silikon, strafor ve köpükten oluşan maddeyle kaplandığını bildirdiler. Yetkililer bu kaplama sayesinde uyuşturucu maddenin X-RAY cihazlarında bile fark edilemediğini açıkladılar. 
     
     MAKAS'IN ŞEMASI 
     Narkotik ekiplerinin genişlettiği operasyonlarla biri KKTC vatandaşı 3 kuryenin eroini teslim aldığı mal sahipleri de belirlendi. Şebekenin bağlantısı bulunan Ordu'da da düzenlenen operasyonda, bir otomobilde 4 kilo 70 gram eroin ele geçirilirken, mal sahibi olduğu saptanan M.Y. ile şebeke üyeleri Y.Y, F.Y, ve A.S'nin de yakalandığı bildirildi. 
     Operasyonda toplam 10 kilo 310 gram uyuşturucu madde ile ruhsatsız tabanca ele geçilirken, İran'dan temin edildiği ve Hakkari'den Antalya ve diğer illere getirilen uyuşturucunun taşındığı 2 otomobile de el konulduğu açıklandı. Açıklamaya göre, sahte kimlikle yakalanan ve şebekenin lideri olduğu bildirilen M.Y'nin, Gaziantep Emniyet Müdürlüğü'nce, ''teşekkül halinde uyuşturucu madde kaçakçılığı'', Bursa Emniyet Müdürlüğü'nce ''baz morfin bulundurmak ve nakletmek'' ve Van Emniyet Müdürlüğü'nce de ''uyuşturucu yapımında kullanılan asitanhidrit maddesini bulundurmak'' suçlamalarıyla arandığı ortaya çıktı. 
     Polis yetkilileri, uluslararası uyuşturucu kaçakçılığıyla ilgili çalışmaların aralıksız sürdürüldüğünü ve son olarak düzenlenen bu operasyona söz konusu şebekenin faaliyetinin sonlandırılması dolayısıyla ''Makas'' kod adının verildiğini bildirdiler. 
     Yetkililer gazetecilere, uyuşturucunun sevkıyatı, zulalı valizler ve hava, tren yolu kullanımıyla ilgili bilgi verici şemayı da sundular. Şemada, şebekenin yöntemi ve istikameti ayrıntılarıyla anlatılıyor. 
     Gözaltında bulunan 7 kişi sorgularının ardından ''teşekkül halinde uyuşturucu madde kaçakçılığı yapmak ve ihraç etmek'' suçlamalarında adliyeye sevk edildi. 
     
</TEXT>
</DOC>
