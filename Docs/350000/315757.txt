<DOC>
<DOCNO> 315757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko38.html </URL>
<DATE> 2005/02/16/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
FED Başkanı Greenspan Enflasyon kontrol altında 
</HEADLINE>
<TEXT>

     ABD merkez bankası FED Başkanı Alan Greenspan, dolar faizi için son derece kritik önem taşıyan enflasyonun ve enflasyon beklentilerinin kontrol altında tutulduğunu söyledi. 
     ABD Kongresi'nde konuşan Greenspan, ekonomiyle ilgili genelde olumlu değerlendirmelerde bulundu. 
     2004 yılında ortaya konulan güçlü ekonomik büyümenin 2005 yılına da yansıtıldığını anlatan Greenspan, dolar faizi için son derece kritik öneme sahip enflasyon konusunda ise şunları söyledi 
     ''Enflasyon ve enflasyon beklentileri sıkı şekilde kontrol altında tutuluyor. Burada hızlanma ve yavaşlamalar, faiz artırımı politikamızın da hızlanma ve yavaşlamasına etki edecek. 
     Verimlilik artışını hesaba katmadan işçilik ücretlerinde oluşabilecek artırımlar, müşterilerin alışverişlerinde daha fazla ödeme yapmalarını zorunlu kılabilir. Burada olası bir verimlilik düşüşüne gösterilecek direnç, enflasyonun etkileri açısından gelecekte belirleyici olacaktır. Doların diğer paralar karşısındaki gücü ve petrol fiyatlarının seyri de enflasyonun gelecekteki görünümünü şekillendirecek unsurlardan.'' Greenspan, kısa vadeli gösterge faizlerde kaydedilen artışa rağmen uzun vadeli faizlerin ve reel faizlerin düşük kaldığını savunarak yatırımcıları bu konuda dikkatli davranmaya çağırdı. 
     FED, uzun yıllardır yüzde 1 olan dolar gösterge faizini, geçen yıl Haziran ayında başlattığı çeyrek puanlık artırımlarla en son 2 Şubat'ta yüzde 2.5'e kadar yükseltmişti. 
     FED'in faiz artırımı kararı konusunda yetkili Açık Piyasalar Komitesi'nin bir sonraki toplantısı, 22 Mart'ta gerçekleştirilecek. 
     Greenspan'in değerlendirmelerinin ardından uluslararası döviz piyasasında doların kısmen güçlendiği ve ABD tahvillerine talep geldiği gözlendi. Piyasalarda 1.3027 seviyesinde bulunan avro dolar paritesi, Greenspan'ın açıklamalarıyla 1.2985 seviyesine kadar geriledi. 
     
</TEXT>
</DOC>
