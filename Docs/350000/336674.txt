<DOC>
<DOCNO> 336674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko40.html </URL>
<DATE> 2005/04/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TESK Genel Başkanı Aldığım harcırah tutarı günlük 300 dolar 
</HEADLINE>
<TEXT>

     TESK Genel Başkanı Derviş Günday, aldığı günlük yurtdışı harcırah tutarının bin değil, 300 dolar olduğunu bildirdi. 
     Başbakan Recep Tayyip Erdoğan'a atfen basında yer alan 'maaşlarına zam isteyen Belediye Başkanlarına, kendini örnek göstererek günlük harcırahının 190 dolar olduğu, buna rağmen TESK Genel Başkanı Derviş Günday'ın günlük bin dolar aldığı'' yönündeki sözlere, TESK Genel Başkanı Derviş Günday'dan açıklama geldi. 
     Günday, yaptığı açıklamada, günlük bin dolar harcırah aldığı iddialarının doğru olmadığını, TESK Genel Başkanının yurt dışı harcırah tutarının, Genel kurul Kararı'yla belirlendiğini ve bu rakamın da 300 dolar olduğunu bildirdi. 
     Araştırmadan ve incelemeden bu tür açıklamalar yapılmasını hayret ve üzüntüyle karşıladıklarına işaret eden Günday, ''Sayın Başbakan gerçekten böyle bir açıklama yapmışsa, kendine bu iddiasını yargı organları nezdinde kanıtlama fırsatını vereceğimizden hiç kimse kuşku duymamalı'' dedi. 
     
</TEXT>
</DOC>
