<DOC>
<DOCNO> 324555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur51.html </URL>
<DATE> 2005/03/17/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
İşsizler için eğitim merkezi açıldı 
</HEADLINE>
<TEXT>

     İşsizler Derneği Konya Şubesi Eğitim Sanat ve Kültür Merkezi, düzenlenen törenle hizmete açıldı. 
     İşsizler Derneği Genel Başkanı Orhan Servet Bilgisel, merkez Meram İlçesi'ndeki, Eğitim Sanat ve Kültür Merkezi'nin açılış töreninde, Konya'nın kendileri için ayrı bir önemi olduğunu belirterek, bugün 26 şubeye ulaşan derneğin temelinin, 2000 yılında Konya'da atıldığını söyledi. 
     2001 yılında merkez yönetimini Ankara'ya taşıyan derneğin halen 470 bin üyesi olduğunu ifade eden Bilgisel, ''Tabelalarımızı indireceğimiz günü umutla bekliyoruz ancak üzülerek ifade ediyorum ki, benim ömrüm, bu hayalimi gerçekleştirmeye yetmeyecek'' dedi. 
     Derneğin ana tüzüğünün, tamamen eğitime yönelik hazırlandığını dile getiren Bilgisel, bu nedenle dernek olarak, işsizlikle mücadele için meslek edindirmeye dönük faaliyetler gerçekleştirdiklerini vurguladı. 
     Ülke genelinde 200'ün üzerinde kurs açtıklarını, hiçbir işsizden kurs ücreti talep etmediklerini belirten Bilgisel, ''Elimize koçanları alıp, sokaklarda makbuzla para toplamadık. 3 YTL yıllık aidatla hizmet vermeye çalışıyoruz. Açılışını yapmakta olduğumuz merkezimizde, yaklaşık 100 kişi halı ve kilim dokuma başta olmak üzere, çok sayıda el sanatını tüm detaylarıyla öğreniyor'' diye konuştu. 
     Açılışını yaptığı 3 katlı merkezi gezen Bilgisel, açılan kurslarda eğitim gören kursiyerlerle sohbet etti. 
     
</TEXT>
</DOC>
