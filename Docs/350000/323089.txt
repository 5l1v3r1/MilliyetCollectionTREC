<DOC>
<DOCNO> 323089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/axspo01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatalı yürüme 
</HEADLINE>
<TEXT>


Yönetim, ayakları üzerinde durmayı başaramayan Basketbol Şubesi'ni yine kulüp bünyesine kattı, özerklik rafa kalktı. Aslan tarihinde ilk kez küme düşme tehlikesi ile karşı karşıya kaldı 

GÖKHAN TÜRE 


Yuvaya geri dönüş 
GALATASARAY'IN iki yıl önce özerkleşerek Türkiye'de bir ilke imza atan ve kulüp bünyesinden ayrılan basketbol şubesi, yuvaya geri döndü İki yıllık süreçte kendi ayakları üzerinde durmayı başaramayan, maddi güçlükler içinde 100. yılın kutlanmaya hazırlandığı bir sezonda küme düşme tehlikesiyle karşı karşıya kalan Sarı - Kırmızılı şube, kurtuluşu, yine "maddi krizle boğuşan" kulüp bünyesine dönmekte buldu. 

Maddi sıkıntı büyük 
BAŞKAN Özhan Canaydın'ın, iki yıl önce, başta futbol olmak üzere birçok branşta faaliyet gösteren kulübün üzerindeki mali yükün hafiflemesi amacıyla amatör şubelerin özerkleştirilmesi hamlesinde başı çeken basketbol, önceki gün gerçekleştirilen toplantıyla bu özelliğini kaybetti. Yaşanan maddi sıkıntılar ve bu sıkıntılara bir türlü çözüm getirilememesi üzerine yönetim, basketbolu yeniden kulüp himayesine aldı. 

İşi zora girdi 
BASKETBOL Ligi'nde şu ana kadar oynadığı 19 maçın 14'ünden yenilgiyle ayrılan ve küme düşme potasına giren Sarı - Kırmızılılar'ı, kalan yedi haftada da birbirinden zorlu maçlar bekliyor. Sırasıyla Tekel, Erdemir, Beşiktaş, Tuborg, Fenerbahçe, Efes Pilsen ve Banvit ile karşılaşacak olan Galatasaray, bu zorlu seriyi atlatamazsa, büyük başarıyla vitrinden hiç düşmediği basketbol birinci ligine tarihinde ilk kez veda edecek. 

2 GÖRÜŞ 
'Sorunları aşacağız' 

GALATASARAY Basketbol Şubesi Sorumlusu Derya Taşdelenler, basketbola özerklik verilmesinin, şubenin kendi ayakları üzerinde durması amacını taşıdığını, ancak geçen süreçte bunun başarılamadığını söyledi. Taşdelenler, "Galatasaray basketbolu keşke özerklikte ayakları üzerinde durabilseydi. Bunun olmayışı, hem teknik, hem de yönetici kadrosunun başarısızlığıdır. Şimdi yine amatörlüğe dönüldü. Artık para varsa futbol için de, basketbol için de var, yoksa futbol için de, basketbol için de yok" dedi. 

'Maça gelmek çözüm değil' 

CİM-BOM'da basketbolun özerkleşmesi aşamasında başrolü oynayan, ancak maddi krize çare bulunamaması üzerine geçtiğimiz sezon kendi rızasıyla görevinden ayrılan Yalçın Granit, artık topun yönetimde olduğunu söyledi. Granit, "Basketbolun Florya'da gelişmesinin imkan ve ihtimali yok. Ne alt yapı, ne üst yapı, hiçbir şey olmuyor. Basketbolun karargahı Metin Oktay tesisleri olmalı. Özhan Canaydın'ın maça gelip, tribünde oturması çözüm değil. Önemli olan güven hissi vermesi" diye konuştu. 

Ceza karmaşası 

BASKETBOL Federasyonu'nun Galatasaray coachu Halil Üner'e iki maç, menajer Turabi Genç'e de iki ay hak mahrumiyeti cezası vermesi, maçı yöneten hakem Ufuk Akyüz'ü ise üç ayla cezalandırması hayretle karşılandı. Basketbol Şubesi Sorumlusu Derya Taşdelenler, "Bunun adı bir koyundan iki post çıkarmaktır. Hakem, üç ay ceza alacak kadar kötüyse, buna tepki veren coachun günahı ne " dedi. 


</TEXT>
</DOC>
