<DOC>
<DOCNO> 324252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/axsiy02.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkım rahatsız oluyor 
</HEADLINE>
<TEXT>


Başbakan Erdoğan, medyanın güvenlik haberlerini abarttığını belirtti ve güvenlik örgütlerine destek olunmasını istedi. Başbakan, "Tüm vatandaşların can ve mal emniyeti devlet güvencesindedir" dedi 

ANKARA Milliyet 


Medyanın, 8 Mart Dünya Kadınlar Günü'nden 2 gün önce Beyazıt'ta çıkan olayları abartarak, "AB'ye servis yaptığı"nı iddia eden Başbakan Erdoğan, abartılı güvenlik haberleriyle halkın rahatsız edildiğini öne sürdü. 
Erdoğan, dünkü AKP grup toplantısında, bütün vatandaşların can ve mal emniyetinin devlet güvencesinde olduğunu vurguladı. Vatandaşın hukukunu azami derecede korumak için bütün tedbirlerin alındığını ve bu konuda asla zaaf göstermediklerini savunan Erdoğan, şunları söyledi 

'Milletin talebi' 
"Ancak içimizden birilerinin başkasının canına, malına kastedecek kadar gözü dönmüşse, her şeyi devletten beklemek yerine, insan olarak, bu toplumun, bu ülkenin bir parçası olarak bize de düşen sorumluluklar vardır. Bundan kaçamayız." 
Medyanın güvenlik örgütlerine bu noktada destek olması gerektiğini ifade eden Erdoğan, "Bu talebi yapan başbakanın farklı şekilde takdim edilmesini de doğru bulmuyorum. Ben bir şeyin tespitini yapıyorum. Bu Tayyip Erdoğan'ın talebi değildir, milletin talebidir. Bu haberleri abartılı şekilde izleyen halkım, rahatsız oluyor. Bunun bir psikolojik neticesi var, unutmayalım" dedi. 

Suç oranı yüzde10 arttı 

Emniyet Genel Müdürlüğü, 2004'teki verilere göre "Türkiye'nin Suç Haritası"nı çıkarttı. Harita, asayiş suçlarının bir önceki yıla oranla yüzde 10 arttığını ortaya koydu. Türkiye'de 2003'te 321 bin 805 asayiş olayı meydana gelirken, 2004'te bu sayı 353 bin 692'a yükseldi. TBMM İnsan Haklarını İnceleme Komisyonu Başkanı AKP'li Mehmet Elkatmış da, 6 Mart olayından sonra İstanbul'da yaptığı incelemelerin ardından, "İstanbul'da son yıllarda işlenen suçlarda büyük artış var" açıklamasını yapmıştı. 


</TEXT>
</DOC>
