<DOC>
<DOCNO> 309823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun13.html </URL>
<DATE> 2005/01/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tsunami kurbanlarıyla dalga geçen radyo çalışanları işten kovuldu 
</HEADLINE>
<TEXT>

     New York'taki FM radyosu WQHT'de yayınlanan ''Miss Jones in the Morning'' adlı sabah programında, tsunami felaketiyle alay eden bir şarkı yayınlayan programcıların tamamının işten atıldığı bildirildi. 
     Miss Jones olarak bilinen radyo DJ'lerinden Tarsha Nicole Jones'un sunduğu programda yayınlanan şarkı yüzünden Jones ve ekibinin süresiz olarak radyodan uzaklaştırıldığı ifade edildi. 
     Radyonun bağlı olduğu Emmis Radio'nun Başkanı Rick Cummings, ''Yapılanın ne ahlaki ne de sosyal açıdan savunulacak tarafı yok. Ben dahil tüm sorumlular utanç içindeyiz ve derinden üzüntü duyuyoruz,'' dedi. 
     Programda yayınlanan şarkının, açlık çeken Afrikalılar için 1985 yılında seslendirilen ''We Are the World'' şarkısının müziğiyle tsunami dalgalarıyla sürüklenen felaketzedelerle alay ettiği, çocuk köleliği ve annelerinin can çekişmesini izlemek zorunda kalan insanlarla dalga geçtiği ve şarkıyla ırkçılık yapıldığı ifade edildi. 
     Radyodan daha önce de benzer ırkçı nitelikte yayınlar yapıldığı kaydedildi. 
     
</TEXT>
</DOC>
