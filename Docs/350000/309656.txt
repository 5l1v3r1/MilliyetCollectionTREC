<DOC>
<DOCNO> 309656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur30.html </URL>
<DATE> 2005/01/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
CHP'de 21 milletvekili Livaneli'yi desteklediklerini açıkladı 
</HEADLINE>
<TEXT>

     Aralarında Kemal Derviş, Fikret Ünlü ve İnal Batu'nun da bulunduğu 21 CHP milletvekili, İstanbul Milletvekili Zülfü Livaneli'yi Genel Başkan adaylığında desteklediklerini bildirdi. 
     Milletvekillerinin yaptığı yazılı açıklamada, 82 yıllık CHP tarihinde kurultayın ilk kez ahlaki boyutlarla dolu bir gündemle toplandığı belirtilerek, katılımcı ve şeffaf yönetim, parti içi demokrasinin tüm kurallarının işlediği bir yönetim anlayışının, CHP'nin öncelikli ve vazgeçilmez ihtiyacı olduğu ifade edildi. 
     CHP'de, uzlaşmayı, sevgiyi, barışı egemen kılan, Atatürk devrimciliğinden gücünü alan, değişimi gerçekleştiren ve ülkede iktidarı hedefleyen bir anlayışın yerleşmesi gerektiği kaydedilen açıklamada, şu görüşler ifade edildi 
     ''Kurultaydan hemen sonra tüzükteki tüm antidemokratik maddeleri kaldırmalıyız. Ayrışmaya değil, yarışmaya ve başarıya dayalı bir tüzük hedeflemeliyiz. 
     Parlamento'da sıkışan muhalefet stratejimizi geliştirerek, partimizin toplumsal muhalefete önderlik yapacak değişimini başlatmalıyız. 
     Solun dağınıklığı yüzünden CHP dışında kalmış tüm demokratik solcularla, sosyal demokratlarla, aydınlarla, sanatçılarla, sendikalarla, meslek odaları, STK'lar ile yeniden buluşmalıyız. Öncelikle kadınlarımızı ve gençlerimizi kucaklamalıyız. 
     Parlamenter demokrasi ile yönetilen tüm ülkelerde siyasetin kalbi parlamentodur. O nedenle yukarıda saydığımız ilke ve değerleri parlamentoda ve tüm Türkiye'de savunabilecek ve sözcülüğünü yapacak arkadaşımız İstanbul Milletvekili Zülfü Livaneli'yi, CHP Genel Başkanlığı adaylığında destekliyoruz.'' Açıklamada, Manisa Milletvekili Hasan Ören, Çanakkale Milletvekili İsmail Özay, Artvin Milletvekili Yüksel Çorbacıoğlu, Edirne Milletvekili Nejat Gencan, Kırklareli Milletvekili Mehmet Kesimoğlu, İstanbul milletvekilleri Sıdıka Sarıbekir, Berhan Şimşek, Kemal Derviş, Zeynep Damla Gürel, Memduh Hacıoğlu, İzmir Milletvekili Hakkı Ülkü, Tekirdağ Milletvekili Nuri Saygun, Malatya milletvekilleri Muharrem Kılıç, Mevlüt Aslanoğlu, Yalova Milletvekili Muharrem İnce, Karaman Milletvekili Fikret Ünlü, Hatay Milletvekili İnal Batu, Denizli Milletvekili Mustafa Gazalcı, Adana Milletvekili Ziya Yergök, Tunceli Milletvekili Hasan Güyüldar ve Ordu Milletvekili Sami Tandoğdu'nun ismi yer alıyor. 
     
</TEXT>
</DOC>
