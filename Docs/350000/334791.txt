<DOC>
<DOCNO> 334791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko25.html </URL>
<DATE> 2005/04/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Açık içeceğe AB standardı... Ayran, şalgam kutuya giriyor... 
</HEADLINE>
<TEXT>

     Avrupa Birliği'ne AB uyum sürecinde çıkarılan kanun kapsamında, ayran, süt, şalgam, meşrubat ve meyve suyu gibi sıvı gıdalar kutulara girmeye başladı. 
     Daha önce bardak ya da pet şişelerde servis yaptıkları içecekler için artık üzerlerinde firma ismi ve telefonlarının bulunduğu özel ambalajlar yaptıran esnaf, ''Uygulamadan şikayetçi değiliz, hijyenik olmak iyi'' diyor ancak, ambalajdan dolayı maliyetin yükselmesinden yakınıyorlar. 
     Adana'da, ünlü Adana şalgamının yanı sıra ayrandan meyve suyuna kadar tüm içeceklerin satışını yapan bir firmanın yöneticisi Metin Civan, ambalaj üreten firmaların 50 bin adetten aşağı sipariş almadıklarını belirterek, ''Küçük boy, kapalı bir kutu 5 YKr'ye mal oluyor'' dedi. 
     Adana Tarım İl Müdürü Abdullah Keskin ise AA muhabirine yaptığı açıklamada, Gıdaların Üretimi, Tüketimi ve Denetlenmesine Dair Kanun Hükmünde Kararnamenin değiştirilerek kabulü hakkındaki 5179 sayılı kanun kapsamında, yoğun bir denetim sürecini başlattıklarını bildirdi. 
     Keskin, büyük kentlerden kırsal kesimlere kadar her yerde yoğun olarak tüketilen ve bugüne kadar açıkta satılan ayran, süt, şalgam, meşrubat ve meyve suyu gibi sıvı gıdaların bundan böyle kapaklı kutularda servis yapılacağını ifade etti. Keskin, buna karşın portakal suyu gibi anlık tüketim gerektiren içeceklerin ise lokanta gibi kapalı mekanlarda üretilmek kaydıyla açık servisinin yapılabileceğini kaydetti. 
     Sıvı gıda üreten bir işyerinin öncelikle bu gıdayı muhafaza edeceği ambalajı temin etmesi gerektiğini vurgulayan Keskin, ''Ambalajın üzerinde ise gıda maddesini üreten firmanın adı, telefon numarası, üretim ve son kullanım tarihi bilgilerinin yer alması zorunlu olacak'' dedi. 
     Keskin, kanunun uygulamaya geçişinin ardından yönetmeliklerin de gelmeye başladığını, bu kapsamda denetimlerini yoğunlaştırdıklarını belirterek, şunları kaydetti 
     ''Açıkta sıvı gıda satan işyerleri ekiplerimizce ziyaret ediliyor. Geçiş süreci nedeniyle şimdilik uyarıyoruz ancak, eski alışkanlıklarından vazgeçmeyenlere ceza uygulamaya başlayacağız. Çünkü yasa gereği hiçbir gıda maddesi açıkta satılamayacak, mutlaka ambalajı olacak.'' Keskin, yıl sonuna kadar kanun kapsamında 20 yönetmelik daha çıkacağına dikkati çekerek, uygulama yeni olduğu için zaman zaman sıkıntılar yaşadıklarını ancak, bunların aşılacağını kaydetti. 
     
</TEXT>
</DOC>
