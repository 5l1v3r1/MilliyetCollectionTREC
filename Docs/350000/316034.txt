<DOC>
<DOCNO> 316034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun27.html </URL>
<DATE> 2005/02/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Papadopulos, ABD heyetine tepki gösterdi... 
</HEADLINE>
<TEXT>

     Kıbrıs Rum kesimi lideri Tasos Papadopulos, KKTC'de incelemelerde bulunan ABD'li işadamları heyetinin, "Kıbrıs-ABD ilişkilerinin" gelişmesine katkıda bulunmayacağını öne sürdü. Malta'ya hareketinden önce yaptığı açıklamada Papadopulos, KKTC'ye inceleme ziyaretinde blununan ABD heyetinin gezisine tepki gösterdi. 
     ABD'nin Ankara Büyükelçiliği Ticaret Ataşesi'nin eşlik ettiği heyetin gezisinin, Kıbrıs ve ABD arasındaki ilişkilerin gelişmesine katkıda bulunmayacağını öne süren Papadopulos, Rum kesiminin, konuyla ilgili olarak tüm gerekli girişimlerde bulunduğunu ifade etti. Papadopulos, Türk tarafını, AB'nin kabul ettiği Yeşil Hat Tüzüğü'nün öngördüğü avantajları kullanmaya çağırırken, Rum kesiminin, "yasal çerçeve içinde olduğu sürece" iki toplum arasındaki tüm temasları teşvik ettiğini savundu. 
     Türkiye'nin, gümrük birliğini genişleten Uyum Protokolü'nü, ekim ayından önce imzalayacağından emin olduğunu söyleyen Papadopulos, KKTC Başbakanı Mehmet Ali Talat'ı da, "hükümet kontrolü altındaki bölgelerle işgal altındaki bölgeler arasında ticareti engellemekle" suçladı. 

     
</TEXT>
</DOC>
