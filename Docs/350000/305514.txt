<DOC>
<DOCNO> 305514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo37.html </URL>
<DATE> 2005/01/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Basketbol... Fenerbahçe Makedonya'dan mutlu döndü... 
</HEADLINE>
<TEXT>

     FIBA Erkekler Avrupa Ligi A Grubu'nda deplasmanda Makedonya'nın BC Fersped Rabotnicki takımını yenen Fenerbahçe, İstanbul'a mutlu döndü. 
     Antrenör Aydın Örs, Atatürk Havalimanı'nda yaptığı açıklamada, bu galibiyetin gruptaki birinciliklerinin sürmesi açısından önemli olduğunu söyledi. 
     Maça iyi başladıklarını ve önemli bir fark yakaladıklarını kaydeden Örs, şöyle dedi 
     ''Onlar da maçı bırakmadılar. Şu anda birinciliğimiz devam ediyor. Kalan 3 maçımızı da kazanarak gruptan birinci çıkmak istiyoruz. O takdirde daha uygun rakiplerle eşleşme şansımız olacak.'' 
     
     KARAKAŞ ''SEYİRCİMİZİ BEKLİYORUZ'' 
     Menajer Nedim Karakaş ise ilk periyotta iyi savunma yaptıklarını ifade ederek, ''Hücumda da etkili olunca 1. periyodun sonunda 18 sayılık fark oldu. Bu farkı oyun sonuna kadar sürdürüp, maçı kazandık'' dedi. 
     Grupta kalan 3 maçın 2'sinin İstanbul'da olduğunu kaydeden Karakaş, şöyle konuştu 
     ''Grupta liderliğimizi devam ettirmek ve herhangi bir sürpriz ile karşılaşmamak için kalan 3 maçı da kazanmak istiyoruz. Grup liderliğini şansa bırakmaya niyetimiz yok. Şu anda avantajlıyız ve bu avantajı sonuna kadar kullanacağız. Seyircimiz Avrupa kupası maçlarına fazla rağbet göstermiyor ama Fenerbahçe'nin Avrupa kariyeri açısından bu maçlar önemli. İstanbul'da yapacağımız 2 maçta seyircimizi mutlaka tribünde görmek istiyoruz.'' 
     
</TEXT>
</DOC>
