<DOC>
<DOCNO> 326545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yasam/yas06.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlk ateş eden Onur'du' 
</HEADLINE>
<TEXT>


Galerideki çatışmada yaralanan Yılmaz Bektaş, "Onur silahını çekip ateş etmeye başladı" diye ifade verdi 

ERDAL KILINÇ 

Etiler'de, Royal Motors Galerisi'nde Ömer Coşkun'un ölümüyle sonuçlanan çatışmaya ilişkin soruşturmayı yürüten polis, ağır yaralanan Yılmaz Bektaş'ın ifadesini hastanede aldı. 
Bektaş'ın şunları söylediği iddia edildi "Mehmet Merih, barda Nedim Keçeli de dahil birkaç kişiyle kavga ettikten sonra yaralama olmuş. Mustafa Saral arayıp Mehmet Merih'i tanıyıp tanımadığımı sordu. Bir gün sonra konunun Onur Özbizerdik'e iletildiğini öğrendim. Onur aradı ve emir verir şekilde 'Mehmet'i al, bizim Yeniköy'deki balıkçı lokantasına getir' dedi ve telefonu kapattı." 
"Arabulucu olarak Atilla Havar akşam aradı. Özbizerdik'le olduğunu, galeriye gelmemizi istedi. İçeri girdiğimizde Havar, 'Barışın' dedi. Onur, silahını çekip 'Hepinizi vururum' deyip havaya ateş etti. Kendimi yere bıraktığımı hatırlıyorum. Kurşun sesleri çoğaldı. Grupların birbirine ateş ettiğini gördüm. Tabancam yoktu. Çatışmaya da girmedim." 

Yurt dışına kaçtı 
Onur Özbizerdik'in yurtdışına kaçtığı öğrenildi. Özbizerdik'in yakınlarıyla en son Romanya'dan kısa bir telefon görüşmesi yaptığı, fakat şu anda nerede olduğunu ailesinin de bilmediği öne sürüldü. 


</TEXT>
</DOC>
