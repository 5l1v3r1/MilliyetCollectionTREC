<DOC>
<DOCNO> 345882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/magazin/amag.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de İngiliz gecesi 
</HEADLINE>
<TEXT>


Şampiyonlar Ligi Finali için İstanbul'a gelen Liverpool'un taraftarları, İstanbul'da coştu. Su gibi alkol alan İngiliz taraftarların kimi striptiz yaptı, kimi ağaca çıktı, kimi kavga çıkardı... 

HALUK ATALAY, MUSTAFA KURTARAN İstanbul 

AC Milan - FC Liverpool takımları arasında oynanan Avrupa Şampiyonlar Ligi final maçı öncesinde İngiliz taraftarlar Taksim, İstiklal Caddesi ve Sultanahmet'te gecenin ilerleyen saatlerine kadar eğlendi. 
İstanbul Emniyet Müdürlüğü, maç öncesinde, özellikle Taksim'de geniş güvenlik önlemleri aldı. Taksim Meydanı'nda Çevik Kuvvet Şube Müdürlüğü'ne bağlı çok sayıda polis konuşlandırıldı, eğlence mek nları, barlar ve alışveriş merkezlerinde çok sayıda sivil polis görevlendirildi. Hareketleri şüpheli görülen, poliste kaydı bulunan kişiler sivil ekipler tarafından toplanarak resmi ekiplere teslim edildi. 

İstiklal'de 'striptiz' gösterisi 
Özellikle Taksim meydanı civarında toplanan Liverpool taraftarları çok miktarda bira ve alkol tüketti. Bir taraftar çıktığı ağaçta 3 saat oturdu, çeşitli gösteriler sundu. Arkadaşına eşlik etmek için başka ağaca çıkan bir Liverpool taraftarı da 4 metreden düşerek yaralandı. Liverpool taraftarı genç bir kadın da alkolün etkisiyle striptiz yaptı. 
İstiklal Caddesi'ndeki 'The North Shield' barda eğlenen bir grup Liverpool taraftarının gösterisine vatandaşlar büyük ilgi gösterdi. Nevizade Sokak, Mis Sokak, Bekar Sokak ve Zambak Sokak'taki Irish Bar'da gruplar halinde bulunan İngiliz taraftarlar, kulüp bayrakları ve takım marşları eşliğinde eğlendi. Liverpool taraftarlarının eğlencesi genelde olaysız geçerken, alkollü birkaç taraftarca tartaklanan bir Türk genci, polis ekiplerince uzaklaştırıldı. 


</TEXT>
</DOC>
