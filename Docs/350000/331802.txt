<DOC>
<DOCNO> 331802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur01.html </URL>
<DATE> 2005/04/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gazi mahallesinde olaylı gece... Kahvehane yakıldı... 
</HEADLINE>
<TEXT>

     Gazi mahallesinde öldürülen ve yaralanan kişilerin yakınları, olaylara karıştığını iddia ettikleri gencin babasına ait kahvehaneyi yaktı İstanbul Gazi mahallesinde, bir gencin bıçaklanarak öldürülmesinin ardından olaylar çıktı. 
     70 kişilik grup, bir kahvehaneyi basıp ateşe verdi, bir otomobili de ters çevirdi. Olaylarda iki kişi bacaklarından yaralandı. 
     Gazi mahallesindeki olaylar, Esat Atmaca adlı bir gencin, kız arkadaşıyla birlikteyken uğradığı bıçaklı saldırının ardından çıktı. 
     Esat Atmaca'nın kaldırıldığı hastanede öldüğünü haber alan kalabalık grup, Kıbrıs caddesinde bulunan Yaşar Güler'e ait kahvehaneyi bastı. 70 kişilik grup, kahvehaneyi molotof kokteylleriyle ateşe verdi. 
     Sokakta bulunan bir otomobil de ters çevrildi. Kahvehanedeki yangın, itfaiyenin müdahalesiyle çevre binalara sıçramadan söndürüldü. Mahalleye ek polis kuvvetleri ve zırhlı araçlar sevk edildi. Bu sırada grup, slogan atarak Esat Atmaca'nın ölümünü protesto etmeyi sürdürdü. 
     Kahvehanenin basılması sırasında bacaklarına isabet eden kurşunlarla yaralanan Mustafa Değer ve Celal Baybalan, Özel Gazi Hastanesi'ne kaldırılarak tedavi altına alındı. 
     
</TEXT>
</DOC>
