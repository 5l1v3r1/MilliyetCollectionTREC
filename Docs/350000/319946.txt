<DOC>
<DOCNO> 319946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko04.html </URL>
<DATE> 2005/03/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Borsa 27 bin 700'de kalmaya çalışacak 
</HEADLINE>
<TEXT>

     28 bin 400'de bulunan zirve seviyesini aşamayan ve ardından da 28 bin desteğinde tutunamayan borsa, satışların artması ile dünü 27 bin 768 puandan tamamladı. 
     IMF'nin ana gündem maddesi olmaya devam edecği piyasada endeksin ilk hedefi 27 bin 700-750 desteğinin üzerinde kalmak olacak. 
     Dün yurtdışı piyasalardaki gerileme eğiliminin yanında IMF'nin istediği yasaların halen Meclis'e sevkinin gerçekleşmemesi, para girişinin olmaması ve öğle arasında Tüpraş'ın piyasa fiyatından yaklaşık yüzde 10 düşük bedelle blok satışının açıklanması piyasayı olumsuz etkiledi. 
     28 bin üzerinde kalması beklenen endeks piyasada yeterli alım olmayınca yönünü aşağı çevirdi ve 27 bin 600 sınırına kadar geri çekildi. 
     
     "Ana gündem IMF olacak" 
     Bugün için de satış eğiliminin sürebileceğine işaret eden uzmanlar, satışların 27 bin 700-750 bandında karşılanmaya çalışacağını kaydediyorlar. Bu seviyede kalınamaması halinde ise düşüşün 27 bin 400'e kadar sürebileceği belirtiliyor. 
     Dünkü düşüşün ardından tepki alımlarının gelmesi halinde ise 28 bin puan önemli bir direnç seviyesi olarak borsanın karşısına çıkacak. Uzmanlar, bu seviyenin geçilebilmesi için para girişinin gerekli olduğu konusunda birleşiyorlar. 
     IMF ile anlaşma konusunun ana gündem maddesi olmaya devam edeceği borsada, yurtdışındaki gelişmeler, dolar ve petrol fiyatlarının seyri ile siyasetteki hareketleri izlenmeye devam edilecek. 
     
</TEXT>
</DOC>
