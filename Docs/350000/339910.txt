<DOC>
<DOCNO> 339910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo20.html </URL>
<DATE> 2005/05/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şenol Güneş'ten olay yaratacak sözler Sadece futbol oynamayacağız 
</HEADLINE>
<TEXT>

     Trabzonspor Teknik Direktörü Şenol Güneş, "Gelecek yıl bizi sadece futbol oynayan takım olarak görmeyebilirsiniz" dedi. 
     Güneş, Mehmet Ali Yılmaz Tesisleri’nde düzenlediği basın toplantısında, bir takımın gidişatında değişikliğin olabileceğini ifade ederek, "Yanlış yapıyorsan bu istifa olabilir. Görüyorum ki kötü niyetli bir ortam var. Fenerbahçe maçı sonrası istifayı düşünmedim. Bu kötü niyetli ortamda gerekirse savaşacağız. Bırakmak bir çözüm yolu değil, tam tersini yapmak bizim için çok daha önemli" dedi. 
     Bu yıl ligde kalan 4 maçı düşündüklerini ifade eden Güneş, "Bu 4 maçı bekleyeceğim. Seneye bir kaos olursa bunun sorumlusu ben olmayacağım. Ama bugün için söylüyorum kötülerle gerekirse kötü silahla savaşacağımı söylüyorum. Asla bırakmayacağız. Oyuncularıma biz pes etmiyoruz, siz de etmeyeceksiniz diyorum. Bu yarışa devam edeceğiz. Bu yıl için olan olmuştur, geri getiremeyiz. Gelecek yıl ile ilgili bizi sadece futbol oynayan takım olarak görmeyebilirsiniz. Bunu açmayacağım. Açarsam herşeyi anlatırım" diye konuştu. 
     
     "PAPİLA’NIN BIRAKMASI TATMİN ETMEZ" 
     Güneş, Fenerbahçe maçının hakemi Cem Papila’nın hakemliği bırakmasının kendisini tatmin etmeyeceğini söyledi. 
     Kendisini şu anda hiçbir şeyin tatmin etmeyeceğini kaydeden Güneş, "Cem Papila’nın hakemliği bırakması beni tatmin etmez. Daha önce de bırakan hakemler oldu. Yapılan yanlıştan ders almazsak hiç bir şey halledemeyiz. Kimin hata yaptığına değil neyin hatalı olduğuna bakın" dedi. 
     Cem Papila’nın hukukçu olması ile ilgili olarak da Güneş, "Hukukçular, hakkını arayanların hakkını arar. Federasyon’da 2 tane daha var. Tam tersini yapıyorlar. Bunlar hukukçuysa hukukçulara zarar veriyorlar" diye konuştu. 
     Haluk Ulusoy’un Türk hakemliği için gayret gösterdiğini belirten Güneş, şöyle konuştu 
     "Türk hakemliği insan sınıfı olarak 5. sınıfa düştüğü dönemde Haluk Ulusoy’un, Türk futbolunda devrim olabilecek şekilde Türk hakemliğini üst seviyeye getirmek için gösterdiği gayreti biliyorum. 
     Hakemliğin yücelebilmesi için en çok gayreti hakemlerden çok sayın Ulusoy göstermiştir. Dikkatinizi çekerim bunu ben söylüyorum." Türkiye’de sporda yaşanan olayların siyasi tarafının da olduğunu savunan Güneş, sözlerini şöyle sürdürdü 
     "Diyarbakır, benim kardeşim. Biz bir ayırım yapmıyoruz. Oyuncu Türk değilken, yabancı antrenör, yabancı futbolcu gelirken konuşmayan şimdi yabancı hakem gelmesin diye konuşuyor. Ben bunun aldığı davayı merak ediyorum. Türk hakemleri için çok beyanat kullandım. Bugün maalesef Türk hakemliğinin, Türk futbolunun kurtulması için yabancı hakeme ihtiyaç var lafını ilk kez kullanıyorum. Çünkü adaleti dağıtmak isteyenler, adaletli olmak isteyenler hata yapmaya başlarlarsa, onların başkalarının etrafında korunmasına ihtiyaç duyulursa bu ülkede hak hukuk konuşulmaya başlanır." Güneş, Trabzonspor olarak futbol oynamaya çalıştıklarını ifade ederek, "20 yıl daha şampiyon olmayabiliriz. Ama bırakın futbol oynayalım. Bunların performansı her geçen gün yukarı çıkıyor. 
     Futbolcular, hocam ne yapalım dediği zaman ben nasıl çalıştıracağım onları Hatalarımızı eleştirin, eksiklikleri söyleyin. Halkıma söylüyorum, Federasyon ve hakeme serzenişte bulunmadan, onları yok sayın. Takımınızı bağrınıza basın" dedi. 
     
</TEXT>
</DOC>
