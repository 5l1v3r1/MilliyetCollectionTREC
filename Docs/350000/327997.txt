<DOC>
<DOCNO> 327997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/siy09.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP artık şahin oluyor' 
</HEADLINE>
<TEXT>



ABD'de yayımlanan Washington Times gazetesi, AKP'nin giderek şahin bir söyleme, milliyetçi siyasete kaydığını belirtti. Washington Times Yazarı Nicholas Birch, 17 Aralık sonrasındaki kutlama havasının yerini bocalamaya bıraktığını öne sürdü. Başmüzakerecinin belirlenemediğini yazan Birch, geçen yıl Kıbrıs siyasetinde devrim yapan hükümetin, Gümrük Birliği protokolü konusunda ilerlemediğini savundu. AKP'nin gittikçe "milliyetçi şahin söyleme kaymasının kaygı verici olduğunu" yazan Birch, örnek olarak kadınların dövüldüğü polis müdahalesi konusunda Başbakan Erdoğan'ın basını suçlamasını ve Çevre Bakanlığı'nın bazı hayvanların adlarındaki Ermeni ve Kürt ifadelerini çıkarmasını gösterdi. 




</TEXT>
</DOC>
