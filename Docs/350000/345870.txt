<DOC>
<DOCNO> 345870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/ekoz1.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekziptir 
</HEADLINE>
<TEXT>



Milliyet Gazetesi'nin 15.02.2005 tarihli sayısında Nedim Şener tarafından kaleme alınan ve "Yakıt Kaçakçılığında Tavassut Arabaları" başlıklı bir yazı yayınlanmıştır. Adı geçen yazar konu ile ilgili tüm dava dosyalarını ve belgeleri incelemiş ancak buna rağmen, doğru belgeleri çarpıtarak yanlış değerlendirmelere ulaşmıştır. 
Belgelerle sabit olan gerçekler çarpıtılmış ve doğrular ile yazarın yorumları çelişmiştir. Bu surette yazar Nedim Şener'in karalama amaçlı ve kötü niyetli hareket ettiği sabittir. 
Söz konusu yazıda, müvekkil Sezai Uçarmak hakkında pek çok gerçek dışı iddia ve haksız yorumlara yer verilmiştir. Şöyle ki, 
1- Müvekkil Sezai Uçarmak, yargılama konusu olayda suçlu imiş gibi gösterilerek, müvekkil hakkında verilen takipsizlik kararlarının haksız olduğu iddia edilmiştir. Öncelikle şunu ifade etmek isteriz ki, "yakıt kaçakçılığı" çerçevesinde yapılan hazırlık soruşturmaları neticesinde müvekkil Sezai Uçarmak hakkında gerek 4422 sayılı Kanun gerekse kaçakçılık, rüşvet alıp verme ve resmi evrakta sahtecilik suçlarından takipsizlik kararı verilmiş bulunmaktadır. Bu bağlamda müvekkilin bu konu ile hiçbir ilgisinin bulunmadığı yargı kararı ile hükme bağlanmıştır. 
Anılan gazete yazısında, takipsizlik kararının verilmesinin gerekçesi olarak Yargıtay tarafından verilen "ancak hakkında dinleme kararı olanlar için elde edilen deliller suçlamada kullanılabilir" kararı gösterilmiştir. Halbuki söz konusu karar ve müvekkile ilişkin dinleme kararının bulunmaması verilen takipsizlik kararının gerekçesi değildir. Müvekkil Sezai Uçarmak hakkında, suç unsurlarının oluşmaması ve mücerret iddia dışında hiçbir delilin bulunmaması sebebi ile takipsizlik kararları verilmiştir. 
Üstelik Kartal 2. Ağır Ceza Mahkemesi'nce takipsizlik kararına karşı yapılan itiraz sonucu verilen red kararında aynen "birtakım söylenti ve tahminlere göre düzenlenen müfettiş soruşturması raporlarında dava açmaya yeterli delil bulunmadığı" ifadelerine yer verilmiştir. 
2- Yargıtay kararı sayesinde müvekkilin kurtulduğu ancak müvekkilin talimat verdiği kişilerin yargılanmasına devam edildiği iddia edilmektedir 
Söz konusu yazıda bahsi geçen kişiler için Sayın Savcılık makamının 19.07.2004 tarihli kararı ile ek takipsizlik kararı verilmiş olup, bu kişilerin yargılandıkları iddiasının gerçek dışı olduğu hususu açıktır. 
Kaldı ki, anılan kişiler hakkında soruşturulma yapılması sebebi de müvekkil Sezai Uçarmak'ın talimatları olmayıp, bu husus da yine Savcılık iddianamesi ile sabittir. 
Bu gerçeklerin, konu hakkında derin inceleme yapan yazar Nedim Şener'in gözünden kaçması da tarafımızdan anlaşılamamıştır. 
3- Gazete yazısında, müvekkil "Uçarmak'ın yazısıyla" bahse konu firma tarafından yatırılan teminatın iade edildiği iddia edilmiştir. 
Söz konusu iddia da tamamen yanlıştır. 750 milyar lira ÖTV karşılığı taminat ZBG firması tarafından Maliye Bakanlığı'na yatırılmış olup, iade işlemi de yine Maliye Bakanlığı tasarrufu ile gerçekleşmiştir. 
Müvekkil Sezai Uçarmak'ın yazısının konusu teminatın daha önce iade edildiği halde bu durumun Gümrükler Genel Müdürlüğü'ne bildirilmemesi hususudur. 
Verilen takipsizlik kararları, nazara alındığında habere ilişkin olarak h l müvekkilin isminin kullanılmasının gazetecilik meslek etiği ve doğru ve dürüst haber yapma ilkesi ile bağdaşmadığı açıktır. 
Her zaman dürüst ve saygın bir çerçevede görevini yürüten ve bugüne kadar ismi hiçbir kötü olaya karışmayan müvekkilin bu şekilde yıpratılmaya çalışılmasında iyiniyetli hiçbir sebep bulunmamaktadır. 
Kaldı ki, halen yargılaması devam eden bir konuya ilişkin olarak bu şekilde mütalaada bulunmak ve yargı sürecini etkileyecek şekilde haber yapmak, 5187 sayılı Basın Kanunu'nun 19. maddesi ile Anayasamızın 138. maddesine aykırılık teşkil etmektedir. 
Basın kuruluşlarının topluma yön verdiklerinin bilinci içinde kişilik haklarına saygılı, objektif, karalama kampanyalarına yer vermeden Hukuka, Basın Ahlak ve Meslek Kurallarına saygılı yayın yapmasını temenni ediyoruz. 
Saygılarımızla, 
Sezai Uçarmak 
vekili 
Av. Haluk Pekşen Av. Candan Köse 


</TEXT>
</DOC>
