<DOC>
<DOCNO> 321512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy09.html </URL>
<DATE> 2005/03/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ankara, Suriye'nin Lübnan'dan çekilme kararından memnun... 
</HEADLINE>
<TEXT>

     Türkiye, eski Lübnan Başbakanı Refik Hariri'ye düzenlenen suikasttan bu yana meydana gelen gelişmeleri ve Ortadoğu'nun yeni sorunlarla karşı karşıya kalma tehlikesi içine girmesini endişeyle karşıladığını bildirdi. 
     Dışişleri Bakanlığı'ndan yapılan açıklamada, Türkiye'nin komşusu Suriye ve Lübnan'la yakın ve iyi ilişkiler içerisinde olduğu belirtilerek, ''İki ülkeyle de hem kardeş ve dost halklarımız, hem de tüm bölge için yararlı ve yapıcı bir diyaloğumuz bulunmaktadır'' denildi. 
     Lübnan'ın bağımsızlığı, toprak bütünlüğü ve birliğine büyük önem veren Türkiye'nin, bu çerçevede, 1559 sayılı BMGK kararını da desteklediğinin hatırlatıldığı açıklamada, bu kararın uygulanmasına verilen desteğin de çeşitli vesilelerle açıklandığına dikkat çekildi. Açıklamada, ''Lübnan'daki son gelişmeler çerçevesinde, bu kararın gecikmeksizin uygulanması hayati bir önem kazanmaktadır'' denildi. 
     Lübnan'da nisan ayında parlamento seçimleri yapılmasının planlandığı anımsatılarak, seçimlerin demokratik ve Lübnanlıların siyasi iradesini hür bir şekilde kullanmalarını sağlayacak ortamda yapılmasının gerektiği ve bunun gerçekleştirilmesi yönünde tüm ilgili taraflara önemli görevler düştüğü belirtildi. 
     Açıklamada daha sonra şunlar kaydedildi 
     ''Bölgemizin yeni tırmanmalara ve gerginliklere tahammülü bulunmamaktadır. Bölgede istikrarın korunmasında, gerginlikleri azaltıcı politikalar üretilmesinde ve gerekli adımların atılmasında bölge ülkelerinin büyük çıkarları bulunduğuna inanılmaktadır. 
     Bu bağlamda, Suriye birliklerinin Lübnan'dan çekilmesinin bugün başlayacak olmasını, Suriye ve Lübnan yetkililerinin çekilmeyi görüşmek üzere Şam'da bir araya gelecek olmalarını memnuniyetle karşılıyoruz.'' 
     
</TEXT>
</DOC>
