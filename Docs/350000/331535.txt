<DOC>
<DOCNO> 331535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur19.html </URL>
<DATE> 2005/04/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hasankeyf Belediye Başkanı makam odasını mağaraya taşıdı 
</HEADLINE>
<TEXT>

     Hasankeyf Belediye Başkanı Abdulvahap Kusen, makam odasını tarihi mekanda yer alan bir mağaraya taşıdı. 
     Başkan Kusen, tarihi ilçeye dikkat çekme amacıyla makam odasını bir süre önce düzenleme yaptığı, Kalebaşı'ndaki Dicle Nehri manzaralı mağaraya taşıdı. 
     Kusen'in yeni makam odasında ilk konukları ise tarihi mekanları görmeye gelen yerli turistler oldu. 
     Kusen yaptığı açıklamada, amacının Hasankeyf'in tanıtımını yapmak ve eski yaşamı gözler önüne sermek olduğunu belirterek, ''Mağaranın 3 bölümünü aslına uygun şekilde yeniden düzenledik. Bir bölümünü makam odası olarak kullanıyorum. Diğer 2 bölümü ise kültürevine dönüştüreceğiz. Burada yerli ve yabancı turistlerle bire bir ilçenin önemini anlatma fırsatını yakalamış olacağım'' dedi. 
     
</TEXT>
</DOC>
