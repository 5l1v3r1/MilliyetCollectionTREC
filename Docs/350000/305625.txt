<DOC>
<DOCNO> 305625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/guncel/gun01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltına tazminat 
</HEADLINE>
<TEXT>


Haksız yere gözaltında tutulan gence 300 YTL ödenmesine dair mahkeme kararı Yargıtay'da onanırsa, artık "gerekli koşullar oluşmaksızın gözaltına alınan" kişiler tazminat isteyebilecek 

Gökçer Tahincioğlu - Ankara 

Mersin 3. Ağır Ceza Mahkemesi, haksız yere bir gece nezarethanede tutulan üniversite öğrencisine Hazine'nin 300 YTL tazminat ödemesine karar verdi. Karar Yargıtay'da kesinleşirse, tazminat ilgili polislerden istenebilecek. 
İzmir'e giden üniversiteli Selma Güzel, 14 Nisan 2003'te, PKK üyesi olduğu gerekçesiyle aranan arkadaşıyla birlikte taksiye bindi. Taksiyi durduran polis, Güzel ve arkadaşını gözaltına aldı. Geceyi nezarethanede geçiren Güzel sabah serbest bırakılırken, arkadaşı tutuklandı. Güzel, haksız yere gözaltına alınarak manevi çöküntü yaşadığı gerekçesiyle Hazine aleyhine dava açtı. Gözaltı koşullarının kötü olduğunu kaydeden Güzel, uygulamanın Avrupa İnsan Hakları Sözleşmesi'ne de aykırı olduğunu savundu. 

Daha önce aranıyordu 
Hazine'nin mahkemeye gönderdiği savunmada, Güzel'in daha önce Kürtçe eğitim talebinde bulunduğu gerekçesiyle tutuklandığı anımsatıldı. Aranılan bir kişiyle birlikte araçta bulunan Güzel'in şüphe üzerine gözaltına alındığı, durumunun araştırılmasından sonra serbest bırakıldığı vurgulandı. Doktor kontrolünde Güzel'in kötü muamele görmediğinin anlaşıldığı da belirtildi. 
Savunmayı yerinde gören mahkeme, tazminat talebini reddetti. Yargıtay 9. Ceza Dairesi'nin bozma kararının ardından yeniden görülen dava, 28 Aralık 2004'te sonuçlandı. Güzel'e, duyduğu ıstırabı hafifletmek için 300 YTL, avukatına da yine 100 YTL ücret ödenmesine karar verildi. Güzel'in sabit bir işi bulunmaması nedeniyle, maddi tazminat verilmesine gerek olmadığı kaydedildi. 

Rücu edilebilecek 
Kararın Yargıtay'da onanması halinde, "gerekli koşullar oluşmaksızın gözaltına alınan" kişiler tazminat isteminde bulunabilecek. Mahkemeler, gözaltı nedeniyle işine gidemeyenler için daha yüksek tazminatlara hükmedebilecek. Polisler aleyhine, tazminatın rücu edilmesi için dava da açabilecek. 


</TEXT>
</DOC>
