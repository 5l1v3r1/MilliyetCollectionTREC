<DOC>
<DOCNO> 308342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/guncel/gun04.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Camilerde kayıtsız 'tsunami' bağışı 
</HEADLINE>
<TEXT>


ANKARA Milliyet 

Diyanet İşleri Başkanlığı'nın Güney Asya'da meydana gelen deprem ve tsunamiden zarar görenler için düzenlediği yardım kampanyası, yurtiçi ve yurtdışındaki camilerde başladı. Ankara'da bazı camilerde namaz sonrası kutularla toplanan bağışlar karşılığında bir kayıt yapılmaması ve makbuz verilmemesi tartışma yarattı. 
Camilerde, dün cuma namazından önce verilen vaazda, Türkiye'nin de büyük bir acı yaşadığı, yardım ve yardımlaşmanın anlamını iyi bildiği vurgulandı. "Uzakdoğu'daki kardeşlerimize yardımcı olmayı kendimize görev saydık. Milliyetçilik, ırk, din, dil ayrımı yapmadan yardım etmeliyiz" denilen vaazlarda, vatandaşlar, yardım kampanyasına katılmaya davet edildi. 

Belediye ekibi 
İstanbul Büyükşehir Belediye Başkanlığı bünyesinde oluşturulan 25 kişilik yardım ekibi de dün deprem ve tsunami felaketinin vurduğu Endonezya'ya gitti. 1 ay boyunca bölgede kalacak ekip, yanında 24 ton yardım malzemesi götürdü. 


</TEXT>
</DOC>
