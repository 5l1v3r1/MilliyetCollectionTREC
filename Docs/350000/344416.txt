<DOC>
<DOCNO> 344416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas20.html </URL>
<DATE> 2005/05/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Romanya'da 16 yılda 3 milyon hayvan katledildi 
</HEADLINE>
<TEXT>

     Romanya’da 1989’da komünizmin çöküşünden bu yana avcıların 3 milyon hayvanı katlettiği bildirildi. 
     Romanya Avcılar ve Balıkçılar Genel Birliği Başkanı Nicolae Selaru, Cotidianul gazetesinde bugün yayınlanan demecinde, sadece geçen yıl 200 bin vahşi hayvanın telef edildiğini, avlanan hayvanlar arasında sülünler, siyah yaban keçileri, vaşaklar, ayılar, ceylanlar, kurtlar ve yaban domuzları bulunduğunu söyledi. 
     Selaru, bu sayının, kaçak olarak avlanan hayvanları kapsamadığını da vurguladı. 
     Politikacılar arasında da avcılığın yaygın olduğunu ve ülkede toplam 50 bin kişinin av iznine sahip olduğunu belirten Selaru’nun açıklamalarına göre, bir ayı avlamak için 156 milyon lei 5,570 ABD Doları ödemek gerekiyor. 
     Doğal hayatı koruma dernekleri, Romanya’da aşırı avlanmayı sık sık eleştiriyor ve koruma altındaki hayvan türlerinin de öldürüldüğünü belirtiyor. 
     
</TEXT>
</DOC>
