<DOC>
<DOCNO> 327802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko28.html </URL>
<DATE> 2005/03/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kırgızistan'daki olaylarda bankalar zarar görmedi... 
</HEADLINE>
<TEXT>

     Kırgızistan'da 24 Mart'ta Devlet Başkanı Askar Akayev'in devrilmesinin ardından ortaya çıkan yağma ve soygunlarda bankaların herhangi bir zarar görmediği, bugünden itibaren normal çalışmaya başladığı bildirildi. 
     Merkez Bankası Başkanı Ulan Sarbanov, yönetim boşluğunun yaşandığı dönem içinde meydana gelen olaylarda bankalara saldırılar olmadığını, ülke genelindeki tüm bankalar ile döviz bürolarının da çalışmaya başladığını açıkladı. 
     Başta Merkez Bankası olmak üzere sadece bir iki bankanın camlarının kırıldığını ifade eden Sarbanov, bankacılık işlemlerinin normal seyrinde çalışmaya başladığını ve Merkez Bankası olarak bankacılık sektöründe istikrarlı çalışma için gereken önlemleri aldıklarını belirtti. 
     Sarbanov, ülke genelindeki bankalardan altın veya belge kaybı gibi herhangi bir olayın da kendilerine ulaşmadığını kaydetti. 
     
</TEXT>
</DOC>
