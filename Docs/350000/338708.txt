<DOC>
<DOCNO> 338708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur12.html </URL>
<DATE> 2005/05/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İlkel teleferikte 4 saat mahsur kaldılar... 
</HEADLINE>
<TEXT>

     Behçet DALMAZ HAKKARİ DHA 

HAKKARİ'de Zap Deresi'ni geçmek için köylülerin halatlar üzerine kurduğu insan gücüyle çalışan ilkel teleferikte 4 saat mahsur kalan 4 kadın jandarma tarafından kurtarıldı. 
     Kent merkezinde 40 kilometre uzaklıktaki Taşbaşı Köyü'nde, tarladan dönen 20 kadın gruplar halinde, genişliği yaklaşık 12 metre, derinliği ise 2 ila 3 metre arasında değişen Zap Deresi'nin karşı kıyısına geçmek için, köylülerin çelik halatlar üzerine kurduğu ilkel tereferiğe bindi. 
     Halatları çeken köylüler, sıkışan düzeneğin çalışamaz hale gelmesi üzerine ilkel teleferiği kıpırdatamadı. Bunun üzerine jandarmayı arayan köylüler, suyun ortasında 4 kadının mahsur kaldığını bildirerek yardım istedi. Harekete geçen jandarma ekipleri, kadınların bulunduğu ilkel kabine halat bağlayıp araç yardımıyla kıyıya çekti. 
     Kurtulan kadınlar ve köylüler jandarmaya teşekkür ederken, onarılan ilkel teleferik yeniden çalışır hale getirildi. 
     
</TEXT>
</DOC>
