<DOC>
<DOCNO> 339558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko51.html </URL>
<DATE> 2005/05/04/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Babacan IMF birinci başkan yardımcısı Krueger ile görüştü... 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF Birinci Başkan Yardımcısı Anne Krueger ile görüştü. 
     Bakan Babacan, Asya Kalkınma Bankası 38. Yıllık Guvernörler Kurulu toplantısı kapsamında Lütfi Kırdar Kongre ve Sergi Sarayı’nda düzenlenen "Lirik Tarih Gösterisi"ni, eşi Zeynep Babacan ve IMF Birinci Başkan Yardımcısı Krueger ile birlikte izledi. 
     Babacan ve Krueger, Türkiye’nin kültürel zenginliğinin yansıtan gösteriyi ayakta alkışladılar. 
     Ali Babacan ve Krueger, daha sonra yine Lütfi Kırdar’da bir araya geldi. Babacan, basın mensuplarının görüntü almasına izin verilen görüşme sırasında, Krueger’in bugün TÜSİAD toplantısında yaptığı kamu borçlarının GSMH’ye oranının yüksek olduğuna ilişkin açıklaması konusunda bir soruyu da yanıtladı. 
     Üç yıllık ekonomik programda sıkı maliye politikalarının, bütçe disiplinin devam edeceğinin zaten açık seçik göründüğüne işaret eden Babacan, yüzde 6.5 faiz dışı fazla hedefini devam ettirmenin en önemli nedeninin de Türkiye’deki borç stokunun daha düşmesi gereği olduğunu vurguladı. 
     Babacan, "Biliyorsunuz yüzde 90.5’ten yüzde 63.5’e indi. 63.5 Türkiye için hala yüksek bir rakam. Bunun daha da aşağı doğru inmesi gerekiyor. Zaten ekonomik programımıza göre bu borç stokumuzun aşağı düşüş trendinin güçlü bir şekilde devam edeceği belli" dedi. 
     Anne Krueger da, Devlet Bakanı Babacan’ın dediği gibi Türkiye’nin yüksek faiz dışı fazla ile borç stokunun indirilmesinde çok büyük bir başarı elde ettiğini söyledi. 
     Görüşmeye, Türkiye’nin de içinde bulunduğu bölgeden sorumlu IMF İcra Direktörü Willy Kiekens, IMF Türkiye Masası şefliğine getirilecek olan Lorenzo Giorgianni ve IMF Türkiye Temsilcisi Hugh Bredenkamp da katıldı. 
     
</TEXT>
</DOC>
