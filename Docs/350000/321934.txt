<DOC>
<DOCNO> 321934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur11.html </URL>
<DATE> 2005/03/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şaka gibi... 'Ön koltukta ben oturacağım' kavgası cinayetle bitti 
</HEADLINE>
<TEXT>

     Namık Kemal KILINÇ DHA 

      ANTALYA'nın Serik İlçesi'nde bir otomobildeki 2 arkadaşın ön koltukta oturma kavgası, cinayetle bitti. Birbirlerine bıçak çeken iki arkadaştan, 29 yaşındaki Mevlüt Bülbül göğsünden ve karnından yaralanarak ölürken, 24 yaşındaki Musa Yeşil bacağı ve kolundan hafif yaralandı. 
     Dün gece yarısı saat 00.50 sıralarında, Mevlüt Bülbül, Musa Yeşil ve Arif Aslan, Orta Mahalle Kız Deresi Caddesi üzerindeki bir büfenin önünde park ettikleri 07 YAE 41 plakalı otomobilde alkol almaya başladı. 
     Bir süre sonra arka koltukta oturan Mevlüt Bülbül, Musa Yeşil'e, "Sen arka koltuğa geç. Ben ön koltukta oturacağım'' dedi. Yeşil'in arkaya geçmek istememesi üzerine başlayan tartışma bıçaklı kavgaya dönüştü. Kavga sırasında, Musa Yeşil, Mevlüt Bülbül'ü göğsünden ve karnından yaraladı. Yeşil de, Bülbül tarafından sağ bacağı ve kolundan hafif yaralandı. 
     Sürücü Arif Aslan, yaralı iki arkadaşını arabayla Serik Devlet Hastanesi'ne getirdi. Mevlüt Bülbül, hastanede yaşamını yitirirken, hafif yaralı Yeşil ile Arif Aslan ise, polis tarafından gözaltına alındı. 
     Olayda yaşamını yitiren Mevlüt Bülbül'ün, 1996 yılında bir kimlik kontrolü sırasında şu an emekli olan Başkomiser Cemal Ersin'i kolundan bıçakladığı ve bu nedenle sabıkası olduğu öğrenildi. 
     Polis olayla ilgili soruşturmasını sürdürürken, Arif Aslan ile Musa Yeşil'in ifadelerinin ardından adliyeye sevk edileceği bildirildi. 
     
</TEXT>
</DOC>
