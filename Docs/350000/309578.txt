<DOC>
<DOCNO> 309578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy18.html </URL>
<DATE> 2005/01/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Org. Başbuğ Ege'de uçaklarımız taciz ediliyor 
</HEADLINE>
<TEXT>

     Genelkurmay II. Başkanı Orgeneral İlker Başbuğ, Türk Silahlı Kuvvetleri'nin Ege'de gerginliğin düşürülmesi ve Türkiye ile Yunanistan arasındaki dostluğun geliştirilmesine ve Ege'de uluslararası anlaşmalarla tespit edilmiş statükoyu korumaya büyük önem verdiğini belirterek, ''Eğer Yunanistan Ege'de sorun yaratma kısır döngüsüne devam ederse, bizim değerlendirmemiz gücünü ve enerjisini boşuna harcayacaktır'' dedi. 
     Başbuğ, Genelkurmay Başkanlığı'ndaki toplantıda, Ocak ayında ABD yetkilileriyle çeşitli üst düzey temaslar gerçekleştirildiğini belirterek, bu temaslarda bölgeye ilişkin ve her iki ülkeyi ilgilendiren konularda görüş alışverişinde bulunulduğunu söyledi. 
     TSK'nın, Amerikalı muhataplarıyla her zaman yakın ilişki içerisinde olduğunu ifade eden Orgeneral Başbuğ, ''Bilinmesi gereken Türkiye'nin ABD ile ilişkilerinin belirli bir konuya bağlanamayacak kadar geniş ve kapsamlı ilişkiler olduğudur'' diye konuştu. 
     
     ''UÇAKLARIMIZ TACİZ EDİLMEKTEDİR'' 

     Yunanistan tarafından iddia edilen Ege'deki ihlaller ve Kardak kayalıklarıyla ilgili son gelişmeler hakkında bilgi vermekte yarar gördüklerini ifade eden Orgeneral Başbuğ, şunları kaydetti 
     ''Ege hava sahası ihlal iddialarının temelinde bildiğiniz gibi Uçuş Malumat Bölgesi FIR ile Yunanistan'ın tek taraflı olarak ilan ettiği 10 deniz mili hava sahası varsayımı yatmaktadır. Bilindiği gibi Yunanistan'ın karasularının genişliği 6 deniz milidir. Uluslararası anlaşmalar çerçevesinde hava sahasının genişliği ise karasularının genişliği ile aynı olmak zorundadır. Bu nedenle Türkiye, Yunanistan'ın 10 deniz mili hava sahasını tanımamaktadır. FIR hattı dediğimiz konu, aslında sivil hava trafiği ile ilgili olup uluslararası sivil havacılık teşkilatı kurallarına göre askeri maksatlı uçaklar bu kurallara aslında uymak zorunda değildir. Yani buradan geçişinizi rapor etmek zorunda değilsiniz. Kimler Askeri maksatlı uçaklar... 
     Yunanistan bu hattı adeta Türk-Yunanistan sınır gibi görüp bu hattı geçen her uçağımızı teşhis maksadıyla önlemekte ve zaman zaman da taciz etmektedir. Biz, Ege üzerindeki uçuşlarımızda NATO makamlarını bilgilendirerek ve silahsız olarak uçuş yapmaktayız. Buna karşılık Yunanistan'ın silahlı uçakları tarafından bazen bizim uçaklarımız taciz edilmektedir. Ege'de Türk Hava Kuvvetleri'nin yıllık toplam uçuşu bütün içinde baktığımız zaman yaklaşık yüzde 2'sine tekabül ederken, Yunan Hava Kuvvetleri'nin Ege'de yaptıkları yıllık uçuşları toplam içinde yaklaşık yüzde 75'e karşılık gelmektedir. Belki bunu coğrafyanın verdiği bir sonuç olarak da görebilirsiniz, ama arada çok büyük bir yüzde farkı olduğuna da dikkatlerinizi çekmek istiyorum. 
     Yunan basınında Kardak kayalıklarına ilişkin çıkan haberler de yine gerçekleri yansıtmamaktadır. Türkiye'nin Kardak konusundaki tutumu bellidir ve ilgili tüm taraflarca bu tutum gayet iyi bilinmektedir ve uygulamalarda bu yönde yapılmaktadır. TSK Ege'de gerginliğin düşürülmesi ve Türkiye ile Yunanistan arasındaki dostluğun geliştirilmesine ve Ege'de uluslararası anlaşmalarla tespit edilmiş statükoyu korumaya büyük önem vermektedir. Eğer Yunanistan Ege'de sorun yaratma kısır döngüsüne devam ederse, bizim değerlendirmemiz gücünü ve enerjisini boşuna harcayacaktır. 
     Bölgenin yeterli sorunu vardır ve aklın stratejisi durumu germeyi değil yumuşatmayı önermektedir. Bu çerçevede Yunanistan Deniz Kuvvetleri Komutanı'nın Türkiye ziyaretini önemsediğimizi ve bunun Türk-Yunan dostluğuna büyük katkı sağlayacağını ifade etmek isterim.'' 
     
     KERKÜK'TEKİ DURUM 

     Genelkurmay II. Başkanı İlker Başbuğ, egemenliğin Iraklılar'a devri konusunda seçimlerin önemli bir kilometre taşı olacağını belirtti. 
     Orgeneral Başbuğ, Kerkük'teki durumun, Irak'ın toprak ve siyasi bütünlüğünü dahi tehdit ederek, bölgede büyük bir güvenlik sorunu yaratacağından endişe duyduklarını ifade ederek, ''Böyle bir gelişme, Türkiye için de önemli bir güvenlik sorunu oluşturacaktır'' dedi. 
     Orgeneral Başbuğ, basını bilgilendirme toplantısında, Irak'ta 30 Ocak'ta yapılacak seçimlere ilişkin değerlendirmelerde bulundu. 
     Orgeneral İlker Başbuğ, Irak'ta devam eden ve kendilerinin de dikkatle izledikleri konuların başında, seçim süreci ve sonuçları, özellikle Musul ve Kerkük'te meydana gelen gelişmelerin yer aldığını belirtti. 
     Musul'daki durumun, geçmiş duruma göre, bugün büyük çatışma ihtimali taşımadığını ifade edebileceklerini kaydeden Orgeneral Başbuğ, Irak geçici yasasının 58. maddesinin, Saddam Hüseyin döneminde değiştirilen Kerkük'ün demografik yapısının, eski duruma dönüştürülmesine olanak tanıdığını anımsattı. Orgeneral Başbuğ, ''Ancak bugün Kerkük'te yaşanan durum, değişikliğin bu çerçevenin dışına taştığını göstermektedir. Kerkük'e göç ettirilen yüzbinlerce Kürt göçmenin, seçmen listelerine kayıt ettirildiği ve geri kalanların da kaydedilmeye çalışıldığı medyada da açık bir şekilde yer almıştır. Bu kayıt işlemleri dün itibariyle sonuçlanmıştır'' diye konuştu. 
     Bu durumun Kerkük'e ilişkin seçim sonuçlarını tartışmalı bir duruma sokabileceğini, Kerkük için adil ve kalıcı bir çözüm bulunmasını neredeyse olanaksız bir hale getirebileceğini defalarca söylediklerine işaret eden Orgeneral Başbuğ, bundan önceki çeşitli brifinglerde, bu konunu önemine dikkati çektiklerini kaydetti. Orgeneral Başbuğ, sözlerini şöyle sürdürdü 
     ''Daha da kötüsü bu gelişmelerin Irak'ın toprak ve siyasi bütünlüğünü dahi tehdit ederek, bölgede büyük bir güvenlik sorunu yaratacağından endişe duymaktayız. Böyle bir gelişme Türkiye için de önemli bir güvenlik sorunu oluşturacaktır. 
     Irak'taki seçim sürecini yakından takip ediyoruz. Egemenliğin Iraklılar'a devri konusunda seçimler, önemli bir kilometre taşı olacaktır. Başta Sunni Araplar olmak üzere, seçimlere yüksek oranda katılım, bir noktada seçimlerin meşruiyetine büyük katkı sağlayacaktır. Bu çerçevede her türlü önlemin alınmasının önemi açıktır. 
     Seçim sonrasındaki Irak'taki gelişmelerin olumlu yönde olabilmesi için önemli ölçüde seçim sonuçlarının, tüm Irak halkı tarafından kabul edilmesine, tüm etnik kesimlerin adil bir şekilde temsil edildiği bir uzlaşı hükümeti kurulmasına ve bu hükümetin başarılı olacağına Irak halkının inanmasına, ayrıca diğer bir faktör Irak güvenlik kuvvetlerinin etkinliğinin süratle artırılarak, koalisyon kuvvetlerinin sorumluluğunu tedricen devr almadaki başarı derecesine, hazırlanacak anayasa üzerinde taraflar arasında sağlanacak uzlaşıya bağlı olduğunu değerlendirmekteyiz. 
     Seçim sonrasında Irak'taki tarafların özellikle koalisyon kuvvetlerinin geleceğine ilişkin verecekleri işaretlerin, yapacakları açıklamaların, söz konusu sürece büyük etkisi olacağına da inanmaktayız.'' 
     
     AFGANİSTAN GÖREVİ 

     Genelkurmay II. Başkanı Orgeneral İlker Başbuğ, ''Afganistan'da Türkiye'nin aldığı görev, bir NATO yükümlülüğü gereğidir'' dedi. 
     Orgeneral Başbuğ, Genelkurmay Başkanlığı Karargahı'nda düzenlediği Aylık Basını Bilgilendirme Toplantısı'nda, geçen yıl 5 kez basını bilgilendirme toplantısı yaptıklarını, bunun, yüzyüze iletişime ve doğrudan bilgilendirme yöntemine verdikleri önemi gösterdiğini söyledi. 
     Afgan geçici yönetimine destek sağlamak ve Afganistan'da politik sürecin kurulup, işletilerek yeniden yapılandırma faaliyetlerine yardımcı olmak için BM Güvenlik Konseyi'nin kararında, Afganistan Uluslararası Güvenlik Yardım Kuvveti'nin oluşturulduğunu anlatan Orgeneral Başbuğ, BM Güvenlik Konseyi'nin kararında 11 Ağustos 2003 tarihinden itibaren bu görevin, NATO sorumluluğuna devredildiğini anımsattı. 
     Yüksek hazırlık seviyesindeki kolordu karargahlarının, Uluslararası Güvenlik Yardım Kuvveti sorumluluğunu üstlenmelerine ilişkin NATO'da bir rotasyon planı hazırlandığını ve bu planın, NATO Konseyi ve Askeri Konsey tarafından da onaylandığı anımsatan Orgeneral Başbuğ, bu kapsamda İstanbul'daki 3. Kolordu'nun, bu görevi 13 Şubat 2005'ten itibaren 6 ay süreyle yerine getireceğini bildirdi. 
     Türkiye'nin bu görevi üstlenmesinin, NATO yükümlülüklerinin bir sonucu olduğuna dikkati çeken Orgeneral Başbuğ, NATO ülkelerinin tümünün taraf olduğu NATO planlama sevkini takiben ve hükümetin onayıyla gerçekleştiğini vurguladı. 
     Bu konunun, bazen yanlış ilişkiler kurularak, Türkiye'nin Afganistan'da görev almasının, NATO kapsamından ziyade, Türkiye-ABD ilişkileri ile bağlantı kurulduğunu kaydeden Orgeneral Başbuğ, Afganistan'da Türkiye'nin aldığı görevin, bir NATO yükümlülüğünün gereği olduğunu kaydetti. 
     Orgeneral Başbuğ, Türkiye'nin, kolordu karargahının yanı sıra, bu kuvvete bir tugay karargahı, bir piyade taburu ile katkıda bulunduğunu, çok uluslu tugaya bir Türk tuğgeneralin komuta edeceğini dile getirdi. 
     Toplam bin 600 personelin, Kabil bölgesinde görev yapacağını belirten Orgeneral Başbuğ, bununla ilgili intikallerin geçen hafta başladığını ve devam ettiğini vurguladı. 
     Orgeneral Başbuğ, TSK'nın, Türkiye'nin dünya barışına katkısında bugüne kadar gösterdiği başarıyla bir simge haline geldiğini, 2002'de yürütülen görev sırasında bölge halkının sevgi ve güvenini kazanan TSK'nın, bu yeni görevi de en iyi şekilde başaracağını anlattı. 
     Başbuğ, ''Gücünü Türk halkından alan TSK'nın şeffaflık ve yolsuzluklarla mücadele gibi toplumun son derece hassas olduğu konular üzerindeki duyarlılığı da devam edecektir. Son zamanlarda bu konularda alınan kararlar hukuken ve ahlaken her komutanın alması gereken ve başka bir alternatifi olmayan kararlardır'' dedi. 
     Orgeneral Başbuğ, Genelkurmay Başkanlığı Karargahı'ndaki toplantıda, bölücü örgüt ve onun paralelinde hareket ederek, ülkenin bölünmez bütünlüğü için verilen mücadeleye gölge düşürmek için katliam, yargısız infaz ve toplu mezar gibi söylemlerin ortaya atıldığını söyledi. 
     Orgeneral Başbuğ, güvenlik güçlerini ve mensuplarını da ismen teşhir ederek yargısız infaz yapılmaya gayret gösterildiğini ifade ederek, ''Açıkça Türk Silahlı Kuvvetleri'ni TSK hedef alan kin ve intikam hırsıyla tırmandırılan bu haksız ve tahrik edici kampanyaya karşı bütün kesimleri uyanık olmaya, üzerlerine düşen görevi yapmaya bir defa daha davet ediyorum'' diye konuştu. 
     
     ŞEFFAFLIK VE YOLSUZLUKLA MÜCADELE 

     Genelkurmay Başkanı Orgeneral Hilmi Özkök'ün yılbaşı mesajında şeffaflık ve yolsuzlukla mücadele konularına değindiğine işaret eden Orgeneral Başbuğ, şunları kaydetti 
     ''Bu ve benzeri davranışlar, görevlerini sırf vatan ve ulus için yapma gayretinde bulunan TSK personelinin kararlılığını asla etkilemeyecek, bilakis azimlerini bileyecekler. TSK, sahip olduğu sağlam, güvenilir ve temiz dokusunu gelecekte de sürdürme azim ve kararlılığındadır. Gücünü Türk halkından alan TSK'nın şeffaflık ve yolsuzluklarla mücadele gibi toplumun son derece hassas olduğu konular üzerindeki duyarlılığı da devam edecektir. 
     Son zamanlarda bu konularda alınan kararlar hukuken ve ahlaken her komutanın alması gereken ve başka bir alternatifi olmayan kararlardır. Şu hususa önemli dikkat edilmelidir ki yargıya intikal eden olaylar bahane edilerek yetkisiz kişi ve kurumların kendilerini yargıçların yerine koyarak kişiler hakkında hükme varması, hukuka uygun olmadığı gibi ahlaki bir davranış da değildir. 
     Hele böyle bir fırsat bilerek gereksiz yere seçkin kişileri ve bunların mensubu olduğu kurumları yıpratmaya çalışmak son derece yanlış ve iyi niyetli olmayan bir davranış şeklidir. Ne soruşturma açılması, ne de soruşturma sonucu iddianame hazırlanarak dava açılması kişilerin suçlu olduğunu belirlemez. Yargı süreci tamamlanana kadar herkes masumdur. Bu evrensel hukuk değerine riayet etmeyenler elbet bunun hesabını vermekle mükelleftir.'' Gerek Türkiye'de, gerek bölgede ve dünyada ülke güvenliğini doğrudan ya da dolaylı olarak ilgilendiren tüm konuları, durumları, gelişmeleri dikkatle izlediklerini kaydeden Orgeneral Başbuğ, ''Gerekli stratejileri üreterek gerekli tedbirleri almaya çalışıyoruz. Bölgedeki olaylar ve durumlar Türkiye'nin zor şartlar altında bulunduğunu ortaya koymaktır. Ancak, TSK her türlü zor durumda Türk halkının ve Türkiye Cumhuriyeti devletinin güvencesi olarak hak ve hukukunu koruma azim ve kararlılığındadır'' dedi. 
     Başbuğ, Irak'taki seçim sonuçlarının Kerkük'te ciddi sorunlar yaratırsa, bunun Türkiye için de ciddi bir güvenlik sorunu haline dönüşebileceğini belirterek, Kerkük'le ilgili az olmakla birlikte yine de ümitleri korumaya çalışmak gerektiğini söyledi. 
     Orgeneral Başbuğ, Genelkurmay Başkanlığı Karargahı'nda düzenlenen aylık basın bilgilendirme toplantısında, gazetecilerin sorularını da yanıtladı. 
     Bir gazetecinin, Kerkük'te Türkiye'nin isteğinin dışında gelişmeler yaşandığını belirterek, ''ABD'ye karşı bir güvensizlik hissediyor musunuz '' sorusunu yanıtlarken Orgeneral Başbuğ, Irak'taki yaşamın ve şartların normal olmadığını ve gerçekten zor bir durum olduğunu kabul etmek gerektiğini, kontrolün tam olarak Irak Geçici Hükümeti ile koalisyon güçlerinin elinde olduğunu söylemenin zor olacağını dile getirdi. 
     Kerkük'ün demografik yapısıyla ilgili rakamlara bakıldığında Irak Geçici Yasası'nın 58. maddesinin dışında gelişmeler olduğunu gösterdiğini ifade eden Orgeneral Başbuğ, BM'ye akredite olan insan hakları gözetim örgütünün 1991-2000 yılları arasını kapsayan rakamlarına göre Kerkük'ten 100-120 bin kişinin ayrıldığını, bunların da sadece Kürtler olmadığı ve bu rakamın içinde Türmenler ve Asurilerin de bulunduğunu gözler önüne serdiğini anlattı. Irak Ticaret Bakanlığı'nın gıda karnelerine bakıldığında ise Kerkük'e gelen Kürtlerin 350 bine yaklaştığının görüldüğünü ifade eden Orgeneral Başbuğ, ''Bu iki değerlendirme, Kerkük'teki nüfus hareketlerinin 58. maddenin dışına taştığını gösteriyor. Yine de bu rakamlar teyide muhtaç... Irak'taki durumun normal olduğunu, herşeyin kontrol altına olduğunu söylememiz mümkün değil'' diye konuştu. 
     Bu hususu defalarca gerek kamuoyuna gerekse bir araya geldikleri ABD'li yetkililere ilettiklerini belirten Orgeneral Başbuğ, şöyle konuştu 
     ''Tablo biraz endişe verici boyutta. Önemli olan, Irak'ta bir seçim yapılacaktır. Temennimiz o ki, bu seçim beklenen şekilde olsun. Bu seçim sonuçlarının Irak'taki bütün taraflar tarafından kabul edilmesi çok önemli. Seçim sonuçları bütün taraflarca benimsenmezse, daha önce belirttiğimiz endişelerimizin gerçekleşmesi söz konusu olur. 
     Bununla ilgili olarak devletimiz bütün girişimlerini yaptı. Dışişleri Bakanımız da BM Genel Sekreteri'ne bir mektup yazdı.'' Orgeneral Başbuğ, bu andan itibaren yapılabilecek olanın olayı takip etmek ve seçim sonuçlarının Irak'taki tüm taraflarca kabul edilecek bir şekilde olmasını temenni etmek olduğunu kaydetti. 
     
     ''KERKÜK'TE YANLIŞ ADIMLAR ATILMAMALI'' 

     Bir başka gazetecinin ''30 Ocak'taki seçimlerin sonucuna göre Kerkük'te bir çatışma ihtimali var mı '' sorusunu yanıtlarken, Orgeneral Başbuğ, Irak'a istikrar getirmek için adımlar atılırken, bazı grupların Kerkük'ün demokgafik yapısını değiştirme çabası içinde olduğunu Temmuz 2004'te dile getirdiklerini ifade ederek, bunun Türkiye'nin güvenliği açısından da ciddi endişeler yaratabileceğini söyledi. 
     Kerkük'ün nüfus yapısındaki değişimin sadece seçim sonuçlarında değil, uzun vadede Kerkük'ün geleceğiyle ilgili bir konu olduğunu belirten Orgeneral Başbuğ, ''Bu sadece Irak için değil, bölge için de risk taşımaktadır. Bizim temennimiz bu istikamette yanlış adımların atılmamasıdır'' dedi. 
     Irak'ta 1950'lerde yapılan seçimde Kerkük'te büyük bir Türkmen nüfusun bulunduğunun görüldüğünü ifade eden Orgeneral Başbuğ, bu ay yapılacak seçimlerin ardından diğer grupların bu sonuçları kabul etmeme ihtimalinin bir çatışmaya neden olabileceği endişesini taşıdıklarını söyledi. Türkiye olarak hayati önem verilen iki temel konunun, Kerkük'ün Kürt bölgesine dahil edilmemesi ve Irak'ta yaşayan Türkmen soydaşların siyasi haklarının savunulması olduğunu belirten Orgeneral Başbuğ, diplomatik kanalları kullanarak, dostça düşüncelerini ve olabilecek tehlikeleri ilgililere iletmekten başka şu anda bir hareket tarzlarının bulunmadığına işaret etti. Orgeneral Başbuğ, ''Sonuç, orada ciddi sorunlar yaratırsa, bu gerçekten Türkiye için de ciddi bir güvenlik sorunu haline dönüşebilir. Bizim temennimiz böyle bir dönüşümün olmamasıdır. Kerkük'le ilgili az olmakla birlikte yine de ümidimizi korumaya çalışmamız gerekir'' dedi. 
     Orgeneral İlker Başbuğ, ABD'nin Irak'ın kuzeyinde bulunan PKK terör örgütüne karşı Türkiye'nin ne beklediğini, ne istediğini açıkça bildiğini belirterek, ''Bizim değerlendirmemize göre, bugün ABD'nin terör örgütüne karşı askeri eylemlerde bulunmak üzere gerekli politik karara ve kararlılığa ulaştığını söyleme durumunda değiliz'' dedi. 
     Başbuğ, aylık olağan basın bilgilendirme toplantısında, bu ABD'li yetkililerle bu ay içinde gerçekleştirilen üst seviyedeki görüşmelerle ilgili soruyu yanıtlarken, ABD'li muhataplarıyla her zaman yakın ilişki içinde olduklarını, ama bunun bazı konularda farklı düşüncelere sahip olmadıkları şeklinde alınmaması gerektiğini vurguladı. 
     Yakın ilişkiler içinde olmak ile her konuda aynı düşünceye gelmenin ayrı konular olduğunu belirten Orgeneral Başbuğ, ''Bazı konularda elbette farklı görüş açılarımız var, ama Türkiye ile ABD arasındaki ilişkiler bir konuya bağlanamayacak kadar çok kapsamlı. Hayati olursa durum farklı. Hayati noktaya gelmiş midir, gelmemiş midir, bu ayrı bir değerlendirme isteyen bir husustur'' diye konuştu. 
     ABD ile Türkiye arasında hangi konuda farklı noktalarda bulunulduğunun sorulması üzerine de Orgeneral Başbuğ, buna bir örnek olarak terör örgütü PKK'yı verebileceğini belirterek, ''Türkiye'nin güvenliği, her şeyden evvel Türkiye'nin kendisine ait olan bir konudur. Hiçbir ülkenin kendi güvenliğini başka bir ülkeye tam olarak bağlama imkanı yoktur'' dedi. 
     Terörle mücadelenin farklı bir olay olduğunu belirten Orgeneral Başbuğ, uluslararası düzeyde ve komşu ülkelerden gerekli destek sağlanamadığında terörle mücadelenin daha uzun bir süreç aldığını ve daha kanlı olduğunu kaydetti. Orgeneral Başbuğ, ''PKK ile mücadelemizde tam uluslararası ve tam komşu ülkelerden sağlayabilseydik, belki terörle mücadeleye daha az zayiatla kapatma olanağımız olabilirdi'' dedi. 
     Terörle mücadelenin askeri alanın yanında, siyasi ve ekonomik alanlarda da yürütüldüğünü ifade eden Orgeneral Başbuğ, şöyle konuştu 
     ''ABD, Türkiye'ye PKK terör örgütüyle mücadelesinde büyük destek vermiştir. İkinci Irak savaşından sonra tablonun biraz farklı bir boyuta gittiğini de açıkça ifade etmek lazım. İkinci Irak harekatından sonra ABD Irak'ın kuzeyinde bulunan PKK terör örgütüne karşı Türkiye'nin ABD'den ne beklediğini, ne istediğini açıkça biliyor. Aynı noktada olmadığımız husus ne o zaman Bizim değerlendirmemize göre, bugün ABD'nin Kuzey Irak'ta bulunan PKK terör örgütüne karşı askeri eylemlerde bulunmak üzere gerekli politik karara ve kararlılığa ulaştığını söyleme durumunda değiliz. 
     Ama, Türkiye'nin güvenliği bize aittir. Güvenliğimiz ne gerektirirse, devlet bu konuda ne karar alırsa, TSK bunu uygular ve uygulayacak imkan ve kabiliyete sahiptir. Güvenlik her ülkenin kendisine aittir. Bunu da hiçbir ülkenin sorgulamaya yetkisi de yoktur. Bu hususun hayati olup olmadığı değerlendirmesi ayrı bir konudur. Türkiye ile ABD ilişkileri tek bir konuya endekslenemeyecek kadar geniş ve kapsamlıdır. Bu konuda devam edeceğiz.'' 
     
     ''ABD'NİN İNCİRLİK'LE İLGİLİ YENİ BİR TEKLİFİ OLMADI'' 

     Orgeneral Başbuğ, ABD'nin İncirlik'teki 10. Tanker Üs Komutanlığı'nı Irak'taki birliklerin lojistik desteğini sağlamak ve istihbarat uçuşları amacıyla kullanımı yönünde bir talebi olup olmadığı sorusunu yanıtlarken, ABD'nin iki ülke arasındaki Savunma ve Ekonomik İşbirliği Anlaşması SEİA kapsamında İncirlik'te yürüttüğü eğitim faaliyetlerini farklı boyutlara götürme yönünde daha önce talepte bulunduğunu anımsattı. İncirlik'ten kalkacak uçakların Konya'daki Türk Hava Kuvvetleri'ne ait eğitim alanında atış eğitimi yapması yönündeki talebin değerlendirildiğini belirten Orgeneral Başbuğ, ''Buradaki genel prensibimiz, Türk Hava Kuvvetleri'nin Konya'da yapmadığı tatbikat ve eğitim faaliyetlerine müsaade etmemiz söz konusu değil. Görüşlerimizi muhataplarımıza ilettik. O konu hala ortada duruyor'' dedi. 
     İncirlik'in zaten BM Güvenlik Konseyi'nin aldığı karar ve Bakanlar Kurulu'nun Haziran 2005'i kapsayan kararı kapsamında lojistik ve insani hizmetlerde kullanıldığını ifade eden Orgeneral Başbuğ, ''Bu çerçevede Amerikalıların özellikle Afganistan ve Irak'ta sürdürülen harekatların lojistik açıdan desteklenmesi için İncirlik'i lojistik aktarma merkezi olarak kullanımına ilişkin bir teklifleri oldu. Bu da yeni değil, son ziyaretlerle de ilgili değil. Bu konuyla ilgili teklif, hali hazırda hükümet tarafından değerlendirilmektedir. Bu iki konunun dışında ne daha önce ne de bu son ziyaretler esnasında ABD'den gelen yetkililer tarafından herhangi bir yeni bir öneri, düşünce, teklif olmamıştır'' diye konuştu. 
     
     ÖZEL KUVVETLER'DEKİ YOLSUZLUK DAVASI 

     Orgeneral Başbuğ, bir gazetecinin sorusu üzerine, Genelkurmay Başkanlığı Askeri Mahkemesi'nde görülen Özel Kuvvetler'deki yolsuzluk iddiasıyla ilgili davada, iddianamede eski Jandarma Genel Komutanı emekli Orgeneral Şener Eruygur'un konusundaki bir ifadenin basın tarafından yanlış yorumlandığını söyledi. 
     Konuyla ilgili olarak Genelkurmay Başkanlığı Askeri Mahkemesi savcılığının bir ''ön inceleme'' yaptığını vurgulayan Orgeneral Başbuğ, bunun soruşturma emri olarak algılanmaması gerektiğini, savcının olayla ilgili inceleme sonuçlarını Genelkurmay Başkanı'na ileteceğini, Orgeneral Hilmi Özkök'ün savcının inceleme raporuna göre karar vereceğini kaydetti. Orgeneral Başbuğ, ''Konu, sözü geçenler hakkında iddianameler hazırlandığı, soruşturmalar açıldığı gibi yanlış yorumlandı. Bunu normal bir soruşturma olarak algılamayın. Bu bir ön araştırmadır, ön incelemedir. Genelkurmay Başkanı, sonuca göre soruşturma açılması yetkisi verebilir de vermeyebilir de'' dedi. 
     

     
</TEXT>
</DOC>
