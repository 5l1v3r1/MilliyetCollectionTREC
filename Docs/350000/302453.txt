<DOC>
<DOCNO> 302453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur15.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlarda astım riski erkeklerden fazla 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Göğüs Hastalıkları Anabilim Dalı tarafından astımla ilgili yapılan araştırmada, Samsun'da kadınlarda astım görülme sıklığının erkeklerden fazla olduğu belirlendi. 
     Doç. Dr. Meftun Ünsal, astımın yaptıkları klinik çalışmalar içinde bulunan en önemli sağlık sorunu olduğunu belirterek, araştırmadaki amaçlarının nemli bir iklime sahip olan Samsun'da astım görülme sıklığını tespit etmek olduğunu ifade etti. 
     Ünsal, 1916 kişi üzerinde yaptıkları araştırmada Samsun'da astım görülme sıklığının yüzde 2.7 olduğunu, bu oranın kadınlarda 3.4, erkeklerde ise 1.7 olduğunu tespit ettiklerini belirterek, şunları kaydetti 
     ''Araştırmamız bize astımla ilişkili semptomlara göre tedavi edilen astımlı oranının düşük olduğu ve astım ve astımla ilişkili semptomların Samsun'daki yetişkinlerde yaygın olarak bulunan önemli sağlık sorunları olduğunu gösterdi. Ayrıca araştırmamızda Samsun'da kadınlarda astım görülme sıklığının erkeklerden fazla olduğu belirlendi'' dedi. 
     Karadeniz Bölgesi'nde benzer araştırmanın Karadeniz Teknik Üniversitesi'nde de yapıldığını kaydeden Ünsal, sonuçların benzer olduğunu ifade ederek, çeşitli ülkelerde yapılan araştırmalarda da kadınlarda astım görülme sıklığının, erkeklere göre daha yüksek olduğunun saptandığını belirtti. 
     Astıma genetik ve çevresel şartların neden olduğunu söyleyen Ünsal, astım şikayetlerinin öksürük, göğüste darlık, sıkışma hissi, nefessiz kalma, nefes alıp verirken göğüsten ıslığa benzer ses çıkması, göğüste tıkanıklık şeklinde görüldüğünü kaydetti. 
     
</TEXT>
</DOC>
