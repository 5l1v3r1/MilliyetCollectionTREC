<DOC>
<DOCNO> 331843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/guncel/gun01.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk 'tahrikçilerin' fotoğrafı çekilmiş 
</HEADLINE>
<TEXT>


Trabzon'daki olaylarda linçten kurtulan 5 kişinin, kalabalığı kendilerine karşı harekete geçiren 'tahrikçilerin' fotoğrafını çektiği iddia edildi 

TEKİN ATAY, DAVUT AKTAŞ Trabzon Samsun DHA 

Trabzon'da linçten kurtulan, sonra da tutuklanan 5 kişinin, kendilerine ilk saldıranların fotoğrafını çektiği, görüntülerin Emniyet Müdürlüğü'nde incelemeye alındığı öne sürüldü. 
Trabzon polisi, çarşamba günü cezaevlerindeki ölüm oruçlarına dikkat çekmek için bildiri dağıtan 5 kişiye karşı halkı tahrik edenlerin kimliklerinin belirlenmesi için çalışmalarını sürdürüyor. Emniyet Müdürlüğü ekiplerinin, olayın ilk görgü tanıklarıyla gazetecilerin ifadesine başvuracağı öğrenildi. Görüntü kasetlerinin incelenmesi de sürüyor. Emniyete yakın kaynaklar, tahrikçilerin gerginlik olmaması için bir süre sonra gözaltına alınabileceğini kaydetti. Emniyet Müdürü Ramazan Akyürek, "Olaydan herkes ders aldı" dedi. 
Samsun'da da 15 kişilik grup, Trabzon'daki olayla ilgili olarak Başbakan Recep Tayyip Erdoğan, CHP lideri Deniz Baykal, DYP lideri Mehmet Ağar hakkında suç duyurusunda bulundu. 


</TEXT>
</DOC>
