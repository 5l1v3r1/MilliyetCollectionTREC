<DOC>
<DOCNO> 345830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas15.html </URL>
<DATE> 2005/05/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Görevimiz bu kez tam ''tehlike''... 
</HEADLINE>
<TEXT>

     Ünlü aktör Tom Cruise, "Görevimiz Tehlike-Mission Impossible" filminin üçüncüsünde 26 yaşındaki kız arkadaşı Katie Holmes ile kamera karşısına geçmeye hazırlanıyor. 
     Internetteki "moviehole" ve "darkhorizons" sitelerinin haberlerine göre, Cruise’un son günlerde magazin dünyasının gündeminden düşmeyen beraberliği bu kez film setlerine taşınacak. 
     "Dawson’s Creek" adlı gençlik dizisindeki "Joey" rolüyle şöhret olan Holmes, Cruise ile birlikteliği sayesinde önemli bir role kavuşmaya hazırlanıyor. 
     Filmden Carrie-Anne Moss ve Kenneth Branagh ile ortak karar alarak ayrılan Scarlett Johansson’ın yerine aday arayışı sürerken son günlerde Cruise ile beraberliğiyle ön plana çıkmasının etkisiyle filmin yapımcıları Holmes’a yöneldi. 
     Lindsay Lohan, Keri Russell ve Elisha Cuthbert’ın da bu rol için yarıştığı, ancak ortada magazin basınının gözünü diktiği Cruise-Holmes birlikteliğinin filme getireceği popülerlik varken bu oyuncuların şansının az olduğu belirtildi. 
     
     TELEVİZYON EKRANLARINDA SEVDİK 

     "Görevimiz Tehlike", bir dönem Türk televizyonlarında da milyonları ekran karşısına bağlayan 1970’lerin ünlü dizisinden beyazperdeye aktarıldı. 
     Serinin ilk filmi 1996’da izleyiciyle buluştu, Tom Cruise bu filmde ünlü yönetmen Brian de Palma ile çalıştı. Film, dünya çapında 454 milyon dolarlık önemli bir gişe hasılatına ulaştı. 
     John Woo’nun kamera arkasına geçtiği serinin ikinci halkası ise 2000 yılında gösterime girdi, film 546 milyon dolarlık hasılatıyla rekora imza attı. 
     Filmin üçüncü halkasının geçen yıl yaz aylarında çekileceği açıklanmış, ancak Tom Cruise’un seçilen yönetmenle anlaşamaması ve filmin ertelenmesi üzerine rol arkadaşları Carrie-Anne Moss, Scarlet Johannson ve Kenneth Branagh filmden ayrılmıştı. 
     "Görevimiz Tehlike 3" filminin çekimlerine 18 Temmuz’da başlanacak. 
     
</TEXT>
</DOC>
