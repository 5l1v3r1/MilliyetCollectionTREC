<DOC>
<DOCNO> 344480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo06.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Finalde hakem krizi 
</HEADLINE>
<TEXT>


Şampiyonlar Ligi finalini Mejuto Gonzales'e vermeyi planlayan UEFA, Liverpool'daki İspanyollar'ın çokluğu nedeniyle Milan'ın olası bir tepkisinden çekindiği için İstanbul'daki dev maç öncesi zorda kaldı 

KAAN BORA 


Milan ile Liverpool arasında çarşamba günü oynanacak Şampiyonlar Ligi finalini yönetmek için en kuvvetli aday Mejuto Gonzales... UEFA, dev karşılaşmada sezonun Avrupa'daki en başarılı hakemlerinden olan İspanyol Gonzales'i görevlendirmeyi düşünüyor. Ancak özellikle son dönemde yaşanan tartışmalar nedeniyle Frisk ve Meier gibi önemli hakemlerini kaybeden UEFA'nın bu konuda da bir çekincesi bulunuyor. Liverpool'da teknik direktör Benitez ve oyuncular Luis Garcia, Josemi ve Nunez'le birlikte dört İspanyol'un bulunması Milan'ın tepkisine yol açabileceği korkusu UEFA'yı zorda bırakıyor. 

1994'te de yaşandı 
Barcelona ile Milan arasında 1994 yılında oynanan Şampiyonlar Ligi finali öncesi Hollandalı Blankstein hakem olarak atanmıştı. Ancak İtalyan ekibinin Başkanı Silvio Berlusconi, Blankenstein'ın o zaman Barça'yı çalıştıran Cruyff ile Hollandalı oyuncu Koeman'ın arkadaşı olduğu yolunda yaygara koparınca UEFA tarihinde ilk kez bir hakemi maç başlamadan değiştirmişti. Milan'ın 4-0 kazandığı karşılaşmayı Blankenstien'ın yerine İngiliz Philip Don idare etmişti. Ancak Milan'ın M.United'ı Old Trafford'da 1-0 mağlup ettiği yarı final rövanşını yöneten Gonzales'in bu maçtaki müthiş performansının İtalyanlar için etkileyici bir unsur olabileceği belirtiliyor. UEFA finalin hakemini pazartesi günü 10.00'da açıklayacak. 


</TEXT>
</DOC>
