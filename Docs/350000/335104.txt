<DOC>
<DOCNO> 335104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun38.html </URL>
<DATE> 2005/04/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Fransa'daki Türk yürüyüşü ertelendi... 
</HEADLINE>
<TEXT>

     Fransa'da faaliyet gösteren Türkiye Kökenli Yurttaşlar Girişimi Federasyonu R'ACORT , Türkiye'nin AB üyeliğini desteklemek için mayıs ayı başında Strasbourg'dan Paris'e kadar düzenleyeceği yürüyüşü erteledi. 
     R'ACORT temsilcisi Ümit Metin, ''Fransa'da AB Anayasası için 29 Mayıs'ta düzenlenecek referandumdaki ''hayır'' oylarının giderek artması yüzünden yürüyüşü ertelemek zorunda kaldıklarını'' söyledi. 
     ''Strasbourg'dan başlayıp 10 gün içinde Paris'te tamamlanacak yürüyüşe destek veren Fransız sivil toplum örgütleriyle konuyu gözden geçirdiklerini'' belirten Ümit Metin, ''Bize destek veren ve eylemimize katılacak Fransız sivil toplum örgütleriyle yaptığımız görüşmeler sonucu, 'hayır' oylarını artırmamak ve referandumda Türkiye'nin üyeliği konusunu istismar edenleri güçlendirmemek için bu yürüyüşün eylül ayına ertelenmesine karar verdik'' dedi. 
     R'ACORT temsilcisi, Strasbourg'dan başlayıp Paris'te sona erecek yürüyüşe, Yeşil Parti, Komünist Parti, İnsan Hakları Birliği, Kuzey Afrikalı Göçmen İşçi Dernekleri'nin destek vereceğini söyledi. 
     Türkiye'nin AB üyeliğini desteklemek için R'ACORT tarafından düzenlenecek eylemler çerçevesinde Strasbourg, Paris, Metz, Lyon Bordeaux kentlerinde konserler, paneller ve konferanslar düzenlenecek. 
     Fransa'da yapılan son kamuoyu araştırmaları, referandumda ''hayır'' oylarının oranının yüzde 55 civarında olduğunu ortaya koyuyor. 
     
</TEXT>
</DOC>
