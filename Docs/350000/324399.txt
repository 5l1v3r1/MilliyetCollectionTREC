<DOC>
<DOCNO> 324399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko30.html </URL>
<DATE> 2005/03/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sabancı Holding, Sakarya'da gıda yatırımları yapacak... 
</HEADLINE>
<TEXT>

     Sabancı Holding'in, gıda alanında Sakarya'ya yeni yatırımlar yapmayı planladığı bildirildi. 
     Sabancı Holding Gıda ve Perakende Grup Başkanı Haluk Dinçer, beraberindeki heyetle, Sakarya Valisi Nuri Okutan'ı makamında ziyaret ederek, bölgedeki yatırımları hakkında bilgi verdi. 
     Sakarya'nın, Sabancı Holding'in gıda yatırımları arasında önemli bir yer tuttuğunu, Sakasu, Derençay ve Ömür Piliç'in Sakarya'da paketlenip tüketime sunulduğunu anımsatan Dinçer, ''Bu alanda, Sakarya'da yeni yatırımlar yapmayı planlıyoruz'' dedi. 
     Sakarya'da son 5 ayda önemli yatırımlar yapıldığını ifade eden Dinçer, şunları kaydetti 
     ''Bizim 3 önemli markamızın üçü de Sakarya ile ilintili. Bu konuda gelecekte de daha güzel işler yapmaya hazırız. Şu aşamada 300 kişiye doğrudan istihdam yarattık. İleriki yıllarda yatırımlara bağlı olarak bu rakam artacak. Sabancı Holding şirketlerinde belirli kalite standardına uyan işçiler çalıştırılır. 
     Gıdada çok geniş ürün yelpazemiz var. Gıda alanlarındaki yatırımlarımız bundan sonda da devam edecektir. Makarna, un, puding, meyve suyu, toz tatlılar, bitkisel yağlar gibi alanlarda faaliyet gösteriyoruz. Bu alanlarda yatırım olabilir. Bitkisel yağlarda Türkiye'de 2 kurucudan biriyiz. Ona, Luna gibi markalarımız var. Yatırımları bu ilde düşünüyoruz ki, üretim birimleri arasında belirli bir sinerji oluşsun.'' Vali Nuri Okutan ise Sabancı Holding'in gelecekle ilgili projelerini kendileriyle paylaştığını söyledi. Okutan, Sakarya'nın yatırım bakımından giderek geliştiğini ve bu gelişimin devam edeceğini kaydetti. 
     
</TEXT>
</DOC>
