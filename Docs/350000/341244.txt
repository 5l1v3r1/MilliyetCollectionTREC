<DOC>
<DOCNO> 341244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonsiy13.html </URL>
<DATE> 2005/05/10/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Org. Büyükanıt Spor spor olmaktan çıktı 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, "Terörle mücadele konusunda son derece ciddi ve kararlıyız" dedi. 
     Orgeneral Büyükanıt, 2. Ordu Komutanı Orgeneral Şükrü Sarıışık, Genelkurmay Başkanlığı Plan ve Harekat Daire Başkanı Tuğgeneral Erkan Bektaş’la birlikte gezi ve incelemelerde bulunmak üzere Van’a geldi. 
     Orgeneral Büyükanıt ve beraberindekiler, Van Valisi Niyazi Tanılır’ı makamında ziyaret etti. 
     Ziyaretin ardından gazetecilere açıklamalarda bulunan Orgeneral Büyükanıt, bölgedeki birlikleri denetleyeceğini söyledi. 
     Orgeneral Büyükanıt, "Ziyaretimize ilk olarak Van’dan başladık. 
     Bölgedeki birliklerimizi geziyoruz. Gittiğimiz yerlerde muhakkak valilerimizi ziyaret ediyorum" dedi. 
     Bölgede terörle mücadelenin sürdürüldüğünü vurgulayan Orgeneral Büyükanıt, şöyle konuştu 
     "Bütün arzumuz, Türkiye’nin en kısa zamanda bu terör belasından kurtulmasıdır. Çünkü terör, hem toplumu hem ekonomiyi hem eğitimi olumsuz etkiliyor. Olay, sadece bir asayiş sorunu değildir. Aynı zamanda diğer boyutları da var. Tabii onlar bizim görev alanımızın dışında. Olayın sadece güvenlik boyutuyla ilgileniyoruz. Ümit ederim ki Türkiye en kısa zamanda terör belasından kurtulur, huzura ve istikrara kavuşur, ekonomik ve sosyal gelişmesini sağlar." Bir gazetecinin, "Bölgede son zamanlarda terör örgütlerine ait yığınaklar bulunduğu ve Türk Silahlı Kuvvetleri’ne TSK karşı saldırılar olduğuna" ilişkin sorusu üzerine de Orgeneral Büyükanıt, şunları söyledi 
     "Terörle mücadelemiz devam ediyor. Terörle mücadele devam ettiği sürece, terörist olduğu sürece bu tür şeyler de olacaktır. Ama biz kararlığımızı hiçbir zaman bozmayacağız. Bütün gücümüzle bize verilen görevi yasal çerçeveler içerisinde yerine getirmeye çalışacağız. Şunu açıkça ifade edeyim ki son derece ciddi ve kararlıyız. Bu kararlığımızla devam edeceğiz." Orgeneral Büyükanıt, yarın oynanacak Fenerbahçe-Galatasaray maçının sonucuyla ilgili tahmininin sorulması üzerine de şunları kaydetti 
     "Tabii ben Fenerbahçeliyim. Umarım Fenerbahçe kazanır. Tabii ki kazanmak güzel bir şey ama her şeyden önce spor sahalarında şiddeti, küfrü, kavgayı kaldırmamız lazım. Spor, spor olmaktan çıktı. 
     Görüyorsunuz son zamanlardaki olayları. Bu şahsen beni spordan soğutmaya başladı. İnşallah huzur içerisinde sahalarda spor seyrederiz, kavga seyretmeyiz." Orgeneral Büyükanıt ve beraberindeki heyetin, helikopterle Hakkari ve Şırnak’a gideceği bildirildi. 
     
</TEXT>
</DOC>
