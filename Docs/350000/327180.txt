<DOC>
<DOCNO> 327180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/dunya/dun05.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar tecrit içinde 
</HEADLINE>
<TEXT>


Mehmet Ali Talat, "Rumları köşeye sıkıştırmak zorundayız. Bu da izolasyonlar kalkınca olur" dedi 

ŞAKİR AYDIN - İstanbul 


Bahçeşehir Üniversitesi'nde "AB Süreci ve Kıbrıs" konulu bir konferans veren KKTC Başbakanı Mehmet Ali Talat, AKP hükümetiyle yaşadığı uyumuszuluk nedeniyle KKTC Cumhurbaşkanlığı'na yeniden aday olmayacığını açıklayan Rauf Denktaş'ın, "kazanamayacağını anladığı için" aday olmadığını söyledi. Talat, "Denktaş'ın politikası 'çözümsüzlük çözümdür' politikasıdır. AKP'yi öne sürmek insafsızlıktır" dedi. Milliyet'e konuşan Talat, Türkiye'de, "AB perspektifine bağlı ve inançlı bir hükümetin bulunmasını" Kıbrıslı Türkler için şans olarak gördüğünü ifade etti. Denktaş'ın 'çözümsüzlük' politikasının KKTC için bir felaket olduğunu savunan Talat, "Bu politika yüzünden Rumlar AB'ye girdi" diye konuştu. Cumhurbaşkanlığı'na seçilmesi halinde 17 Nisan'dan sonra dünyayla barış içerisinde olacaklarını kaydeden Talat, "Herkes düşüncelerini ifade etmekte özgür olacaktır" ifadelerini kullandı. 
Talat, Rum yönetiminin, büyük bir sıkıntı ve tecrit içinde olduğunu belirterek, "Rum tarafını köşeye sıkıştırmak zorundayız. Bu da izolasyonların kalkmasıyla olur" şeklinde konuştu. 


</TEXT>
</DOC>
