<DOC>
<DOCNO> 335590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo15.html </URL>
<DATE> 2005/04/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
NBA'de sezonun ilk bölümü tamamlandı 
</HEADLINE>
<TEXT>

     ABD Profesyonel Basketbol Ligi'nde NBA 2004-2005 sezonunun ilk bölüm maçları tamamlandı. İlk bölüm maçlarının ardından play-off'larda mücadele edecek takımlar, takım sıralamaları ve puan durumları da netlik kazandı. 
     Bu sezon aldığı 59 galibiyetle Doğu Konferansı'nı ilk sırada tamamlayan Miami Heat, son maçında Hidayet Türkoğlu'nun takımı Orlando Magic'i 98-93 yenmeyi başardı. 
     Batı Konferansı'nda Phoenix Suns, sezon boyunca 62 galibiyete imza atarak ligin en fazla galibiyet alan takımı oldu ve play-off'larda konferansı 8. sırada tamamlayan Memphis Grizzlies ile eşleşti. 
     Doğu Konferansı'nda play-off'lara çıkacak 8. takım son maçlarla belirlendi. Boston Celtics'i 102-93 yenen New Jersey Nets, 1. sıradaki Miami Heat ile mücadele etmeye hak kazandı. 
     Doğu Konferansı Güneybatı Grubu'nu ilk sırada tamamlayan Miami Heat, konferans liderliğini de kazanırken, Atlantik Grubu'nda Boston Celtics, Merkez Grubu'nda da geçen yılın şampiyonu Detroit Pistons liderliği elde etti. 
     Batı Konferansı'nda yer alan 3 grupta Pasifik Grubu liderliğini Phoenix Suns, Güneybatı Grubu liderliğini San Antonio Spurs, Kuzeybatı Grubu'nu ise bir dönem İbrahim Kutluay'ın da formasını giydiği Seattle Supersonics kazandı. 
     Bu sezon en büyük sürprizi ise ligin en kariyerli takımlarından Los Angeles Lakers'ın play-off'a girememesi oldu. 
     
</TEXT>
</DOC>
