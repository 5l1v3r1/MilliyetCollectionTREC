<DOC>
<DOCNO> 340545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur31.html </URL>
<DATE> 2005/05/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İncirlik'te ABD'yi protesto eylemi... 
</HEADLINE>
<TEXT>

     Çeşitli illerden otobüslerle Adana’ya gelen üniversite öğrencileri, Türkiye Komünist Partisi’nce TKP düzenlenen eylemde, İncirlik Beldesi’ne yürüyerek, ABD’yi protesto etti. 
     Sabah saatlerinde İzmir, Ankara ve Hatay’dan otobüslerle gelerek Uğur Mumcu Meydanı’na toplanan üniversite öğrencileri, TKP Adana İl Teşkilatı üyesi öğrencilerle buluşup, sloganlar atarak Atatürk Caddesi’nden İnönü Parkı’na geldiler. 
     Burada, ABD’nin İncirlik Hava Üssü’nden çıkarılması yönünde sloganlar atan öğrenciler, İncirlik Beldesi’ne yürümeye başladı. 
     Eylemcilerin D-400 Karayolu’ndan geçişi sırasında, güvenlik güçleri, yol güzergahındaki ABD Konsolosluğu önünde geniş güvenlik önlemi aldı. Eylemciler, güvenlik güçleri eşliğinde şehir merkezinden yaklaşık 10 kilometre mesafedeki İncirlik Beldesi’ne geldiler. 
     ABD Üssü’nün önünde basın açıklaması yapmak isteyen öğrenciler, belde girişinde durduruldu. 
     Çevik Kuvvet ve Jandarma ekiplerinin, eylemcilere izin vermemesi üzerine, öğrencilerle güvenlik güçleri arasında tartışma yaşandı. Bu sırada bazı göstericilerin, getirdikleri pankartların kartonlarını yırtıp, tahta sopalarını çıkardıkları görüldü. 
     Öğrenciler adına açıklama yapan Adnan Kemal Başaran, ABD’nin birkaç aylığına gelip, İncirlik Üssü’nden bir daha ayrılmadığını ifade ederek, "Her ne amaçla olursa olsun İncirlik Üssü’nün ABD emrine tahsis edilmesi ve ülkemizin herhangi bir bölgesinin emperyalizmin çıkarları için kullanılması, bağımsızlığımızı zedelemektedir. ABD İncirlik’ten çıkarılmalıdır" dedi. 
     ABD ve güvenlik güçleri aleyhine sloganlar atan eylemciler, daha sonra otobüslerle beldeden ayrıldılar. 
     
</TEXT>
</DOC>
