<DOC>
<DOCNO> 314819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/spor/ygokce.html </URL>
<DATE> 2005/02/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sevin, ama soyunma 
</HEADLINE>
<TEXT>



BEŞİKTAŞLI futbolcular için özeleştirinin zamanıdır. Dünkü maç, Beşiktaş'ı sürekli baskı altına alan, zor anlar yaşamasına neden olan olaylarla doluydu. 43 dakika 10 kişi, 27 dakika 9 kişi oynamak zorunda kaldılar. 
Önce Ronaldo, topa elle dokunduğu için bir sarı kart görüyor. Az sonra hakemden faul beklerken, düdük çalmadan topa yine eliyle dokunuyor. Bu da kaçınılmaz biçimde sarı kart gerektiren bir olay. Beşiktaş'ın kilit adamı, ikinci sarı karttan kırmızı görüp 20. dakikada takımını on kişi bırakıyor. 
Tümer Metin sahanın en hırslı, Beşiktaş'ın en yaratıcı oyuncusu. Ronaldo'nun atılışından dört dakika sonra, takımına kazandırdığı penaltıyı aklıyla değil, hırsıyla kullanıyor. Top dışarıda... Tümer Metin hiç bozulmadan daha azimle, daha yüksek enerjiyle saldırmaya devam ediyor. Attığı gol bütün tribünlerde beklenen, zor rakibe karşı galibiyetin keyfini ve neşesini yaratan bir gol. Bu gole sevin, ama sakın soyunma. O forma çıkarsa sarı kartı görürsün. Sen koskoca Tümer Metin, hiç gereği yokken garip bir kutlama uğruna sarı kartı gördün. Sonrasında Fatih'e oyun gereği arkadan yaptığın faul de kurallara göre sarı kart gerektiriyor. Hakem görevini yapıyor. İkinci sarıdan ikinci kez kırmızı kart. Kaldı mı Beşiktaş dokuz kişi Yetmezmiş gibi dört dakika sonra Pancu da sakatlanarak oyun alanını terkediyor. Acaba yeni bir Samsunspor vakası mı derken, Beşiktaşlı futbolcuların savunmada, orta alanda ve hücumda onur savaşı başlıyor. Gereksiz kırmızı kartların kazaya neden olmaması için sahada kalanlar, sonradan oyuna girenler Ahmet Yıldırım, Sergen, Mustafa Doğan inanılmaz bir dayanışma ve mücadele örneği veriyor. 
Şimdi bu kırmızı kart gören Ronaldo ve Tümer'in takımdan özür dilemeleri gerek. Yaptıkları iş değil, sorumsuzluk. Sergen'in, Ahmet Yıldırım'a attırdığı gol tam bir ustalık örneği. Rıza Çalımbay, bu beklenmeyen ortamda savunma ve orta alanı yaptığı değişikliklerle yeniden kurguladı. Libero görevini üstlenen Koray çok başarılıydı. Ama orta alanda yardımcısını kaybeden Kaptan Tayfur çok yoruldu. Çalımbay, Sergen'i oyuna almakla riske girdi, ama onun attırdığı golle rahatladı. Ersen Martin'in Çağdaş ile ikili mücadelesi, ilk yarıda Beşiktaş'ın lehine, ikinci yarıda Denizlispor lehine birer penaltı ürtebilirdi. Ama dünkü maçın problemi hakem değil Beşiktaş'ın gerçekten sükunete ve özeleştiriye ihtiyacı var. Bunu yapmak zorundalar. 



</TEXT>
</DOC>
