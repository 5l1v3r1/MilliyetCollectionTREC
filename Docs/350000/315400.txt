<DOC>
<DOCNO> 315400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko23.html </URL>
<DATE> 2005/02/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
YASED Başkanı 2005'te 5 milyar dolar yabancı sermaye bekliyoruz 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, yatırım ortamının geliştirilmesine yönelik konuların hiçbirinde istenilen gelişmenin sağlanamadığını savunarak, ''Hiç yeşil ışık olmadı. Işıklar hep kırmızı ve sarı şeklinde ortaya çıktı'' dedi. 
     Erdikler, geçen yıl 15 Mart'ta Hazine Müsteşarlığı koordinatörlüğünde uluslararası şirketlerin üst düzey yöneticilerinin katılımıyla düzenlenen birinci Yatırım Danışma Konseyi'nin ardından yatırım ortamının iyileştirilmesi için 13 maddelik teklifi içeren sonuç bildirisi yayımlandığını anımsattı. 
     İstanbul'da Nisan ayının sonunda Konsey'in tekrar toplanacağını belirten Erdikler, 15 Mart'ta yapılan toplantıdan sonra Türkiye'de nerelerde ne gibi gelişmeler sağlandığı konusunda Başbakan Recep Tayyip Erdoğan'a 25 Kasım'da bir rapor sunduklarını söyledi. 
     Erdikler, raporda gelişmeleri trafik ışıklarıyla aktardıklarını ifade ederek, ''15 Mart toplantısında 13 ana başlık altında gelişme sağlanacağı ileri sürülmüştü. Yapmış olduğumuz değerlendirme sonucunda maalesef hiç yeşil ışık olmadı. Işıklar hep kırmızı ve sarı şeklinde ortaya çıktı. 13 ana başlık altındaki konuların hiçbirinde istenilen noktaya gelinemediğini üzülerek gördük'' diye konuştu. 
     Sarı ışık gördükleri konular arasında, eğitim yatırımlarında kolaylık sağlanması, 36 ili kapsayan Teşvik Yasası'nın çıkarılması, araştırma geliştirme için vergi indiriminde ilave imkanlar getirilmesi bulunduğunu anlatan Erdikler, fikri mülkiyet haklarının korunması ve özelleştirmede de atılan adımların sarı ışık olarak yorumlanabileceğini belirtti. 
     
     KIRMIZI IŞIK 
     Erdikler, kırmızı ışık ile karşılaşıldığını kaydettiği bazı noktaları şöyle açıkladı 
     ''Formaliter anlamda gereken kolaylıklar henüz sağlanamadı. Mesela, çalışma izni konusunda geriye gidiş var. Daha önce kolaylıkla halledilen konular artık ciddi problemler haline gelmeye başladı. Araziler konusunda, imar kanunu uygulamalarından kaynaklanan problemler konusunda kırmızı ışıklar var. Sektörel ruhsatlar konusunda bugüne kadar herhangi bir gelişme sağlanabilmiş değil. Kayıtdışılık konusunda sağlanan gelişmeler yeterli değil. Organize sanayi bölgelerinde, sanayileşmeyi teşvik edici tedbirlere ihtiyaç var. Yatırım Promosyan Ajansı'nın kurulması da kırmızı ışık. Orada da hiçbir gelişme yok, hatta geriye gidişten söz edilebilir.'' Erdikler, her ay toplanması kararlaştırılan Yatırım Ortamını İyileştirme Koordinasyon Kurulu Toplantısı'nın da bugüne kadar bir kere yapıldığını kaydetti. 
     Şu an hala yabancı sermayenin gelmesi için yeşil ışık yanmadığını savunan Erdikler, yeşil ışığın ne zaman yanabileceğine ilişkin, ''2005'ten itibaren bir şeyler olacak sanki. Çünkü Başbakan çok istiyor, çok kararlı ama aynı heyecanı hemen altında bulamıyoruz. Bir bakanlığı ilgilendiren konular daha kolay yürüyor ama konu birkaç bakanlığı ilgilendiriyorsa o zaman koordinasyon yok'' dedi. 
     Erdikler, 2005 yılı Yatırım Danışma Konseyi toplantısının daha başarılı ve daha somut sonuçlar vereceğine inandığını ve buraya katılacak insanların da bu anlayış içinde katılmalarını beklediğini ifade ederek, şunları söyledi 
     ''Buna ilişkin bazı işaretler gelmeye başladı. Türkiye'de finans sektöründen başlayarak bütün sektörlerde yabancı sermayenin ilgisinin arttığı aşikar. Buna istinaden atılacak somut bir kaç tane adım Türkiye'ye yabancı sermaye girme sürecini hızlandıracaktır. Yabancılar da Türkiye'ye yabancı sermaye girişinin hızlanmasını istiyorlar. Artık, Türkiye'nin doğru yolda olduğunu kabul ediyorlar.'' 
     
     ''YILDA 30 MİLYAR DOLAR SERMAYE ÇEKEBİLECEĞİZ'' 
     Yatırım Danışma Konseyi'nin meyvelerinin ne zaman alınabileceği sorusuna Erdikler, ''Ne zaman Türkiye yılda en az 10 milyar dolar yabancı sermaye çeker, işte o noktada deriz ki, tamam biz üzerimize düşenleri kabul edilebilir ölçülerde yaptık '' karşılığını verdi. 
     Polonya'da toplam yabancı sermaye yatırımının 200 milyar doları aşarken, Türkiye'de 20 milyar dolardan bahsedildiğine dikkati çeken Erdikler, Türkiye'nin AB Maastricht kriterlerini karşılayacağı 2008'den sonra birkaç sene boyunca 30 milyar dolar yabancı sermaye çekebileceğini bildirdi. 
     Erdikler, Türkiye'de geçen yıl 9 ayda yabancı sermaye girişinin 2.2 milyar dolar olduğunu ve yılın tamamında 3 milyar dolar civarında rakam tahmin edildiğini aktararak, ''Bu bir başlangıçtır diye ümit ediyorum. 2005 yılı için beklentimiz 5 milyar dolar civarında'' diye konuştu. 
     Yabancı sermayenin AB sürecinde olumlu katkıları olacağını vurgulayan Erdikler, '' AB'ye girdiğimiz için yabancı sermaye patlayacak anlayışı beni biraz rahatsız ediyor. Patlamayacak. AB için doğru olanları yapmaya devam ettikçe, hem yerli yatırım, hem de yabancı yatırım artacak'' diye konuştu. 
     
     YASED'DE YARIN SEÇİM VAR 
     Yabancı Sermaye Derneği'nin YASED seçimli Genel Kurul Toplantısı, yarın İstanbul'da gerçekleştirilecek. 
     YASED Başkanı Şaban Erdikler, Genel Kurul ile ilgili olarak, kendisinin başkanlığa aday olduğunu belirterek, ''Ben adayım. Seçimde genelde tek liste oluyor. Başka liste var mı bilmiyorum. Benim başkanlığımda belirlenen bir yönetim kurulu listesi var'' dedi. 
     
</TEXT>
</DOC>
