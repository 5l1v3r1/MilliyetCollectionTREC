<DOC>
<DOCNO> 302555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun08.html </URL>
<DATE> 2005/12/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fransa'daki olaylarda ağır yaralanan Türk genci, klipte oynayacak 
</HEADLINE>
<TEXT>

     Fransa'nın başkenti Paris yakınlarındaki Clichy-Sous-Bois banliyösünde polisten kaçarken sığındıkları elektrik trafosunda akıma kapılarak ağır yaralanan Muhittin Altun, burada ölen iki arkadaşının anısına bir CD çıkartılacağını söyledi. 
     Hastanede tedavisi altı haftadan fazla süren ve önceki gün taburcu edilen Altun, ''Fransa'daki yaklaşık 146 şarkıcının bu CD'ye destek vermek için hazırlandığını'' belirterek, ölen iki arkadaşının ailelerine destek amacı da taşıyan CD için çekilecek klipte kendisinin de yer alacağını anlattı. 
     Söz konusu CD'nin, ''ölen çocukların yalnız olmadığı mesajını'' vermek için çıkartılacağını ifade eden Altun, klipte kendisinin dışında Clichy-sous-Bois'daki gençlerin de yer alacağını söyledi. 
     Hastaneden çıktıktan sonra tekrar mahallesinde arkadaşlarını görmekten büyük mutluluk duyduğunu belirten Altun, olaylarla ilgili siyasi bir mesaj vermek istemediğini bildirdi. 
     17 yaşındaki Altun, kendisinin ağır yaralanmasına, arkadaşlarının ise ölümüne yol açan olayla ilgili açılan davaya ilişkin hazırlıkların devam ettiğini ve gelecek aylarda duruşmaların başlayacağını söyledi. 
     İki göçmen gencin hayatını kaybetmesi üzerine, önce Clichy-Sous-Bois banliyösünde başlayan ve ülke geneline yayılan şiddet olayları sırasında binlerce araç yakılmıştı. 
     Protestocular, yaklaşık üç hafta süren olaylar sırasında, çok sayıda kamu binası ve mağazayı da ateşe vermişti. 
     Hükümet, olayların büyümesi üzerine, valilerin gece sokağa çıkma yasağı ilan etmesine olanak sağlayan Olağanüstü Hal Yasası'nın yürürlüğe girmesini kararlaştırmıştı. Hükümet, şiddet olaylarının yoğun yaşandığı banliyölerdeki ekonomik ve sosyal sorunlara karşı bir dizi önlem paketi açıklamıştı. 
     Sigorta şirketleri, şiddet olaylarının mali bilançosunun 200 milyon avro civarında olduğunu tahmin ediyor. 
     Banliyölerdeki şiddet olayları, Fransa'nın entegrasyon ve göçmen politikasının ''iflası'' olarak değerlendirilirken, sertlik yanlısı İçişleri Bakanı Nicolas Sarkozy'nin popülaritesinin ise artmasına yol açmıştı. 
     
</TEXT>
</DOC>
