<DOC>
<DOCNO> 319173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/yasam/yas01.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin 4 belalısı 
</HEADLINE>
<TEXT>


Yaşları 14 ve 17 arasındaki bu 4 çocuk, polisi canından bezdirdi. M.T. 55 kez, F.Ş. 32 kez yakalandı. Annesi 120 kez gözaltına alınan Y.K. ise 30 kez emniyete getirildi. En önemli 'icraat'ı Ürdün Prensesi'ni soymak .. 

ELVAN EZBER İstanbul 

Asayiş Şube Müdürlüğü kayıtlarında, hırsızlık ve kapkaç gibi suçlara karışmış 90 kız çocuğunun büyük çoğunluğu Beyoğlu Hacıhüsrev Mahallesi'nde barınıyor. Anne ve babaları da sabıkalı olan bu çocuklar, polisin verdiği bilgiye göre aileleri tarafından yönlendiriliyor. Yakalandıklarında yaşları küçük olduğu için ailelerine teslim ediliyorlar ancak yeniden hırsızlığa dönüyorlar. 

Lüks yerlere gidiyorlar 
Bu durumdan son derece rahatsız olduklarını söyleyen bir polis yetkilisi, "Her yakaladığımız böyle serbest kalınca bu işin sonu gelmiyor. Bu çocukların sayısı gittikçe artıyor" diyor. Yaşları 10'dan başlayıp 18 sınırına kadar dayanan bu çocuklar, iyi giyinip daha çok lüks semtlerdeki kafe, restoran, otel ve alışveriş merkezlerinde hırsızlık veya kapkaç yapıyorlar. 

M.T. 17 yaşında 
55 kez yakalandı. Annesi de aynı suçlardan 35 kez gözaltına alındı. Kurbanları arasında eski Hava Kuvvetleri Komutanı Orgeneral İlhan Kılıç'ın kızı da var. 

Y.K. 16 yaşında 
30 kez yakalandı. Annesi de 120 kez gözaltına alındı. Her seferinde teslim edildiği yuvadan kaçtı. Nuruosmaniye'de Ürdün Prensesi Basma Bint Tallal'ı soydu. 

F.Ş. 14 yaşında 
32 kez gözaltına alındı. En son 15 gün önce yakalandı. Son olarak, Atatürk Havalimanı'ndan itibaren takip ettiği Gülgez Tazegül'ün 4 bin eurosunu çaldı. 

B.S. 15 yaşında 
25 kez yakalandı. Genellikle hafta sonlarını Şişli ve Beyoğlu evlendirme dairelerinde geçiriyor. Düğünlere konuk gibi gidip masalarda dolaşarak çanta çalıyor. 


</TEXT>
</DOC>
