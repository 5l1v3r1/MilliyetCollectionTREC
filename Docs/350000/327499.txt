<DOC>
<DOCNO> 327499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/ymese.html </URL>
<DATE> 2005/03/27/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Kötü futbol 
</HEADLINE>
<TEXT>



Hedef büyük, kolay değil, futbolda dünyaya ikinci kez açılacağız... 
Grupta netlik yok, her şey olabilir... Gürcistan beraberliği, Ukrayna mağlubiyeti grupta favoriler arasında gösterilen Milli Takımımız'ın tüm hesaplarını alt - üst etti. Liderlik zor... Böyle bir tabloda Milli Takım'ın Arnavutluk karşısında aldığı üç puan ALTIN değerindedir. 
Beş dakikaya iki gol sıkıştırdık... 
Ya bundan sonrası Kelimenin tam anlamıyla ıstırap... Gollerin biri penaltıdan, diğeri rakibin kendi kalesine... Bu iki golü bulamasaydık, vay halimize vay Fark bekledik, hayal kırıklığı yaşadık 
Arnavutluk karşısında aldığımız üç puan hedefe gitme anlamında önemlidir. Ne var ki, biz kazanıyoruz, rakiplerimiz de kazanıyor. Yani işimiz zor. 
Hele hele dünkü beş dakikalık futboldan sonra rakip karşısında ortaya koyduğumuz kötü futbolu düşündükçe işimizin ne denli zor olduğunu anlamak için falcı olmaya da gerek yok. Bu kadar oyundan çabuk düşeceğimiz aklımızın ucundan geçmezdi. Ne doğru dürüst yardımlaşma, ne doğru dürüst bir pas organizasyonu... Daha doğrusu rakibimiz buna fırsat vermedi. Savunmada İbrahim Toraman, orta alanda sakatlanıp çıkıncaya kadar Emre Belözoğlu, Koray Avcı, forvette ise biraz Necati Ateş öne çıkan isimlerdi. Büyük umutlar bağladığımız Fatih Tekke çıkıncaya kadar ortalarda hiç yoktu. Yanal'ın, Tekke'yi dışarı alması bir teknik adam doğrusuydu. Nitekim Tekke'nin çıkışıyla birlikte orta alanda başarılı bir grafik çizen Yıldıray, ofansta müthiş işler yaptı, pozisyonlar üretti. Durgun ve de korku veren futbolumuz maçın son 25 dakikasında yerini umuda bıraktı, daha derli toplu oynadık, hücumda çoğaldık, çok pozisyon yakaladık, ancak son vuruşlarda aynı başarıyı gösteremedik. 
Yine de Ay - Yıldızlı ekibi kutluyoruz... Sırada Gürcistan var... Bu maçı da üç puanla geçmek zorundayız... Ama oyunun büyük bir bölümünde ortaya koyduğumuz kötü futbol bizi zorlu deplasman maçı öncesinde korkutuyor. 
Dileriz korkularımızda yanılırız. 


</TEXT>
</DOC>
