<DOC>
<DOCNO> 338843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko03.html </URL>
<DATE> 2005/05/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İlk 3 ayda iç borç çevirme hedefinin gerisinde kaldı... 
</HEADLINE>
<TEXT>

     Hükümet, yılın ilk 3 ayında, 2005 yılı için öngördüğü yüzde 87.5’lik iç borç çevirme hedefinin gerisinde kaldı. Yılın ilk 3 ayında yapılan geri ödemenin yüzde 98.9’u oranında borçlanmayla hedeften 6.3 puan sapma gerçekleşti. 
     Yıllık ortalamada yüzde 87.5’lik hedefin yakalanabilmesi için yılın kalan 9 ayında aylık iç borç çevirme oranının yüzde 85.3 düzeyinde tutulması gerekiyor. 
     Muhasebat Genel Müdürlüğü Mart 2005 Raporu’na göre, yılsonu bütçe açığı öngörüsünün yüzde 10.2’si mart ayı itibarıyla gerçekleşti. Raporda, bu yılın ilk 3 ayında IMF tanımlı faiz dışı fazla rakamının geçen yılın aynı dönemindeki 6.3 milyar YTL’nin üzerine çıkarak 7.3 milyar YTL olduğuna dikkat çekildi. Gelirlerin giderleri karşılama oranı geçen yıl ortalama yüzde 78.3 düzeyinde gerçekleşirken, bu yılın ilk 3 ayında yüzde 84.5 oldu. 
     Raporda, kriz yılı olan 2001’de vergi gelirlerinin faiz giderlerini karşılamaya yetmediğine dikkat çekilerek, 2004 yılında faize yapılan aktarımın vergi gelirlerinin yüzde 62.7’sini götürmesi olumlu bir gelişme olarak anlatıldı. 
     Ancak 2005 yılı için faize yapılacak aktarımın vergi gelirlerinin yüzde 52.9’unu kapsayacağına ilişkin hedef dikkate alındığında, mart ayındaki yüzde 51.8’lik gerçekleşmenin yüzde 1.1’lik olumsuz gelişmeyi ifade ettiği belirtildi. 
     Rapora göre, Hazine, yılın ilk 3 ayında 38.6 milyar YTL iç borçlanmaya giderken, 40.5 milyar YTL iç borç ödemesi yaptı. Ancak iç borç çevirme oranı açısından esas alınan nakit bazlı iç borç geri ödemesi faiz dahil 36.4 milyar YTL oldu. Hazine’nin 2005 yılı için ödemeyi programladığı iç borç tutarının 176.5 milyar YTL oduğu dikkate alındığında, yılın ilk 3 ayında bu ödeme planının yüzde 20.6’sı gerçekleştirildi. Buna karşılık aynı dönemde, yılsonu için planlanan 154 milyar YTL’lik iç borçlanma programının yüzde 25’i kullanıldı. 
     Böylece iç borç çevirme oranı, ilk 3 ayda yüzde 98.9’da kaldı. Geçen yıl iç borç çevirme oranının yüzde 89.1 düzeyiyle hükümetin belirlediği yüzde 82’lik hedeften "yüzde 7.1" saptığı anımsatılan raporda yer alan bu yılın ilk 3 
     ayına ilişkin veriler de iç borç çevirme hedefinde sapmaya işaret ediyor. Özellikle şubat ayında, yapılan ödemenin de üzerinde borçlanılmak zorunda kalındı. Böylece Şubat 2005 tarihindeki iç borç çevirme oranı yüzde 104 oldu. Ancak Mart 2005’te bu oran yüzde 78.6’ya geriledi. Bu gerilemeye karşın, yılın ilk 3 ayındaki iç borç çevirme oranı ortalama yüzde 93.8’de kaldı. Bu ise yıllık ortalama hedeften 6.3 puanlık bir sapmaya işaret ediyor. İç borç çevirme oranında yıllık ortalama yüzde 87.5 olarak öngörülen iç borç çevirme hedefinin yakalanabilmesi için yılın kalan 9 ayında borçlanmanın geri ödemeye oranının yüzde 85.3 düzeyinde gerçekleştirilmesi gerekiyor. 
     
     İÇ BORÇ VADESİ KISALIYOR 
     Muhasebat Genel Müdürlüğü Mart 2005 Raporu’na göre, mart ayında iç borç stokunun ortalama vadesi de kısaldı. 
     Raporda, 2004 yılı ortalama vadesinin 20.6 ay olduğu belirtilirken, Şubat 2005’te vadenin 21.1 ay olduğu, mart ayında ise 0.2 azalışla 20.9 aya düştüğü kaydedildi. 
     Raporda, 2004 yılında yapılan iç borçlanmaların ortalama vadesinin ise 17.3 ay olduğu anımsatılırken, "Bu vade 2005’in Şubat ayında 34.1 ay olup, mart ayında 32.2 ay 
     olarak gerçekleşmiştir" denildi. 
     Konsolide bütçe toplam borç stokunun ulusal gelire oranında Ekim 2004’ten itibaren görülen düşme eğilimi ise yeniden yükselişe geçti. Bu yılın ilk ayında yüzde 66.3 olan konsolide bütçe borç stokunun ulusal gelir içindeki payı şubat ayında yüzde 66.6, mart ayında ise yüzde 67.8 oldu. 
     Rapora göre, mart sonu itibarıyla iç borç stokunun yüzde 64.7’sinin piyasadan, yüzde 35.3’nün kamu kesiminden alındığı belirtildi. İç borç stoku içindeki piyasa payının 2002 yılında yüzde 50’nin altında olduğuna dikkat çekilen 
     raporda, "İç borç stoku içindeki piyasa payı 2004 Haziran ayından itibaren yüzde 60’ın üzerine çıkmıştır" denildi. Rapora göre, mart ayı itibarıyla iç borç stokunun yüzde 83.2’si YTL cinsinden yapılan borçlanmalardan oluşuyor. Kalan borç stokunun yüzde 13.3’ü döviz, yüzde 3.5’i dövize endeksli borçları kapsıyor. Ancak dış borçlar da hesaba katıldığında, toplam stokun yüzde 59.3’ü YTL cinsinden borçlanmadan oluşurken, yüzde 40.7’sini döviz cinsinden borçlanmalar oluşturuyor. 
     
</TEXT>
</DOC>
