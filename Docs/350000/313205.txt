<DOC>
<DOCNO> 313205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo44.html </URL>
<DATE> 2005/02/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Yanal Uğur'a milli takım yazısını 7 Ocak'ta gönderdik... 
</HEADLINE>
<TEXT>

     Milli Takımlar Teknik Direktörü Ersun Yanal, Türk pasaportu taşıyan, Türk kimliğiyle özdeşleşmiş herkese milli takımda yer olduğunu belirterek, ''Bu bir tercih meselesi değil, görevdir. Ben bu işi böyle adlandırdım. Tercih eden tercihini yapmıştır. Bunun üzerinde tartışmamın yapılmaması gerektiğini düşünüyorum'' dedi. 
     Polat Renaissance Otel'de, menajer Can Çobanoğlu ile birlikte düzenlediği basın toplantısında gazetecilerin Hollanda Milli Takımı'nı seçen Uğur ile ilgili sorularını yanıtlayan Ersun Yanal, şunları söyledi 
     ''Uğur bu sene takımında oynamaya başladı. Kendisini daha önce de A 2 milli takıma davet ettik. A 2 resmi bir takım olmadığı için kulüpler göndermeyebiliyor. Ama futbolcuların gitmek istemesi lazım. 
     A Milli Takım yazısını da Uğur'a 7 Ocak'ta yolladık. Fakat teklif yazısından sonra Türk kimliği ve pasaportu taşıyan bir futbolcunun bunu tercih sebebi yapmasının, pazarlık ve yorumu yapılmaz. Ben de bunun pazarlığını ve yorumunu yapmam. Milli takımda banko oynarım, oynamam söyleminin dahi yapılmaması gerektiğini söylüyorum. Biz çağrı yapıyoruz. Bu bir tercih meselesidir. Bu çağrının pazarlığı olur mu Çağrı resmidir. Bundan sonra daha konuşulur mu Oyuncuyla şartları konuşmaya bir daha davet etmeye gerek yoktur. Biz Uğur ile çok konuştuk. Milli takımı tercih etmesi için tavsiyelerde bulunduk. Vatan ve milletin ne olduğunu da söyledik.'' Ersun Yanal, bir gazetecinin, '' A 2 milli takımına çağırdığınızda kulübü izin vermemiş. Siz gelmezsen bir daha gelemezsin dediniz mi '' şeklindeki sorusu üzerine, ''Bu tür bir sohbetimiz olmadı. Milli takıma gelmesi gerektiğini, kulübünü ikna etmesi gerektiğini söyledim. Bu resmi bir takım değil. Kulüpler istemezse yollamayabilir. Fakat oyuncuların talepleri üzerine bazen yollamışlardır. Benim çalıştığım kulüplerde de Mısırlı oyuncular gitmiştir, engelleyemezdik. Milli takımın çağrısında oyuncunun tutumu gelmektir. Örnek var, Hamit ve Halil geldi. Bu konuyu artık çok fazla irdelemeyelim. Bizim vatandaşlık anlayışımız, ülke ve milli takım anlayışımız çok farklı boyutlarda. Bunun böyle değerlendirildiği kişilerle yola devam etmek gerektiğini düşünüyorum'' diye konuştu. 
     
     ''ÖNDER İÇİN UĞRAŞIYORUZ'' 
     Ersun Yanal, Fenerbahçeli Önder Turacı'yı milli takıma kazandırmak için çalışmalarına devam ettiğini söyledi. 
     Belçika'nın 21 yaşaltı takımında forma giyen Önder'in 1981 doğumlu olduğunu ifade eden Yanal, ''FIFA'nın 2004'de aldığı bir kararla, futbolcunun artık ümit milli yaşının bittiği zamana kadar Ben şu milli takımda oynamak istiyorum diye müracaatını yapması gerekiyor. Önder'in, Belçika 21 yaşaltı milli takımında oynadığı dönemde böyle bir şansı yoktu. Onu A Milli Takıma kazandırmak için çalışıyoruz'' şeklinde konuştu. 
     Menajer Can Çobanoğlu ise bir defaya mahsus yaşı ne olursa olsun futbolcuların tercihte bulunmaları için dosya hazırladıklarını ifade ederek, ''Talimat çıktığında Önder 23 yaşındaydı. Bu bir haksızlık. Futbolcu tercihini yapmalı'' dedi. 
     
     ''FATİH AKYEL'İ İZLİYORUZ'' 
     Ersun Yanal, futbol hayatına Almanya'da devam eden futbolculardan Fatih Akyel'i takip ettiklerini kaydetti. 
     Almanya'da oynayan Ümit Davala'yı sakatlığından sonra Tunus maçı kadrosuna aldığını hatırlatan Yanal, ''Ümit'i izledim ve kadroya çağırdım. Fatih uzun zamandır futbol oynamıyordu. Orada takip ediyoruz. Şu anda takımı tarafından kabul görmüş. Fatih oynadığı mevkide çok etkili bir oyuncu. Diliyoruz ki o da milli takıma katkıda bulunsun'' diye konuştu. 
     Yanal, bir soru üzerine, Almanya'da futbol oynayan oyuncuların tek pasaportu olduğunu ifade ederek, şöyle devam etti 
     ''Diğer Avrupa ülkelerinde de böyle olursa Türk futbolunun kaynak açısından dezavantajı olur. Kulüp takımlarımız da araştırma yapmalı, yurtdışında oynayan yetenekli genç oyuncularla ilgili yatırım yapmalı. Alman hükümeti tek pasaportu kabul ediyorsa buna ne yapabilirsiniz. Yurtdışındaki federasyon temsilcilikleri nüfusun yoğun olduğu yerlere gönderiliyor. 150-200 bin civarında yurtdışında oyuncumuz var. Kulüpler bunu iyi bir alt yapı olarak kullanmalı.'' 
     
     TUNUS MAÇI İPTAL EDİLİYOR 
     Ersun Yanal, Tunus ile 9 Şubat Çarşamba günü yapmaları gereken Meridyen Kupası Gala maçının olumsuz hava şartları yüzünden büyük bir ihtimalle iptal olacağını söyledi. 
     Yanal, iklim şartlarının olağanüstü olduğunu, kampa katılacak bazı oyuncuların yol problemi yaşadığını belirterek, ''Tunus'un da talepleri doğrultusunda Federasyonumuz maçın iptal olması için UEFA'dan gelecek yazıyı bekliyor. Yazı gelince resmi açıklama yapılacak'' dedi. 
     Atatürk Olimpiyat Stadı'nın fiziki şartlarının futbol oynamaya elverişsiz olduğunu vurgulayan Ersun Yanal, şöyle devam etti 
     ''Ligde kulüplerimizin yoğun bir temposu var. Bu özel bir maç. Meteroloji'den hava şartlarının perşembe gününe kadar böyle olacağını öğrendik. Bu yüzden karşılaşmanın oynanmaması yönünde görüşümüz var. Kampımız büyük bir ihtimalle bu akşam sona erecek.'' Yanal, şu an için programlarında başka özel maçın olmadığını, Nisan ayına kadar takvimin oldukça yoğun olduğunu kaydetti. 
     Bir gazetecinin, ''Milli takımın Dünya kupasına gitme şansını yüzde olarak nasıl görüyorsunuz. Arnavutluk maçı final mi '' şeklindeki sorusu üzerine Ersun Yanal, ''Bu bir maraton. Bir maçla bunu sınırlamak futbolun doğasına aykırı. Türk milli takımı bir maç sonucuyla değerlendirilmez. Biz güçlü bir takımız. Her takımı yenecek güçteyiz'' dedi. 
     Menajer Can Çobanoğlu, Meridyen Kupası'nın UEFA'nın önem verdiği prestijli bir turnuva olduğunu belirterek, ''Bu turnuvayı Türkiye'ye aldırdık. Tunus ile yapacağımız gala maçı yarı resmi bir maç. UEFA Başkanı da burada. Türkiye açısından son derece önemli. Ama hava şartları uygun değil. UEFA'ya durumu ilettik. Bu maçtan sorumlu UEFA yetkilisi de merkezine olumsuz bir rapor sundu. Haber bekliyoruz'' diye konuştu. 
     
</TEXT>
</DOC>
