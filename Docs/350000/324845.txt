<DOC>
<DOCNO> 324845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo36.html </URL>
<DATE> 2005/03/18/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
''Mavi Bayrak'' centilmenlik ödülleri töreni... 
</HEADLINE>
<TEXT>

     Futbol Federasyonu ''Mavi Bayrak'', Spor Toto Teşkilatı da ''Fair-Play'' organizasyonlarını birleştirerek, ''Mavi Bayrak'' adı altında, en centilmen takım ve taraftarın seçilerek ödüllendirildiği yeni bir uygulama başlattı. 
     ''Türkiye Profesyonel Futbol Ligleri'nde Yeni Bir Barış Hareketi'' sloganıyla sunulan yeni ''Mavi Bayrak'' uygulamasında, ikinci yarının ilk 5 haftası itibariyle en centilmen takımlar ve taraftarlara ödülleri törenle verildi. 
     İkinci yarının ilk 5 haftasında Birinci Süper Lig'de Trabzonspor en centilmen takım seçilirken, Ankaragücü taraftarı da en centilmen taraftar ünvanına layık görüldü. 
     Hilton Convention Center'da düzenlenen görkemli ödül törenine, Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay, Futbol Federasyonu Başkanı Dr.Levent Bıçakcı, Birinci Süper Lig, İkinci Lig, Üçüncü Lig kulüpleriyle amatör kulüplerin başkanları ve çok sayıda davetli katıldı. 
     Birinci Süper Lig'in en centilmenleri seçilen Trabzonspor takımı ve Ankaragücü taraftarının ödüllerini Devlet Bakanı Şahin verdi. 
     Şahin, Trabzonspor Kulübü Başkanı Atay Aktuğ ve Ankaragücü Kulübü Başkanı Cemal Aydın'a 100 bin YTL'lik ödüllerini ve birer şilt takdim etti. 
     Diğer profesyonel liglerde ikinci yarının ilk 5 haftası itibariyle en centilmen seçilen takımlar ve taraftarlar şöyle 
     2. Lig A Kategorisi 
     En Centilmen Takım Sarıyer En Centilmen Taraftar İstanbul Büyükşehir Belediyespor 2. Lig B Kategorisi 
     A Grubu 
     En Centilmen Takım Muğlaspor En Centilmen Taraftar Alanyaspor B Grubu 
     En Centilmen Takım Darıca Gençlerbirliği En Centilmen Taraftar Orduspor C Grubu 
     En Centilmen Takım Şanlıurfa Belediyespor En Centilmen Taraftar Hatayspor 3. Lig 
     1. Grup 
     En Centilmen Takım Diyarbakır Büyükşehir Belediyesi DİSKİ Spor En Centilmen Taraftar Niğdespor 2. Grup 
     En Centilmen Takım D.Ç.Divriğispor En Centilmen Taraftar Ofspor 3. Grup 
     En Centilmen Takım Mecidiyeköyspor En Centilmen Taraftar Bilecikspor 4. Grup 
     En Centilmen Takım Denizli Belediyespor En Centilmen Taraftar Yeni Burdurspor Amatörler 
     En Centilmen Takım Düzce Gençlik En Centilmen Taraftar Kocamustafapaşaspor 
     
     AKTUĞ VE AYDIN'IN KONUŞMALARI 

     Trabzonspor Kulübü Başkanı Atay Aktuğ, ödülü aldıktan sonra yaptığı açıklamada, ''Hem şampiyonluk yarışında, hem kupada varız. Böylesine stresli bir ortamda en centilmen ödülünü almak kulüp başkanı olarak beni onurlandırdı'' dedi. 
     Aktuğ, yarın Beşiktaş ile yapacakları maça da değinerek, ''Kim iyi oynarsa o kazansın. Belki Yıldırım Demirören bey üzülecek ama 3 puan almamız gerekiyor. Onlara da başarılar diliyorum'' diye konuştu. 
     Ankaragücü Kulübü Başkanı Cemal Aydın ise taraftar ödülünü almanın kendileri için büyük bir anlamı olduğunu belirterek, ''Ankara olarak bu işe 4-5 yıl önceden eğilerek bugüne geldik. Bunu yalnız Ankaragücü'nün değil, tüm Ankaralı taraftarların adına aldığımı belirtmek istiyorum'' dedi. 
     
     TRABZONSPOR VE BEŞİKTAŞ'TAN CENTİLMENLİK ÖRNEĞİ 

     Töreni Trabzonspor Kulübü Başkanı Atay Aktuğ, Beşiktaş Kulübü Başkanı Yıldırım Demirören ile Trabzonspor Teknik Direktörü Şenol Güneş de Beşiktaş Teknik Direktörü Rıza Çalımbay ile yanyana oturarak izledi. 
     2 kulübün başkanı ve teknik adamları, yarın Birinci Süper Lig'de yapacakları zorlu karşılaşma öncesinde centilmenlik mesajları verdi. 
     
     DEVLET BAKANI ŞAHİN ''TÜRK SPORUNA GÜÇ VE YÖN VERENLERİN HİZMETİNDEYİZ'' 

     Futbol Federasyonu'nun ''Mavi Bayrak'', Spor Toto Teşkilatı'nın ''Fair-Play'' organizasyonlarını birleştirerek başlattığı ''Mavi Bayrak'' uygulaması ödül töreni, spor camiasının ünlü simalarını bir araya getirdi. 
     Hilton Convention Center'de düzenlenen törende konuşan Devlet Bakanı ve Başbakan Yardımcısı Mehmet Ali Şahin, törenin Çanakkale Deniz Zaferi'nin 90. yıldönümüne rastlamasının anlamlı olduğunu ifade ederek, ''90 yıl sonra, böyle bir spor ödül töreni 18 Mart'a rastladığı için kahraman ecdadımızı rahmetle ve şükranla anarak konuşmama başlamayı bir vazife bildim'' diyerek sözlerine başladı. 
     Spordaki olumsuzlukların sadece cezayla ortadan kaldırılmasının mümkün olmayacağınu belirten Şahin, ''Sadece ceza uygulayarak problemleri çözmek mümkün değil. Sadece cezayla sisleri dağıtamazsınız. Başarılı olanları teşvik edip sahip çıkmalısınız. İşte bu organizasyon, bu noktada 'Biz sahip çıkıyoruz' demektir'' diye konuşarak, Futbol Federasyonu ve Spor Toto Teşkilatı'nın ortaklaşa çalışmasını tebrik etti. 
     Sporun içine siyaset ve politika karıştırmamaya baştan beri özen gösterdiklerini, bundan sonra da özen göstereceklerini anlatan Şahin, ''Çünkü spor hepimizin, dünya insanlarının konuşabildiği, anlaşabildiği tek lisan. Buna politik birtakım kaygıların temas etmemesi gerekir'' dedi. 
     Bakan Şahin, gelecek günlerde Futbol Federasyonu yasasında, şiddet ve düzensizliğin önlenmesiyle ilgili yasada ve Spor Toto Teşkilat Müdürlüğü'nün yasasında, Türkiye'de sporun ve futbolun daha da gelişip önündeki engellerin kalkması için bazı değişiklikler yapacaklarını, bunun hazırlığı içinde olduklarını bildirdi. 
     Bu talebin FIFA'dan, Futbol Federasyonu'ndan ve Kulüpler Birliği'nden geldiğini ifade eden Şahin, ''Hükümet ve spordan sorumlu bakanlık olarak sporun, Türk sporuna güç ve yön verenlerin hizmetindeyiz. Onların daha başarılı olmaları ve centilmenlik içinde görevlerini yapabilmeleri için üzerimize ne düşmüşse, görevimizi yerine getirdik. Bundan sonra da getireceğiz'' dedi. 
     Şahin, Beşiktaş Kulübü'nün başlattığı ''Küfür etme, ettirme'' kampanyasını da kutlayarak, buna katkı sağlayacak bütün kulüplere teşekkür etti. 
     
     ''MAVİ BAYRAK'' UYGULAMASI 

     Yeni uygulama hakkında bilgi veren Futbol Federasyonu Genel Sekreteri Lütfi Arıboğan, ülkede örnek gösterilecek bir organizasyona imza atarak, fair-play ve mavi bayrak uygulamalarını birleştirdiklerini ifade etti. 
     Arıboğan, bu birleşmeyle oluşturulan proje kapsamında, profesyonel liglerde ikinci yarıda kulüplere dağıtılmak üzere 1 milyon 726 bin YTL'lik fon oluşturulduğunu belirtti. 
     Bundan sonra yapılacak haftalık değerlendirmelerde, Birinci Süper Lig takımlarına 20 bin YTL, 2. Lig A Kategorisi takımlarına 10 bin YTL, 2. Lig B Kategorisi takımlarına 7 bin 500 YTL ve 3. Lig takımlarına 5 bin YTL ödül verilecek. Amatör özel ödülü ise yıl sonunda 25 bin YTL olarak verilecek. 
     
     DİĞER KONUŞMALAR 

     Spor Toto Teşkilat Müdürü Erdenay Oflas, zor günler yaşadıklarını, ancak 1 yıldır teşkilatlarının ufkunun çok genişlediğini belirterek, kulüplere verdikleri isim hakkının daha yukarılara çekilmesi için çalışmalarının sürdüğünü anlattı. 
     Oflas, gerekli kanuni çalışmaların sonuçlanması durumunda, bu sezon olmasa bile gelecek sezon kulüplere çok daha yüksek meblağların isim hakkı olarak ödeneceğini ifade etti. 
     Futbol Federasyonu Başkanı Levent Bıçakçı da ceza ve ödül konusunda UEFA'daki sistemi yerleştirmek istediklerini vurgulayarak, ''Tek amacımız fair-play'i teoriden pratiğe geçirmektir'' dedi. 
     Gençlik ve Spor Müdürü Mehmet Atalay ise Türk sporunda beyaz bir sayfa açıldığını kaydederek, ''Bir taraftan cezayı gösterip diğer taraftan da örnek, modern bir şey göstermek lazımdı, bu adım onun adımıdır'' diye konuştu. 
     
</TEXT>
</DOC>
