<DOC>
<DOCNO> 346952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo04.html </URL>
<DATE> 2005/05/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Diyarbakırspor Başkanı Göksu, istifa etti... 
</HEADLINE>
<TEXT>

     Diyarbakırspor Kulübü Başkanı Ahmet Göksu, görevinden istifa etti. 
     Birinci Süper Lig’de dün oynadığı Samsunspor maçında aldığı galibiyetle ligde kalmayı başaran Diyarbakırspor Kulübü Başkanı Ahmet Göksu, görevinden istifa ettiğini açıkladı. 
     Göksu, AA muhabirine yaptığı açıklamada, kendi sahanızda yenildiğinizde "satılmış", deplasmanda galibiyet aldığınızda da "kaç para ile maçı aldınız" anlayışının hakim olduğunu, bu şekilde düşünülen bir yerde kalmak istemediğini söyledi. 
     Sporun kardeşlik, centilmenlik ve insanların birbirine kaynaştığı bir ortam olduğunu, ancak bunun uygulanmadığını vurgulayan Göksu, maçlarda yöneticilerin ağır ithamlarla karşılaştığını belirtti. 
     Göksu, dün deplasmanda yapılan maçta Samsunspor Kulübü Başkanı İsmail Uyanık’a taraftarların küfürler ettiğini ifade ederek, şöyle dedi 
     "Bana da Rizespor maçında küfürler yapılmıştı. Diyarbakırspor taraftarının maçlarda bana yaptığı küfürler nedeniyle istifa ettim. 
     Geçen hafta Türkiye’de oynanan Milan-Liverpool maçında çok güzel olaylar yaşandı. İlk yarıda Milan önde olmasına rağmen ikinci yarıda maçı kazanan takım Liverpool oldu. Ama seyirciler her 2 takımı da alkışladı. Maç bittikten sonra her şey sahada kaldı. Türkiye’de maç bittikten sonra yöneticiler ağır hakaretlere uğruyor. Artık bu sporun içerisinde yer almak istemiyor. Haziran ayında kongre yapılacak. 
     Kesinlikle bir daha aday olmayacağım." 
     
</TEXT>
</DOC>
