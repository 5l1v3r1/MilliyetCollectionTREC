<DOC>
<DOCNO> 309441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/yazar/myilmaz.html </URL>
<DATE> 2005/01/26/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
'Eğilim tespiti' 
</HEADLINE>
<TEXT>


Siyaseti, Ankara'da kapalı kapılar ardında oynanan bir oyun olarak görenler için bir şey ifade etmeyebilir ama bugün Milliyet okuyucularına sorduğumuz sorunun yanıtlarını açıklıyoruz. 
Milliyet Referandumları dizisinin ilkinde, halkın Cumhuriyet Halk Partisi'nin başında kimi görmek istediğini araştırdık. 
Hemen söylemeliyim ki bu, örneklem bütün ülkeyi temsil eden bir anket değil. 
Özel olarak Milliyet okuyucularının "eğilimlerini" tespit etmeye yönelik bir çalışma.. 

Manipülasyona önlem 
Ancak tabloları incelediğinizde göreceğiniz gibi, ağırlıkla da CHP'ye oy vermiş, kendisini CHP'li olarak gören ya da CHP ile üyelik bağı bulunan bir kitlenin görüşünü yansıtıyor. 
Bu açıdan da CHP'yi yönetmeye talip olanların ve kurultayda oy kullanacak delegelerin bazı sonuçlar çıkarabilecekleri bir "eğilim tespiti".. 
Milliyet Referandumu başlarken ilk gün yazdığım yazıda tarafların manipülasyon girişimlerine karşı önlemlerimiz olduğunu söylemiştim. 
Nitekim internet ortamında her kişisel bilgisayardan sadece bir kez oy verilebildi. Bir ağ oluşturan sistemler üzerinde çalışan değişik bilgisayarlardan ise sadece 15 dakikada bir oy kullanılmasına izin verdik. Böylece tek bir ağ üzerinde ya da bir bilgisayardan yararlanarak araştırmanın manipüle edilmesinin önüne geçtik. İnternet üzerinden aldığımız oyların sayısı 51 bin 905 olarak gerçekleşti. 

63 bin 93 örneklem 
Gazetemizde yayımlanan formlardan referandum sandıklarına atılan oyların sayısı ise 15 bin 263 oldu. Aynı sandığa atılmış, aynı kalem ve el yazısıyla doldurulmuş 4 bin 75 adet form manipülasyon olasılığına karşı değerlendirme dışı bırakıldı. 
Böylece ortaya 63 bin 93 adetlik bir örneklem çıktı ki bu, bugüne kadar benzeri araştırmalarda ulaşılması hayal dahi edilemeyecek bir büyüklüğe tekabül ediyor. 
Katılımın yüksekliği, büyük bölümü CHP'ye oy vermiş Milliyet okuyucularının eğilimlerinin doğru olarak tespit edilebilmesinin bir güvencesidir. 

CHP'lilerin soruları 
Eğilimin ne olduğu ise çok açık Halk, CHP yönetimini ezici bir çoğunlukla başarısız buluyor ve değişmesini istiyor. 
Öte yandan bu değişimin Mustafa Sarıgül lehine talep edildiği de araştırmanın ortaya koyduğu bir başka eğilim. 
Çalışmada sorduğumuz bir soruya verilen yanıta da dikkat çekmek istiyorum Büyük çoğunluk CHP yönetimini başarısız buluyor ve değişmesini istiyor ama CHP'de bu değişikliğin gerçekleşebileceğine de inanmıyor 
Her CHP'linin kendisine sorması gereken sorular ortaya çıkıyor bu kez Vatandaşlar CHP'de demokratik bir değişimin olabileceğine neden inanmıyorlar Parti içi demokrasi eksikliği partinin genel görünümüne ne zarar veriyor 

Bir görevi yerine getirdik 
Ve çok önemli bir başka ipucu CHP'nin kimliği sorusuna verilen yanıtlarda üç büyük eğilim ortaya çıkıyor.. Bu da CHP'nin izlediği politikaların net bir kimlik taşımadığı yolundaki aydın eleştirilerini destekleyen bir sonuç. 
Milliyet, bu referandumla bir görevi yerine getirdiğine inanıyor. 
Biz halka bir ayna tutan ve bu aynadan yansıyanları aynen aktaran bir "aracı"yız.. Bundan sonuçlar çıkaracak olanlar ise CHP yönetimi ile parti teşkilatıdır.. 



</TEXT>
</DOC>
