<DOC>
<DOCNO> 335977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur11.html </URL>
<DATE> 2005/04/22/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
'Kıvrak' dediği için öldürdü 
</HEADLINE>
<TEXT>

     Neşet KARADAĞ DHA 

      ADANA'da amatör kümedeki Anadoluspor Kulübü'nün 2'nci Başkanı 34 yaşındaki Abdullah Alp'i kendisine kıvrak' dediği iddiasıyla öldürüp, yeğeni 29 yaşındaki Ali Alp'i de yaraladığı ileri sürülen 38 yaşındaki taksici Ali Doğan, 60 yıl ağır hapis cezası istemiyle yargılanmaya başladı. 
     21 Şubat'taki olay sonrası tutuklanan Doğan, 4'üncü Ağır Ceza Mahkemesi'nde kasten adam öldürmek, adam öldürmeye tam teşebbüs suçlarından açılan davada hakim karşısına çıktı. Arkadaşı Metin Daracı ile birahanede bira içerken Alp'in kendisine Kıvrak', Gevşek' gibi küfürler ettiğini iddia eden Ali Doğan, "Karşılıklı masalarda içiyorduk. Durduk yere bana kıvrak, gevşek, kalk git' dedi. Sesimi çıkartmayıp birahaneden çıkıp eve gittim. 2 gün sonra eve giderken bana sopalarla saldırdılar. Ben de kendimi korumak için bıçağımı rast gele salladım'' diye kendini savundu. 
     Olay sırasında ölümden dönen Ali Alp ise, katil zanlısının kahve önünde amcasına bıçak ve şişle saldırıp, küfür ederek öldürdüğünü iddia etti. Öldürülen tekstilci Abdullah Alp'in eşi 35 yaşındaki Gülseren ile babası 76 yaşındaki Hasan Alp, olayı görmediklerini, katil zanlısının en ağır cezaya çarptırılmasını istedi. 
     Duruşmada, olayı gördükleri iddia edilen 7 tanık dinlendi. Cinayete neden olan küfürlerin söylendiği Gizem Birahanesi'nin sahibi 35 yaşındaki Müslüm Yıldız, "Her ikisi de birahaneme gelirdi. Karşılıklı masalara oturmuşlar argolu şakalaşıyorlardı. Ali'nin arkadaşı Metin içeri girince Abdullah, Ali'ye dönerek Arkadaşını görünce bizi sattın, kıvırdın' dedi. Ali de, Ben kıvırmadım sen kıvırdın. Bundan sonra arabanızı buraya park etmeyin çizerim' diye karşılık verdi. Hafif gerginlik çıkınca Ali'yi evine gönderdik'' dedi. Alp'in kahve önünde öldürülmesini gördüklerini iddia eden diğer 6 tanık ise, "Ali, elinde bıçak ve şişle kahvenin önünde Abdullah'a küfürler yağdırıyordu. Bir ara kahveye girdi. Gerginlik yaşandı. Daha sonra Ali dışarı çıkıp, bekledi. Abdullah çıkınca da arkasından saldırıp bıçakladı. Amcasını kurtarmaya çalışan Ali'ye de bıçak çekti'' diye ifade verdi. Tanıklardan bazılarının, "Abdullah tekstil işi de yapardı. Zaman zaman Ali'yi giysi yardımında da bulunmuştu'' demesi üzerine katil zanlısı Doğan, "Bunlar yalan söylüyor. Bana yardım yapmadı'' dedi. 
     Duruşma, diğer tanıkların dinlenmesi için ertelendi. 
     
</TEXT>
</DOC>
