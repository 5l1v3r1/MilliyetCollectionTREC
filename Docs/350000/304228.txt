<DOC>
<DOCNO> 304228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/axspo02.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre'den hayır yok 
</HEADLINE>
<TEXT>


Fenerbahçe'nin Hollandalı golcüsü, uzun bir süre daha sahalardan uzak kalacağını açıkladı, "Türkiye'de bana yanlış teşhis koydular. Sakatlığım ciddiymiş" ifadelerini kullandı 

MEHMET DEMİRCAN 


Kampa katılmıyor 
FENERBAHÇE'NİN Hollandalı yıldızı Pierre van Hooijdonk, sakatlığının düzelmediğini, Antalya kampına katılmayacağını söyledi. Türkiye'de kendisine yanlış teşhis konulduğunu iddia eden Hooijdonk, "Acıbadem Hastanesi'nde çektirdiğim MR sonrası doktorlar ayak bileğimde iltihap bulunduğunu ve kısa sürede iyileşeceğimi söylediler. Hollanda Milli Takım doktorlarının kontrolü sonrası bileğimdeki liflerde zedelenme olduğu ortaya çıktı" diye konuştu. 

'Yetişmem çok zor' 
GELİŞMELERDEN çok üzüntü duyduğunu belirten Hollandalı oyuncu, "Oynamamam nedeniyle taraftarlarda büyük bir soru işareti oluşmuştu. Şimdi gerçek ortaya çıktı ama ben zor durumda kaldım" dedi. Hooijdonk, "İkinci yarının başına yetişmem zor. Sözleşmem bu sezon bitmesine rağmen yönetim benimle henüz konuşmadı. Bu yöneticilerin bileceği iş ama ben geleceğimi düşünmek zorundayım ve ona göre de hareket ediyorum. Teklifleri değerlendireceğim" yorumunu yaptı. 

Kötü haberler Daum'u yıktı 

YUSUF KOBAL 

Serhat da düzelmedi 
ALMAN hoca, tatil dönüşü Van Hooijdonk ile Serhat'ın iyileşmediğini öğrenince büyük şok yaşadı. Tecrübeli çalıştırıcı, Antalya kampına götürmeyi planladığı iki oyuncudan gelen kötü haber üzerine hemen harekete geçti. Serhat'ı apar topar İsviçre'ye gönderen Daum, genç yıldızın Basel'de aşil tendonu konusunda uzman bir doktor tarafından tedavi edileceğini kaydetti. 

Çocukları unutmadı 
ANTRENMAN öncesi basın toplantısında Güney Asya'da yaşanan deprem ile ilgili de konuşan Daum, Fenerbahçe olarak felaketten etkilenenlere ne tür bir yardımda bulunabileceklerini düşündüklerini söyledi. Alman hoca, özellikle zor durumda kalan çocuklara el uzatmaları gerektiğini belirtti, "Oradaki dostlarla konuşup, neler yapabileceğimizi araştırıyor" dedi. 

İlk günden bayıldılar 

YUSUF DURSUN 

UŞAKSPOR ile oynanan Türkiye Kupası ikinci kademe maçının ardından iki hafta izin yapan Fenerbahçeli futbolcular dün sabah erken saatte Samandıra Tesisleri'nde toplanarak hazırlıklara başladı. Teknik Direktör Christoph Daum, ilk idmanda oyuncularına kondisyon düzeylerini artırıcı çalışmalar uyguladı. Yaklaşık iki saat süren antrenmanda bir hayli yorulan futbolcular bitiş düdüğünü alkışlarla kutladı. 
SARI - Lacivertliler bu sabah Antalya'ya hareket edecek ve Belek Arcadia Oteli'nde kampa girecek. Fenerbahçe, 12 Ocak Çarşamba günü Topkapı Palace Oteli Tesisleri'nde Almanya'nın Werder Bremen takımı ile, 14 Ocak Cuma günü Antalya Şehir Stadı'nda Antalyaspor ile, 15 Ocak Cumartesi günü ise Belek Arcadia Oteli'ne ait tesislerde SC Heerenveen takımı ile birer hazırlık maçı oynayacak. 

Uğur'a yakın markaj 

YÖNETİM, bugün başlayacak olan Antalya kampında aynı otelde konaklayacakları Hollanda'nın Heerenveen takımının yıldız oyuncusu Uğur Yıldırım ile masaya oturacak. Teknik Direktör Daum da transfer listesine aldığı genç oyuncu ile baş başa görüşecek ve gelmesi için kendisini ikna etmeye çalışacak. Alman hoca, Uğur'un 15 gün boyunca antrenman performasını da daha yakından görme fırsatı bulacak. 

Yıldırım'dan toplantı 

BAŞKAN Aziz Yıldırım, son günlerde gündemden düşmeyen "teşvik primi" haberleri üzerine bugün bir basın toplantısı düzenleyecek. Tasarruf Mevduatı Sigorta Fonu kapsamındaki İstanbulspor hesaplarında ortaya çıkan 600 milyarlık kaynağı belirsiz para ve bunun Fenerbahçe tarafından gönderildiği şüpheleri üzerine Futbol Federasyonu'nun soruşturma açması nedeniyle yapılacak toplantı saat 11.00'de başlayacak. 

Semih ve Mahmut inadı 

TEKNİK Direktör Daum, Mahmut ve Semih konusundaki inadını sürdürüyor. Yönetim, iki oyuncunun kiraya verilmesi için bastırırken, Alman hocanın, "İkisinden de yararlanacağım. Gitmelerini istemiyorum. Takımda bir sürü sakat var. Onlara her an ihtiyaç duyabilirim" şeklinde rapor verdiği öğrenildi. Daum'un özellikle performansını giderek yükselten Mahmut'a şans vermeyi düşündüğü öğrenildi. 


</TEXT>
</DOC>
