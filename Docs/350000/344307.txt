<DOC>
<DOCNO> 344307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy31.html </URL>
<DATE> 2005/05/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
SHP Genel Başkanı Karayalçın Giresun'da... 
</HEADLINE>
<TEXT>

     SHP Genel Başkanı Murat Karayalçın, Ermeni soykırımı iddiaları konusunda AK Parti iktidarı ile CHP’nin Türkiye’ye hiçbir şey kazandırmayacak anlayış ve uygulama içinde olduklarını düşündüğünü söyledi. 
     Karayalçın, Giresun Gazeteciler Derneği’nde GGD düzenlediği basın toplantısında, Başbakan Recep Tayyip Erdoğan’ın, Ermeni soykırımı iddialarıyla ilgili Türkiye’nin aleyhinde karar alan ülkeler hakkında araştırmalar yaparak, TBMM’de karşı karar alacaklarını açıkladığını anımsattı. 
     CHP İstanbul Milletvekili Şükrü Elekdağ’ın girişimi sonucu İngilizlerin 1. Dünya Savaşı’nda hazırladığı Mavi Kitap’la ilgili TBMM’de tartışma açıldığını ifade eden Karayalçın, "Mavi Kitap diye adlandırılan İngiliz çalışmasının, bilimsel açıdan çok fazla anlamının olmadığı görülmektedir. TBMM’de, kıymeti olmayan bir kitap için 10 atıfta bulunulmuş ve ortadan kaldırılması için kampanya açılmıştır. Bu konuda AK Parti iktidarı ile CHP’nin, Türkiye’ye hiçbir şey kazandırmayacak anlayış ve uygulama içinde olduklarını düşünüyorum" dedi. Karayalçın, şöyle konuştu 
     "Diyelim ki bu kitabı kaldırdık ve İngiltere Meclisi’ne Haklısınız biz bunu yanlış yapmışız dedik. Yani bu işin kıymeti harbiyesi yalnızca bu kadar. Buna rağmen değmez mi diye düşünülebiliriz de... Tabii ki değer. Bizi, dünyanın herhangi bir yerinde İngiltere’de haksız yere suçlayan ne kadar metin varsa, tabii ki bunun üzerine gidilmelidir. Ancak her girişimin bir ağırlığı olmalıdır. TBMM, bütün etkisi şu kadar olan bir kitabın peşinde koşuyorsa, bunu hasım ilan ediyorsa, burada bir orantısızlık var demektir. Siyasette her şey karşılıklıdır. Sana hasmane davranana, sen de hasmane davranmalısın. Sana dostça davrana sende dostça davranmalısın. İngiltere Meclisi, bu konuda Türkiye’ye dostça davranmıştır." Ermeni soykırımı iddiaları konusunda Başbakan Erdoğan’ın Ermenistan Cumhurbaşkanı Robert Koçaryan’a mektup yazmasını doğru bulmadığını da ifade eden Karayalçın, şöyle devam etti 
     "Ermenistan’a böyle bir mektup gönderilmesi, Gelin bunu araştıralım, birlikte bir komisyon oluşturup bunun araştırmasını yapalım denilmesi, Türkiye’nin bir tuzağa düşmesine de neden olabilecektir. Ermenistan Başbakanı, Bizim böyle bir araştırmayı yapabilmemiz için birbirimizi tanımamız gerekir demektedir. Türkiye, Ermenistan’ı tanıyabilir mi Bir milyon Azeri tehcir edilmiş durumdadır. Türkiye bunu kabul edebilir mi " 
     
</TEXT>
</DOC>
