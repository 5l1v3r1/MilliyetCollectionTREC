<DOC>
<DOCNO> 322981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur26.html </URL>
<DATE> 2005/03/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İzmir'de 818 şişe sahte rakı ele geçirildi 
</HEADLINE>
<TEXT>

     İzmir'in Çiğli İlçesi'nde düzenlenen operasyonda, bir evde 818 şişe sahte rakı ele geçirildi. Olayla ilgili, aralarında lokantacı ve büfeci bulunan 6 kişi gözaltına alındı. 
     Alınan bilgiye göre, ''sahte rakı satıldığı'' şeklinde bilgileri değerlendiren Çiğli İlçe Emniyet Müdürlüğü ve Kaçakçılık ve Organize Suçlar Şube Müdürlüğü ekipleri, Mehmet G. ve eşi Songül G'nin Evka-5 semtindeki evine ortak baskın düzenledi. 
     Operasyonda, evin kömürlüğünde ve bir büfede, koliler halinde 818 şişe sahte rakı bulundu. Mehmet G. ve eşi, gözaltına alındı. 
     Çiftin sahte rakıları Mahmut Y'nin getirdiğini söylemesi üzerine soruşturmayı genişleten polis, lokantacı Mahmut Y, büfeci İsa K, Fazıl A. ve Lütfullah Ertekin T'yi de yakalayarak gözaltına aldı. 
     Mahmut Y'nin, Mahmut Biçer ismindeki kişinin sık sık lokantasında yemek yediğini, hesabı ödedikten sonra bol bahşiş bıraktığını ve daha sonra ilişkilerin ilerlediğini, bir süre sonra elinde sahte rakı bulunduğunu söylediğini ve beraber içkili eğlence yerlerine satmaya başladıklarını itiraf etti. Büfeci İsa K. da işyerindeki 15'e yakın sahte rakının Fazıl A. tarafından getirildiğini söyledi. 
     
     2 ZANLI AYNI SUÇTAN SABIKALI 
     Mahmut Y'nin ''sahte rakı satmak'' suçlamasıyla girdiği cezaevinden 1.5, Lütfullah Ertekin T'nin ise 6 ay önce tahliye edildiği belirlendi. 
     Mahmut Biçer'in ise Balıkesir'deki sahte rakı operasyonunda yakalandığı ve tutuklandığı belirtildi. 
     Soruşturmayı genişleten Kaçakçılık ve Organize Suçlar Şube Müdürlüğü ekipleri, Balıkesir'in Burhaniye İlçesi'nde bir imalathanede sahte rakı bulunduğunu da tespit etti. Burhaniye Polisi konudan haberdar edildi. 
     Zanlılar ile ilgili 1 gün ek gözaltı süresi alındığı ve bazı zanlıların da arandığı bildirildi. 
     
</TEXT>
</DOC>
