<DOC>
<DOCNO> 347404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun05.html </URL>
<DATE> 2005/05/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
El Cezire Kürtler başkanlıkta anlaştı 
</HEADLINE>
<TEXT>

     Can HASASU, DHA 
     

      IRAKLI Kürt liderlerin Kürt Parlamentosu’nun ilk toplantısını yapılmasına engel olan sorunları aştığı bildirildi. 
     El Cezire televizyonunun haberine göre varılan anlaşma gereği Irak Kürdistan Demokrat Partisi IKDP lideri Mesut Barzani 4 yıl süreyle Irak’ın Kürt bölgesi başkanlığını yürütecek. Daha önce Celal Talabani liderliğindeki Irak Kürdistan Yurtseverler Birliği IKYB , IKDP’nin bu yöndeki talebini reddetmiş ve Barzani’nin başkanlığının yıl sonu yapılması planlanan Irak genel seçimlerine kadar sürmesini istemişti. 
     Varılan anlaşma gereği Kürt parlamentosunun 4 Haziran’da ilk oturumu toplanacak ve Mesut Barzani, Kürt bölgesinin başkanlığına getirilecek. Bölgesel başkanlık kanununun hazırlanması ve bölgesel hükümetin başkanının belirlenmesi sonraki adımları oluşturacak. Ardından sıra bölgesel hükümet başkanına hükümeti kurma görevinin verilmesine gelecek. 
     
     KÜRTLERİN UMUDU TÜKENİYORDU 
     İki parti arasındaki anlaşmazlıklar Iraklı Kürtler için umutsuz bir hava estirmişti. Bölgesel PN Ajansı Süleymaniye kentinde yaptığı bir ankette katılımcıların yüzde 37’sinin tarafların bir anlaşmaya varamayacağını düşündüğünü gösterirken sadece yüzde 15’lik bir oranın anlaşmanın sağlanacağı umudunu taşıdığını ortaya koymuştu. Bu ankete göre katılımcıların yüzde 32 ise anlaşmanın yapılıp yapılmayacağı konusuyla ilgilenmiyordu. 
     Kürt parlamentosunda bulunan IKDP ve IKYB dışı üyeler ilk oturumun toplanamaması üzerine kendi aralarında toplantılar gerçekleştirmişti. Bu toplantılardan sonra parlamentodan gecikmeyle ilgili oturum taleplerinin, parlamento yönetimince engellendiğini Kürdistan İslami Birliği KİB yayınladığı bildiriyle duyurmuştu. 
     
</TEXT>
</DOC>
