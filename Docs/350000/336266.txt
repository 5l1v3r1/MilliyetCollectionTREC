<DOC>
<DOCNO> 336266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur16.html </URL>
<DATE> 2005/04/23/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Trilyonluk vurgun Alaaddin Keykubat adına kredi kartı çıkarmışlar 
</HEADLINE>
<TEXT>

     SONER KOCAER Antalya DHA 

ANTALYA, İstanbul ve turistik yörelerde sahte isimlerle aldıkları kredi kartları ve kendilerinin düzenledikleri sahte kredi kartlarıyla bugüne kadar yaklaşık 1 milyon YTL'lik 1 trilyon lira vurgun yaptıkları öne sürülen 8 kişi yakalandı. Zanlıların, İstanbul'da kurdukları paravan şirket üzerinden sahte isimlerle aldıkları kredi kartlarından birinin Selçuklu hükümdarlarından Alaaddin Keykubat'ın adına olması, operasyonu gerçekleştiren jandarmayı da şaşırttı. Şebeke elebaşısı olduğu öne sürülen Yılmaz Melik'in daha önce terör örgütü PKK'ya yardım yataklıktan suç kaydı olduğu anlaşıldı. 
     İl Jandarma Komutanlığı ekipleri, Serik İlçesi'nde kuyumcu ve deri mağazalarını dolaşan 2'si kadın 6 kişinin sahte kredi kartı ile vurgun yapma hazırlığında olduğu ihbarını aldı. Zanlıların Belek'te 2 ayrı otele evli çiftler gibi yerleştiğini tespit eden jandarma önlem aldı. 
     Serik'te girdikleri tuhafiye mağazasının sahibiyle anlaşıp, 2 milyar lilarık alışveriş yapıyormuş gibi POS makinasından sahte kredi kartını geçiren şebeke elemanlarından Yılmaz Gül' sahte kimlikli Yılmaz Melik, eşi Sedef Melik, kardeşi Ömer Faruk Melik, Osman Doğan' sahte kimlikli Adnan Badıllı, Belgin Sıvas, Ahmet Lale, Rıfat Atay ve Adem Karcı suçüstü yakalanarak gözaltına alındı. 
     
     ELEBAŞI PKK'LI ÇIKTI 

     Zanlıların üstlerinde ve kaldıkları otel odalarında yapılan aramalarda, 7.65 milimetre çapında tabanca, şarjör, mermi, POS makinası, yazar kasa, sahte vergi kimlik kartı, 6 sahte nüfus cüzdanı, 12 slip, bir kısmı sahte 19 kredi kartı, 28 nüfus cüzdanı fotokopisi, 5 nakil belgesi, 3 imzalı boş ikametgah belgesi, 10 kredi kartı sözleşmesi, 12 kredi kartı sözleşme fotokopisi, mağaza kredi kartı ve sahte ehliyet ele geçirildi. 
     Jandarma ekipleri, 8 kişilik şebekenin elebaşı olduğu ileri sürülen Yılmaz Melik'in daha önce terör örgütü PKK'ya yardım ve yataklık suçundan sabıkasının olduğunu ve örgüt içinde bir dönem faal olarak görev aldığını belirledi. Ayrıca Melik'in sahte kredi kartı dolandırıcılığından da arandığı ortaya çıktı. 
     
     SELÇUKLU HÜKÜMDARI'NA KART 

     Ele geçirilen kredi kartlarından birinin Selçuklu hükümdarı Alaaddin Keykubat adına düzenlenmiş olması şaşkınlık yarattı. Kurdukları paravan şirket üzerinden sahte isimlerle kredi kartı alan şebekenin, Rusya, İtalya, Almanya'nın da aralarında bulunduğu bir çok ülkede internet üzerinden temin ettikleri bilgileri, İstanbul'da boş plastik kartlara aktardıkları ve bu kartları, ünlü mağazaların alışveriş kartlarına kopyalayarak sahte kredi kartı elde ettikleri de belirtildi. 
     Belek Jandarma Karakolu'nda sorgusu süren zanlıların, yarın adliyeye sevk edilecekleri açıklanırken, operasyonun sürdürüldüğü, kredi kartlarının detay bilgilerine ulaşılabilmesi için başvurulan BKM'den Bankalararası Kart Merkezi gelecek yazının beklendiği bildirildi. 
     
</TEXT>
</DOC>
