<DOC>
<DOCNO> 326061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas24.html </URL>
<DATE> 2005/03/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Tazmanya kaplanının yaşadığını kanıtlayana rekor ödül 
</HEADLINE>
<TEXT>

     Avustralya'da bir dergi, uzun zaman önce soyu tükenen Tazmanya kaplanının yaşadığını kanıtlayan kişiye 1.25 milyon Avustralya Doları yaklaşık 1 milyon 325 bin YTL ödül vaat etti. 
     Haftalık ''The Bulletin'' dergisinin editörü Garry Linnell, ödülün Avustralya'nın en uzun süredir devam eden gizemlerinden birinin çözümüne yardımcı olacağını umduğunu söyledi. 
     Avrupalılar tarafından avlanan, bilinen son Tazmanya kaplanı, 1936'da ölmüştü. Kaplan bir zamanlar Avustralya'nın çeşitli yerlerinde görüldüğü halde, son olarak güneydeki Tazmanya adasında yaşadığı için bu isimle anılıyor. 
     Tazmanya kaplanı ile ilgili en son olarak geçen ay bir Alman turist iddiada bulundu. Turist, St. Clair gölü yakınında bu hayvanın fotoğrafını çektiğini öne sürdü. Çeşitli uzmanlar Alman turistin çektiği fotoğrafın kaplana benzediğini, ancak dijital makineyle çekildiği için bunun gerçek bir Tazmanya kaplanı olup olmadığının doğrulanamayacağını söylediler. 
     Yetkililer, her yıl Tazmanya kaplanıyla ilgili 150 kadar iddiayı araştırıyor. 
     Derginin ödülü vermesi için Tazmanya kaplanı ile ilgili gerçek delillerin ortaya konması ve uzmanlardan oluşan bir kurulla DNA testlerinin, iddiayı doğrulaması gerekiyor. 

     
</TEXT>
</DOC>
