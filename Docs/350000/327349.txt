<DOC>
<DOCNO> 327349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy15.html </URL>
<DATE> 2005/03/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İzmir'deki "Bayrağa Saygı" mitingine Baykal da katıldı... 
</HEADLINE>
<TEXT>

     İzmir'de sivil toplum örgütleri tarafından düzenlenen ''Türk Bayrağı'na Saygı'' mitinginde, binlerce kişi Cumhuriyet Meydanı'ndan Gündoğdu Meydanı'na yürüyerek, Mersin'deki nevruz kutlamalarında Türk Bayrağı'na yapılan saldırıyı kınadı. 
     Sivil toplum örgütleri temsilcilerinin oluşturduğu ''Türk Bayrağı'na Saygı Mitingi''ni düzenleme komitesi, Cumhuriyet Meydanı'ndaki Atatürk Anıtı'na çelenk koydu. Burada toplanan vatandaşlar, ellerindeki Türk bayrakları ve Atatürk posterleriyle kortej halinde Gündoğdu Meydanı'na yürüdü. 
     İzmir Büyükşehir Belediyesi Bando Takımı'nın seslendirdiği 10. Yıl Marşı ile yürüyen vatandaşlar, ''Bayrağa uzanan eller kırılsın'', ''Şehitler ölmez, vatan bölünmez'' sloganları attı. 
     İzmir Büyükşehir Belediye Başkanı Aziz Kocaoğlu ve Konak Belediye Başkanı Muzaffer Tunçağ da korteje katılarak, ellerindeki Türk bayraklarını salladılar. 
     
     BAYKAL DA KATILDI 
     Daha sonra Gündoğdu Meydanı'na gelen İzmirliler, burada mitinge katıldı. Miting öncesinde saygı duruşunda bulunuldu ve İstiklal Marşı okundu. 
     Mitinge katılan CHP Genel Başkanı Deniz Baykal da elindeki Türk Bayrağı'nı sallayarak vatandaşları selamladı. 
     Miting sırasında siyasi partilerin ve sivil toplum örgütlerinin pankart açmasına izin verilmedi. 
     Düzenleme komitesi adına konuşan İzmir Şehit Aileleri Yardımlaşma ve Dayanışma Derneği Başkanı Yavuz Alphan, rengini şehitlerin kanından alan ay yıldızlı bayrağa yapılan saldırıyı nefretle kınadıklarını belirtti. Olayı yapan ve yaptıranları vatan, millet ve bayrak sevgisinden uzak, ''gafil'' insanlar olarak niteleyen Alphan, Türk Bayrağı'nı indirmeye kimsenin gücünün yetmeyeceğini vurguladı. 
     Sivil Toplum Örgütleri adına konuşan Ege Bölgesi Karadenizliler Konfederasyonu Başkanı Hızır Murtazaoğlu, Türk Bayrağı'na yapılan saldırıyı, hiçbir değerden nasip alamayan kişilerin gerçekleştirdiğini kaydederek, ''Bu olayı yapanlara yazıklar olsun. Bu millet, bu saldırıyı yapanları affetmeyecektir'' dedi. 
     Murtazaoğlu, her türlü yıkıcı ve bölücü faaliyet ve sinsi oyun oynayanların, Türk halkının birlik ve beraberliği sayesinde başarılı olamayacağını savundu. 
     Muharip Gaziler adına konuşan Muharip Gaziler Derneği İzmir Şube Başkanı Saldıray Hakgüder ise Türk Milleti'nin, bayrağına göz dikenlere haddini bildirecek güce sahip olduğunu ifade etti. Hakgüder, ''Türklere düşman olanlar kefenini hazırlamalıdır'' dedi. 
     Bu arada mitingde, öğrenciler de çeşitli şiirler okudu. 
     Mitingin ardından Gündoğdu Meydanı'ndan Cumhuriyet Meydanı'na yürüyen kalabalık, daha sonra dağıldı. 
     
</TEXT>
</DOC>
