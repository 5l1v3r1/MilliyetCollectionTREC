<DOC>
<DOCNO> 338104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko36.html </URL>
<DATE> 2005/04/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Merloni CEO'su Daha fazla nasıl yatırım yapabiliriz diye araştırıyoruz 
</HEADLINE>
<TEXT>

     Merloni Üst Yöneticisi CEO Marco Milani, Türkiye'de şu anda eskiye nazaran çok daha fazla istikrar, öngörülebilirlik olduğunu ve yatırım yapmanın kendileri için çok daha önemli hale geldiğini söyledi. 
     Milani, CNBC-E'ye yaptığı açıklamada, Yatırım Danışma Konseyi toplantısının mükemmel bir fikir ve fırsat olduğunu belirtti. 
     Başbakan Recep Tayyip Erdoğan ile aynı toplantıda bir araya gelmenin, karşılıklı görüşmeler yapmanın çok pozitif ve olumlu olduğunu söyleyen Milani şunları kaydetti 
     ''Türkiye'de 1993 yılından bu yana faaliyet gösteriyoruz. Şu anda değerlendirmeler yapıyoruz sanayi açısından, üretim açısından önümüzdeki 5 yıla dair yatırım planları hazırlıyoruz. Türkiye öyle bir ülke ki şu anda hala gelişim sürecinde. Maliyetler açısından Türkiye hala rekabetçi ve özellikle lojistik açıdan, Batı Avrupa'ya ürünlerin gitmesi açısından çok önemli. Doğu Avrupa'ya yakınlığı açısından oldukça imtiyazlı coğrafi bir pozisyonu var Türkiye'nin. Bunlar dikkate alınmalı.'' 1993 yılında Türkiye'ye geldiklerinde koşulardan çok endişe ettiklerini, ancak hem istikrar hem ekonomik, sosyal ve finansal ortamın çarpıcı bir değişim gösterdiğini ifade eden Milani, ''Bundan da çok memnunuz. Yatırımlarımızdan memnunuz ve yatırımlarımızı artırıyoruz. Avrupa genelinde bütün ürünlerimiz Türkiye'de üretiliyor. Türkiye'de ucuz ürün üretmiyoruz, pahalı ürünlerimizi de üretiyoruz. Şu anda daha fazla nasıl yatırım yapabiliriz diye Türkiye'deki olasılıkları araştırıyoruz'' dedi. 
     
     ''İMALAT VE ÜRETİME ODAKLANABİLİYORUZ'' 
     Milani, Türkiye'deki son 3 yıllık gelişmeye ilişkin olarak da, ''Çok daha fazla istikrar var. Çok daha fazla önceden öngörülebilirlik var ve bizim için yatırım yapmak çok daha önemli hale geldi. Özellikle enflasyon oranı çok daha düşük seviyelere geldi. Mali ortam ülkede iyi olduğu için daha çok imalat, üretime odaklanabiliyoruz'' diye konuştu. 
     Düşük enflasyon ortamının kendileri için farklı bir operasyon şekli anlamına geldiğini belirten Milani, diğer Avrupa ülkelerinde olduğu gibi karlılığın, maliyetlerin önceden tahmin edilebildiğini belirtti. 
     İstikrarın Türkiye'deki yerel şirketleri çok daha rekabetçi hale getirdiğine dikkati çeken Milani, ''biz şu anda onlarla mücadele ediyoruz aslında hem Türkiye içerisinde hem de Avrupa'da'' diye konuştu. 
     Marco Milani, rekabetçi olmak için yenilikçiliğe odaklanmak, pazara farklı ürünleri sokmak, güçlü markalar kurmak gerektiğini, gelecekte Türkiye'de bu konulara önem vereceklerini anlattı. 
     Geleceğe dair planlarında satın almanın söz konusu olmadığını, ancak olası yatırımlar konusunda planlarının devam ettiğini ifade eden Milani, ''özellikle ticari açıdan olabildiğince güçlü olmak istiyoruz. Türkiye çok büyük, önemli bir pazar bizim için ve coğrafi açıdan da oldukça anahtar bir noktada'' dedi. 
     Milani, AB sürecine ilişkin olarak da, ''AB topluluğu istikrar demek, aynı ortama aynı kurallara sahip olmak demek pazarda. Bu bizim için istikrar ve önceden tahmin edilebilirlik açısından çok önemli. AB topluluğuna katılmak çok çok önemli ancak daha da önemlisi bir denetim mekanizmasının kurulması ve aynı koşullar altında faaliyet göstermek çok önemli. Bu işi daha da geliştirmek için hayati önem taşıyor yatırımları devam ettirmek açısından hayati önem taşıyor bizim için çok olumlu'' diye konuştu. 
     
</TEXT>
</DOC>
