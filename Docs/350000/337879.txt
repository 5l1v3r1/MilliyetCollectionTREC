<DOC>
<DOCNO> 337879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur40.html </URL>
<DATE> 2005/04/28/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Yedi caretta caretta sahile vurdu 
</HEADLINE>
<TEXT>

     Mersin merkeze bağlı Mezitli Beldesi sahilinde 7 caretta caretta ölüsü bulundu. 
     Mezitli Belediye Başkanı Hakan Demirsoy, yazılı açıklamasında, nesli tükenme tehlikesi altında caretta carettaların ölmesine çok üzüldüklerine, yumurtlamak için sahile çıkmak isteyen carettaların balıkçı ağlarına takılarak solunum yetmezliğinden öldüğünün anlaşıldığını kaydetti. 
     Kaplumbağaların üreme alanı yakınında kıyı balıkçılığının yasak olduğunu hatırlatan Demirsoy, ''Bu aylarda, caretta carettalar üredikleri bölgelere yıllar sonra yetişkin olarak geliyorlar. Kaplumbağaların yumurtadan çıktıkları sahile yine yumurta bıraktıkları biliniyor. Kıyılarda dolaşan kaplumbağalar, ne yazık ki zaman zaman balıkçıların ağlarına takılıp ölüyor'' dedi. 
     Demirsoy, bölgenin Akdeniz foklarının göç yoları arasında bulunduğuna da dikkati çekerek, ''Foklar temiz sahili seçerler. Bu hayvanları da sahilimizde konuklamak bizleri çok mutlu ediyor'' dedi. 
     Bu arada, İl Çevre Müdürlüğü yetkililerinin yaptıkları incelemede, kaplumbağaların üzerinde herhangi bir darp izine rastlanmadığı bildirildi. 
     
     BİLİM ADAMI UYARISI 
     Pamukkale Üniversitesi Fen Edebiyat Fakültesi Öğretim görevlisi Doç. Dr. Yakup Kaska da yaptığı yazılı açıklamada, bugünlerde çiftleşmek ve beslenmek için ülkemiz sahiline gelen deniz kaplumbağalarının, balıkçı ağlarına takılarak, boğulma tehlikesi ile karşılaştıklarını belirtti. 
     Birkaç gün önce Bodrum sahillerinde de toplu ölümler yaşandığını belirten Kaska, şöyle devam etti 
     ''Mersin ve Adana sahilleri deniz kaplumbağaları için çok önemli olduğundan bu bölgedeki balıkçılar daha dikkatli olmalıdır. Deniz kaplumbağaları ölümlerine bu bölgede daha çok rastlanmaktadır. Mezitli sahili, Akdeniz foku, yeşil deniz kaplumbağası, yunus balıkları deniz bitki türleri açısından çok zengindir. Mezitli sahili, Çevre ve Orman Bakanlığı'nın envanterinde yer alarak, koruma altına alınmalıdır.'' 
     
</TEXT>
</DOC>
