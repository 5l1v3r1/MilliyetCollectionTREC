<DOC>
<DOCNO> 322611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur05.html </URL>
<DATE> 2005/03/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Gaziantep'ten Konya'ya trenle tek başına .. 
</HEADLINE>
<TEXT>

     DHA 

Gaziantep'ten gizlice trene binen altı yaşındaki Ömer Zurnacı, 12 saatlik yolculuğun ardından Konya'ya geldi. Anne ve babasının adını bilmeyen Ömer, trenleri çok merak ettiği için kaçtığını söyledi. 
     Polisin Konya tren garında dolaşırken bulduğu Ömer Zurnacı, Küçükleri Koruma Şubesi'ne teslim edildi. Araştırma yapan polis, küçük kaçağın pazar günü saat 14.55'te Gaziantep-İstanbul seferini yapan 'Toros Ekspresi'ne bindiğini tespit etti. Trenleri çok merak ettiği için Gaziantep'teki evinden kaçtığı belirtilen Ömer Zurnacı, kimsenin dikkatini çekmeden trene bindiğini anlattı. 
     Ömer, kompartımanlar arasında gezdiğini, kondüktörü görünce polis sanıp korkarak tuvalete saklandığını anlatırken, "Saatler boyu tuvalette yolculuk yaptım. Trenden bir büyük istasyonda indim, Konya'ya gelmişim" dedi. 
     Ailesiyle ilgili bilgi vermeyen Ömer Zurnacı, "Anneme 'anne', babama da 'baba' diyordum. Onların adını bilmiyorum. Gaziantep'te otu-ruyoruz. Trenleri çok seviyorum, trene bindim" diye konuştu. 
     
     Kayıp ihbarı yok 

     Küçükleri Koruma Şubesi, Ömer Zurnacı'nın ailesine ulaşabilmek için Gaziantep Emniyet Müdürlüğü ile temasa geçti. Ancak küçük çocuğun eşk line uygun herhangi bir kayıp ihbarında bulunulmadığı belirlendi. 
     
</TEXT>
</DOC>
