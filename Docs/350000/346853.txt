<DOC>
<DOCNO> 346853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/axspo04.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş mumlu pasta 0-5 
</HEADLINE>
<TEXT>


Trabzonspor, Olimpiyat Stadı'ndaki randevuda İstanbulspor'u 5 golle dağıttı, Şampiyonlar Ligi biletini kaptı. Bordo - Mavililer'in sayılarını Tolga, Yattara, Szymkowiak 2 ve Fatih Tekke attı 


Trabzonspor fırsatı kaçırmadı, İstanbulspor'u farklı yenerek Şampiyonlar Ligi'ne uzandı. Bordo - Mavililer 2 ön eleme turunu geçerse yeni sezonda Devler Ligi'nde mücadele edecek. 
Karadeniz ekibi maça golle başladı. Yattara'nın köşe atışında topa çok iyi yükselen Tolga Seyhan nefis bir kafa vuruşuyla ağları sallayarak takımını öne geçirdi. 13'te Fatih Tekke'nin kafa şutunda top az farkla auta gitti. 24'te kaleci Hasan'ın elinden kaçırdığı topu Emrah son anda uzaklaştırdı. 28'de Fatih'in pasını alan Yattara karşı karşıya pozisyonda topu filelere yolladı. 40'da Yattara ara pasla Szymkowiak'ı hareketlendirdi. Polonyalı futbolcunun vuruşunda top direğe çarpıp ağlara gitti. 64'te kazanılan penaltı atışında meşin yuvarlağı ağlara yollayan Fatih Tekke farkı 4'e çıkardı. 73'te bir kez daha sahneye çıkan Szymkowiak, kaleci Mehmet'i avlayıp skoru 5-0 yaptı. 

Güneş'in jesti 

KRİTİK ERGUN ATA 

Şampiyonlar Ligi'ne gidecek ikinci takımın rengi daha 5. dakikada netleşirken, Tolga ile gelen erken gol, sonrasında hem bu rengin bordo - mavi olduğunun hem de Trabzonspor'un şov yapacağının sinyalini verdi. 
Genelde öne geçip de rakibi risk almaya zorladığı maçlarda Trabzonspor'un önünde durmak zor iken, Şenol Güneş'in dün akşam forvet özellikli 5 oyuncuyu birlikte görevlendirdiği kadroya karşı küme düşmüş İstanbulspor'un direnmesi çok zordu. Nitekim öyle de oldu. Yattara'nın sağdan, Szymkowiak'ın göbekten, Gökdeniz'in de soldan taşıdığı topların hemen hepsinde gol pozisyonu doğdu. Yattara - Szymkowiak - Fatih organizasyonlarıyla gelen gollerle skor rahatlığını yakalayan Trabzonspor devreyi 3 farklı avantajla kapattı. 
Skora karşın iki takımın da oyun disiplininden kopmadığı ikinci yarıda bu durum, futbol kalitesini yükselterek maçın daha büyük keyifle izlenmesini olanaklı kıldı. Çoğunlukla İstanbulspor'unki olmak üzere her iki kalede doğan pozisyonlar da heyecanın doruğa ulaşmasını sağladı. Ardından İstanbulspor'un gücü bitti ve Bordo - Mavililer farkı daha da artırarak tribünlere büyük bir coşku yaşattı. Bu sıralarda Şenol Güneş'in selefi Ersun Yanal'a jestlerini izlemeye başladık. Milli Takım'ın kozlarını önce Gökdeniz ardından Fatih ve son olarak da Hüseyin olmak üzere oyundan çıkararak, olası bir sakatlığa karşı önlem aldı. 
Son olarak karşılaşmanın bir şova dönüşmesine katkıda bulunan hakem ve tribün faktörlerinin de hakkını verelim. Serdar Tatlı kendine iş düşürmedi, gördüğünü çaldı. Açık kanala karşın taraftarı da Trabzonspor'a "Asla yalnız yürümeyeksin" mesajını verdi. 

Olimpiyat'ta karnaval 

Bordo - Mavililer kritik maça büyük ilgi gösterdi. Tribünlere gelen 40 bin taraftar Atatürk Olimpiyat Stadı'nı bayram yerine çevirdi 

Hafta arasında Liverpool ile Milan arasında oynanan Avrupa Şampiyonlar Ligi final maçına ev sahipliği yapan Atatürk Olimpiyat Stadı dün de 40 bin Trabzonsporlu taraftarı ağırladı. Bordo - Mavililer, karşılaşmanın TRT'den naklen yayınlanmasına rağmen tribünlerin büyük bölümünü doldurarak takımlarını yalnız bırakmadı. 
Tribünlerde renkli görüntüler oluşturan taraftarlar maç boyunca Karadeniz ekibine çok büyük destek verdi. Mücadelenin başlamasına kısa bir süre kala kale arkası tribünler ile kapalı tribünler arasındaki kapılar açılınca, kale arkasında bulunan az sayıda taraftar da bu tribünlere geçti. Bordo - Mavili takım sahaya çıktığında büyük coşku yaşayan taraftarlar, futbolcuları tek tek tribünlere çağırarak yumruk şov yaptırdı. Trabzonsporlu taraftarların, ligden düşen İstanbulsporlu oyuncular lehine de kısa bir süre tezahürat yapması dikkat çekti. 

Yalçın için el sıkıştılar 

Trabzonspor Yönetimi, Shakthar Donetsk'in ısrarla istediği Tolga Seyhan'ın boşluğunu dolduracak ismi buldu. Bordo - Mavililer, İstanbulspor'un başarılı savunma oyuncusu Yalçın'la anlaşmaya vardı. İdareciler dün pazarlık masasına oturdukları genç futbolcunun menajeriyle el sıkıştı. Daha önce de aynı kulüpte forma giyen başarılı oyuncu Cem Can'la prensip anlaşmasına varan Karadeniz ekibi idarecileri şu an İstanbulspor'un sahibi durumunda bulunan TMSF yöneticileriyle görüşerek iki futbolcunun bonservislerini isteyecek. 

Güneş Buruk bir mutluluk 

Trabzonspor Teknik Direktörü Şenol Güneş, lig ikinciliğiyle kazanılan Avrupa Şampiyonlar Ligi şansını, "Buruk bir mutluluk" olarak değerlendirdi. Şampiyonluğa ulaşamamaları nedeniyle hayıflanan tecrübeli teknik adam, "Yarış sona erdi. Ancak geriye dönüp baktığımızda 17 takımdan da daha iyi futbol oynadık. Ligde ilk dört takımın konumu normal olarak nitelendirilebilir. Ancak oyun olarak baktığımızda Fenerbahçe ile Trabzonspor yer değiştirebilirdi" ifadesini kullandı. Şenol hoca şampiyonluğu kaçırmaları nedeniyle hiçbir mazeret aramadıklarını, ancak kaybedilen kritik puanlarda hataların ve şanssızlıkların çok önemli rolü bulunduğunu sözlerine ekledi. 

Fatih Tekke'den iddialı mesajlar 

Ligi 31 golle, Gol Kralı olarak tamamlayan Fatih Tekke, "İkinciliğe sevinmesek bile en azından bir hedefi yakaladık. Bu nedenle mutluyuz" dedi. Milli maçlar ardından fıtık ameliyatı olacağını belirten yıldız futbolcu, "Kamuoyunun beklemediği bir sonuç elde ettik. Bu takım böyle kalırsa gelecek yıl şampiyonluğun en büyük adayı olur" diye konuştu. Avrupa'dan teklifler aldığını da vurgulayan Fatih, "Herkesin içine sinecek bir öneri olursa Avrupa'da oynamayı isterim" ifadesini kullandı. 

İngilizler'e özendiler 

Atatürk Olimpiyat Stadı'nda hafta arası oynanan Avrupa Şampiyonlar Ligi finalinde İngiliz taraftarların yaptığı, Liverpool takımıyla özdeşleşen, "You'll never walk alone" tezahüratı Trabzonsporlu taraftarları etkiledi. Bordo - Mavililer tribünde bu ünlü sloganın Türkçesi olan, "Asla yalnız yürümeyeceksin" şeklinde bir pankart açarak, Karadeniz ekibine destek verdi. 

Szymkowiak'a özel ilgi 

Attığı kritik goller ve orta sahadaki müthiş performansıyla kısa sürede Trabzonsporlu taraftarların gönlünde taht kuran Miroslaw Szymkowiak için tribünlerde özel bir pankart açıldı. Bordo - Mavililer, İngilizce, "Szymkowiak you are our brother" Sen bizim kardeşimizsin yazılı pankartla dün iki gol atan Polonyalı yıldıza olan sevgilerini dile getirdi. 

YILDIZ TABLOSU 
İSTANBULSPOR 35 Mehmet 4 4 Aytekin 4 5 Deniz 4 6 Yalçın 4 7 Güven 4 14 Dk.79 Beyhan 10 Yordanov 5 20 Cem Can 5 26 Faruk 5 30 Musa 5 79 Bülent 4 61 Dk.79 Emre 98 Saffet 4 22 Dk.60 Mustafa 4 
YEDEKLER 
21 Behram, 2 Pinto, 11 Serhat, 22 Musasa, 74 Nuri 

TRABZONSPOR 22 Hasan 5 34 Emrah 5 28 Tolga 7 38 Erdinç 5 47 Volkan 5 5 Hüseyin 5 13 Dk.76 Lee Yong 4 7 Szymkowiak 8 61 Gökdeniz 6 25 Dk.68 İbrahim 4 11 Yattara 9 9 Fatih 7 66 Dk.68 Adem 5 10 Mehmet 7 
YEDEKLER 
1 Petkoviç, 6 Hasan Üçüncü, 18 Tayfun, 24 D'Haene, 


</TEXT>
</DOC>
