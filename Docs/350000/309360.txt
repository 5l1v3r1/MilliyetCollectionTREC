<DOC>
<DOCNO> 309360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/ekonomi/eko04.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yüzde 14 ile alıp 20'yle bize satıyor 
</HEADLINE>
<TEXT>


Son günlerde YTL cinsi tahvillerle müşterilerinden yüzde 14 faizle borçlanan yabancılar bu kaynağı Hazine ihalelerinde yüzde 20'li faizlerle değerlendiriyor 

SONGÜL HATISARU Finans atölyesi 

Yüksek ratinge sahip yabancı yatırım bankalarının Türkiye'nin yüksek borç stoğu ve düşük kredi notu nedeniyle tatlı bir para kazanma kapısı yarattıkları görülüyor. Bu kurumlar tıpkı Hazine gibi müşterilerine uzun vadeli ve sabit kuponlu YTL cinsinden tahvil ihraç etmeye başladı. YTL cinsi tahvil ihraç eden yabancı yatırım bankaları bunu müşterilerine pazarlıyor. 
Ancak işin ironik yanı müşterilerine YTL cinsi tahvil ihraç eden bu yabancı bankaların topladıkları kaynakları Hazine'nin düzenlediği ihalelerde daha yüksek faizli bonoları alarak değerlendirmeleri. Uluslar arası yatırımcıların bu tahvillere olan ilgisi Türkiye ile bu yabancı yatırım bankaların kredi kalitesi farklılığından kaynaklanıyor. Yatırımcı YTL cinsi bu tahvilleri satın aldığında bizim Hazine'nin riskini değil hangi yatırım bankasının tahvilini aldıysa o kurumun riskini üstlenmiş oluyor. 

5 puanlık getiri 
Yabancı yatırım bankaları da yüksek notları sayesinde mesela 2 yıla yakın vadelerde yüzde 14,50'li oranlardan topladıkları kaynağı yine aynı vadeye Hazine'nin dün verdiği yüzde 19,74 gibi faizlerle değerlendirmiş oluyorlar. Tabi bu noktada arada bir miktar vade farkının olduğunu da vurgulamak gerekiyor. Çünkü yatırım bankaları müşterilerinden temin ettikleri 3-5 yıl vadeli kaynağın bir kısmını vadesi iki yıl olan Hazine kağıtlarına plase ediyorlar. 

Uzun vadeye ilgi yoğundu 
Yabancı yatırım bankaları açısından kısa günün k rı ise aradaki bu 4 - 5 puanlık marj. Örneklemek gerekirse 1 katrilyon TL'lik bono alımında sağlanabilecek faiz farkından kazanç tam 50 trilyon TL'yi buluyor. Faiz farkının yarattığı kazancı görmek açısından birkaç örnek vermek gerekirse Dresdner Bank 50 milyon YTL'lik tahvilini yüzde 14,5 kupon faiziyle, Rabobank ise 40 milyon YTL'lik 28 Ocak 2008 vadeli tahvilini yüzde 13,50 kupon faiziyle ihraç etti. Geçen yılın sonunda ilk kez IBRD'nin yaptığı 70 milyon YTL ve beş yıl vadeyle ihracı diğer yabancı bankalar izledi. Reuters'in haberine göre dün sabah itibariyle toplam ihraç miktarı da 935 milyon YTL'ye ulaştı. 
Hazine bugün 8.96 milyar YTL'lik itfasının 7,84 milyarını piyasaya ödeyecek. Hazine dün düzenlediği 287 günde maksimum yüzde 19,74 ile 1,110.8 milyon YTL, 560 günde yüzde 19,82 ile 2.498,8 milyon YTL satış yaptı. Özellikle uzun vadeli ihaleye yabancılardan yoğun bir katılım olduğu gözlendi. 9 Ağustos 2006 tahvili ihale sonrasında prim yaparken faizi yüzde 19.65'e geriledi. Ay içindeki ihaleler ile bugüne kadar 6.89 milyar YTL borçlanmış olan Hazine hedefi için 4.6 milyar YTL borçlanması yeterli olacaktı. 
Ancak yüksek teklifi ve uygun faizi bulan Hazine itfasına yakın borçlanma yapmayı tercih etti. Hazine ihale öncesinde rekabetçi olmayan tekliften kamu kuruluşları ve piyasa yapıcısı bankalara toplam 4.017.,7 milyon YTL net satış yaptı. Böylece toplam borçlanma miktarı piyasa itfasına yakın 7,627.3 milyon YTL oldu. 


</TEXT>
</DOC>
