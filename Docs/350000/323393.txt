<DOC>
<DOCNO> 323393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun11.html </URL>
<DATE> 2005/03/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ABD askerlerinden öldüresiye işkence 
</HEADLINE>
<TEXT>

     AFGANİSTAN'da 2002 yılında gözaltındayken yaşamını yitiren Dilaver ve Molla Habibullah adlı 2 Afgan tutuklunun, ölmeden önce Amerikan askerleri tarafından feci şekilde dövüldüğü ortaya çıktı.. 
     New York Times gazetesinin Amerikan ordusu tarafından yürütülen soruşturma raporuna dayandırdığı haberine göre, Willie V. Brand adlı bir Amerikalı asker geçen ay Texas'ta yapılan gizli duruşmada Afganistan'daki esirleri kasten öldürmekle suçlandı. 
     Dilaver adlı Afgan tutukluya 37 defa vurdugunu itiraf eden Brand, 'yasa dışı' diz darbeleriyle Dilaver'in bacağındaki kas dokusunun paramparça olmasına yol açtı. Kamuoyuna açıklanmayan, ancak İnsan Hakları İzleme Örgütü tarafından ele geçirilen raporda, ''Dilaver o kadar kötü dövüldü ki, ölmeseydi bile 2 bacağı birden kesilmek zorunda kalınacaktı'' deniliyor. 
     ABD Ordusu Kriminal Soruşturma Komutanlığı tarafından hazırlanan raporda, başkent Kabil yakınlarındaki Bagram Kontrol Noktası'ndaki 4 askeri yetkilinin daha Dilaver ve diğer mahkumları tekmelerle dövdükleri, kafalarını duvar ve masalara vurdukları ve nefes alamayacak duruma gelene kadar su içerdikleri yönünde güvenilir istihbarat bulunduğu da belirtiliyor. 
     
     MAHKUMLARA CİNSEL TACİZ 
     Irak'taki Ebu Garip skandalının ortaya çıkmasından çok daha önce gerçekleşen işkenceleri açığa çıkaran raporda Afgan tutukluların cinsel tacize uğradığı da vurgulanıyor. Buna göre, bir askeri yetkili, tutuklulardan birinin yüzüne penisini bastırırken, daha sonra elbiselerinin üzerinden mahkuma tecavüz ediyormuş gibi yaptı. 
     Amerikan ordusu ilk yaptıkları açıklamalarda Habibullah ve Dilaver'in doğal nedenlerden öldüğünü savunmuştu. 
     
</TEXT>
</DOC>
