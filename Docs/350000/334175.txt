<DOC>
<DOCNO> 334175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/yazar/yilmaz.html </URL>
<DATE> 2005/04/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan ekonomiye odaklandı 
</HEADLINE>
<TEXT>


Bir imedya klasiği Ankara Hilton'da "Ekonominin Yıldızları" ödül töreni. Elektronik haber sitesi imedya.com'un anketine katılanlar tarafından Cumhurbaşkanı Ahmet Necdet Sezer ve CHP lideri Deniz Baykal'ı geride bırakarak "Yılın En Başarılı Lideri" seçilen Başbakan Tayyip Erdoğan, perşembe akşamı Ankara'daki törende ödülünü aldı. 
Başbakan Erdoğan'ın katılımı ile düzenlenen tören, Bakanlar Kurulu'nu andırıyordu. Eğer bir fark bulmak istersek, davetliler arasında yer alan ekonomi bürokratlarını ve çok az sayıda işadamını anabiliriz. 
Belirsizliğini koruyan "AB başmüzakerecisi" konusuna yanıt arıyorum. 
Önümüzdeki 10 gün içinde bir başmüzakereci atanacağı yolundaki açıklamalara karşın, "içeriden" farklı bir görüş alıyorum "3 Ekim'e AB ile müzakerelerin başlama tarihi kadar bu konu çözülmecek gibi." 
Ekonomiden Sorumlu Devlet Bakanı Ali Babacan ismi üzerinde yapılan spekülasyonları hatırlatıyorum.. Erdoğan'ın Babacan ismi üzerinde durduğunu, ancak Sezer'in "Ekonominin başında kalması daha iyi olur" görüşünden hareketle öneriye karşı çıktığını anlatıyor ve ekliyor 
"Başbakan'ın ısrarlı tutumu da biliniyor. 11 kez veto edilse de yeniden götürebilir." 
Ekonominin başına Nazım Ekren'in geçmesi eğiliminin arttığına dikkat çekiliyor. 
Başmüzakereci konumuna Dışişleri'nin rezervi ağır basıyor. Öte yandan Devlet Planlama Teşkilatı'nın da eğilimleri kulislere yansıyor. Eski Dışişleri Bakanı Yaşar Yakış'ın adı da "pozisyonda" yerini koruyor. 
Törenin sonuna geliyoruz. Kapıdan çıkarken Erdoğan ile karşılaşıyorum. Benim de elimde "medya dalında" verilen ödül var, birbirimizi tebrik ediyoruz. Başbakan, sitemini dile getiriyor 
"Bizi hep eleştiriyorsun..." 
Kafamda, "Enflasyon, kur istikrarı, büyüme ve doğrudan yabancı sermaye yatırımlarının gelmesi" gibi olumlu gelişmeler belirse de, gazetecilik refleksim öne geçiyor, "İşsizlik h l birinci sorun, yazacağım" diyorum. 
Başbakan hararetle yanıtlıyor 
"O zaman çözümü yaz. Çin yüzde 9.1 oranında büyürken, Türkiye yüzde 9.9 oranında büyüdü. Bu büyüme kamu ile değil, özel sektör yatırımları ile oldu. İleriye dönük Türkiye'ye duyulan güveni görmeniz lazım. Artık insanlar sabah "Hangi müjdeyi duyacağım" diyerek uyanıyor. İşsizlik düşüyor." 
Başbakan onaylama beklerken, "Gelir dağılımında bozukluk sürüyor, onu da yazacağım" diyorum... 
Türkiye'nin geleceğine yapılan yatırımların önemine değiniyor, "beklentilere" nokta koymamı bekliyor. Bu kez, vergilerin yüksekliğini söylüyorum... 
"Düşüyor" diyor. 
"Kadınlar siyasette etkin değil" diyorum. Bu kez gülüyor ve topu bana atıyor "Hadi siyasete girsene, niye gelmiyorsunuz .." 
Bu soruya muhatap her kadının vereceği yanıt farklı olacaktır. 



</TEXT>
</DOC>
