<DOC>
<DOCNO> 323423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy05.html </URL>
<DATE> 2005/03/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan, 2 yıldır başbakan... 
</HEADLINE>
<TEXT>

     Başbakan Recep Tayyip Erdoğan, TCK 312'inci maddesi uyarınca okuduğu şiir yüzünden aldığı ceza nedeniyle "siyasi hayatı sona erdi" denilirken geldiği Başbakanlık görevinde yarın ikinci yılını tamamlayacak. 
     Erdoğan'ın 14 Mart 2003'te Başbakan olmasının ikinci yıldönümü nedeniyle yarın AKP'de gayrı resmi ve gözlerden uzak kutlama yapılması bekleniyor. 
     Erdoğan'ın özellikle son 10 yıllık dönemi en üst görevlerden cezaevlerine, oradan yeniden zirveye çıkma gibi hızlı düşüş ve yükselişlerle geçti. Erdoğan, siyasete 12 Eylül öncesinde MSP Gençlik Kolları'nda atıldıktan sonra asıl popülerliğini 1990'lı yıllarda kapatılan RP'nin yükselişiyle birlikte yaşadı. Erdoğan, önce RP İstanbul il başkanı, ardından İstanbul Büyükşehir Belediye Başkanı olarak Milli Görüş içinde en güçlü isimlerden biri haline geldi. 
     Başbakan Erdoğan, ismi geleceğin siyasetçileri arasında hızla yükselirken, 28 Şubat sürecinde Siirt'te okuduğu bir şiir yüzünden TCK 312'inci maddeden aldığı ceza nedeniyle belediye başkanlığını tamamlayamadan cezaevine girerken, hakkında ömür boyu siyaset yasağı nedeniyle "siyasi hayatı sona erdi" değerlendirmeleri yapıldı. Ancak RP'nin kapatılmasının ardından FP içinde Abdullah Gül'ün öncülüğündeki yenilikçi muhalefet, Erdoğan'ın siyasetteki yeni yükselişinin temellerini oluşturdu. Erdoğan, FP'nin de kapatılmasının ardından yenilikçi hareketin fiili liderliğini üstlendi ve kendisi gibi yasaklı olan eski lideri Necmettin Erbakan'la yollarını ayırarak yeni parti kurma çalışmalarını başlattı. 
     Başbakan Erdoğan 14 Ağustos 2001'de ağırlığını Milli Görnüşçüler'in oluşturduğu milletvekilleriyle AKP'yi kurdu. 
     Çok kısa bir süre sonra 3 Kasım'da yapılan seçimlerden AKP yüzde 34 oyla tek başına iktidar olarak çıktı. Ancak Erdoğan 312'inci maddeden kaynaklanan siyasi yasağı devam ettiğinden 
     milletvekili seaçilemediği için Başbakan da olamadı. 
     Abdullah Gül Başbakanlığı üstlenirken, AB çerçevesindeki Anayasa değişiklikleriyle de Erdoğan'ın yasağı kaldırıldı. 
     Aynı anda Siirt seçimleri de iptal olanca Erdoğan'ın milletvekilliğinin ve dolayısıyla Başbakanlığının yolu açıldı. 
     Erdoğan Siirt'te 9 Mart 2003'te yenilenen seçimlerde milletvekili seçildi. Ardından hükümeti kurma görevini alan Erdoğan, 14 Mart'ta yeni Bakanlar Kurulu listesinin Cumhurbaşkanı Ahmet Necdet Sezer tarafından onayanmasıyla Türkiye'nin 25'inci Başbakanı oldu. 

ANKA 
     
</TEXT>
</DOC>
