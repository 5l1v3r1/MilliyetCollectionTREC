<DOC>
<DOCNO> 313966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/guncel/agun.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahmin çıksın diye keşke yağsa diyorum 
</HEADLINE>
<TEXT>


Devlet Meteoroloji İşleri Genel Müdürü Adnan Ünal "Bazen 'kar, fırtına gelecek' diyoruz. Bir yandan 'İnşallah tahmin tutar' diyorum ama tutarsa da zarar verecek diye üzülüyorum" 

Gülçin Üstün - Ankara 

Türkiye'yi etkisine alan soğuk ve yağışlı hava nedeniyle gözlerin çevrildiği Devlet Meteoroloji İşleri Genel Müdürlüğü, kapılarını Milliyet'e açtı. Genel Müdür Adnan Ünal, hava tahminlerinin yüzde 85 oranında başarılı olduğunu söyledi. 
Hava tahminlerinin nasıl yapıldığını, hangi teknolojilerin kullanıldığını ve kendilerine yapılan ilginç başvuruları anlatan Ünal, 3 günlük tahminlerin tutarlılık oranının yüzde 85 olduğunu, 10 günlük tahminlerin tutarlılığının da yüzde 60'a kadar düşebildiğini ifade etti. 

Bizim işte ters orantı var 
"İşimiz tahmine dayalı olduğu için yüzde 15 yanılma payımız var" diye konuşan Ünal, şöyle devam etti 
"İşimi gönül meselesi yaptığım için, yağmur yağacak dediğimiz gün yağmazsa, 'keşke yağsa' diyorum. Sıkıntılı havalarda gece uykumdan kalkıp havaya baktığım oluyor. Gökyüzüne çok sık bakarım. Bazen 'kar, fırtına gelecek' diyoruz. Gelmezse bekliyoruz. Bir yandan 'inşallah tahmin tutar' diyorum ama bunu istemek mantıklı değil. Tahmin tutarsa da kar, fırtına ülkeye zarar verecek diye üzülüyorum. Bizim işte ters bir orantı var." 
Bazı vatandaşların arayıp "Nişan, düğün yapacağız. Hava nasıl olacak " diye sorduğunu dile getiren Ünal, şunları söyledi 
"Belediye başkanları, valiler arıyor. Hatta bakanlarımız bile, bu mevsimlerde hafta sonu tatillerine çıkmadan önce havanın nasıl olacağını sormak için bazen beni arıyor." 

Hava tahmini nasıl yapılır 

GÜNDE 8 defa yer gözlem istasyonlarından hava sıcaklığı, rüzg r yönü, bulutluluk, yağış miktarı, deniz suyu sıcaklığı saptanarak, Sayısal Hava Tahmin Şubesi'ne gönderiliyor. Veriler buradan uluslararası toplama merkezlerine gönderilerek işlemden geçiriliyor. Günde 2 kez vericili bir gözlem aleti balona bağlanarak atmosfere bırakılıyor. Uzaktan Algılama Şubesi'ne Ankara, Balıkesir, Zonguldak ve İstanbul'da bulunan radarlar 10 dakikada bir veri gönderiyor. 3 değişik uydu aracılığıyla gelen görüntülerle atmosferdeki bulutluluk oranı, bulutların kalınlığı ve yüksekliği saptanıyor. Bütün bu tahminler, 24 saat açık olan Analizler ve Tahminler Merkezi'ne gönderiliyor. Yaklaşık 1.5 saat süren çalışmadan sonra "tahminci" olarak adlandırılan 30 kişilik ekip, hava tahmin raporunu çıkarıyor. 


</TEXT>
</DOC>
