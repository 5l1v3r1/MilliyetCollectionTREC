<DOC>
<DOCNO> 342831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/dunya/dun01.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice'tan Sünni uyarısı 
</HEADLINE>
<TEXT>


ABD Dışişleri Bakanı'ndan sürpriz Irak ziyareti 

DIŞ HABERLER SERVİSİ 


Irak'a sürpriz bir ziyaret gerçekleştiren ABD Dışişleri Bakanı Condoleezza Rice, Iraklı yetkilileri, Irak Anayasası'nın hazırlanması için kurulan komisyonda Sünnilerin yeterince temsil edilmediği konusunda uyardı. 
Ziyaretine kuzeydeki Erbil kentinden başlayan Rice, Selahaddin kentinde de Kürdistan Demokratik Partisi lideri Mesud Barzani ile görüştü. Buradan başkent Bağdat'a geçen Rice, Başbakan İbrahim Caferi, Devlet Başkanı Celal Talabani, İçişleri ve Savunma bakanlarıyla görüşmelerde bulundu. 

Güven mesajı 
Rice, Caferi ile düzenlediği basın toplantısında, Caferi'nin liderliğinden çok etkilendiklerini belirterek, "Iraklı yöneticilerin liderliklerine ve Irak halkına hizmet edeceklerine büyük güvenim var. Ülkenin karşı karşıya bulunduğu sorunların çözümü için biraz sabırlı olmak gerek" dedi. Rice, Irak Anayasası'nın hazırlanması amacıyla parlamento tarafından kurulan komisyonda Sünnilerin yeterince temsil edilmediğini vurgulaması üzerine Caferi de, Sünnilerin siyasi sürece katılımlarının artırılması için yollar arayacaklarını söyledi. Bu arada Ulusal Güvenlik Danışmanı Stephen Hadley ise, CNN televizyonuna yaptığı açıklamada, Rice'ın ziyaretinin ABD'nin, Irak'taki saldırılardan sorumlu tutulan Sünnilere ulaşma çabasının bir parçası olduğunu kaydetti. 
Rice, Iraklı yetkililerle, siyasi süreci ilerletmek ve artan saldırıları engellemek için alınacak önlemler ile Irak'ın yeniden inşası konularını da görüştü. 


</TEXT>
</DOC>
