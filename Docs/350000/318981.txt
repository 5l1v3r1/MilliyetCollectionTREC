<DOC>
<DOCNO> 318981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/spo03.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvarı atlayacağız 
</HEADLINE>
<TEXT>


Galatasaray Başkanı Özhan Canaydın, kulübü düşman çatlatırcasına çok iyi yerlere getireceklerini iddia etti. Canaydın, Seyrantepe Projesi ihalesinin iptal edilmesinin sorun olmayacağını da açıkladı 


Sıcak mesajlar verdi 
SARI - Kırmızılı kulübün Başkanı Özhan Canaydın, Mali Kongre'de üyelere umut dolu açıklamalar yaptı. Özhan Canaydın, "Borçlanma yetkisini güvenerek bizlere verdiniz. Bu kritik günlerden hep birlikte geçeceğiz, güzel ufuklara yelken açacağız. Şimdi bir duvarın önündeyiz, hep birlikte atlayacağız. Bu birlik ve beraberliği sürdürdüğümüz müddetçe, düşman çatlatırcasına, Galatasaray'ı çok iyi yerlere getireceğiz" ifadelerini kullandı. 

'Tesislerimizi yaparız' 
CANAYDIN, Seyrantepe Projesi ihalesinin ertelenmesinin kulüp açısından sorun çıkarmayacağını da dile getirdi. Galatasaray Başkanı, "İhale kurumsal bir evrak eksiğinden dolayı, ertelenmiştir. Bu erteleme Galatasaray'ın lehinedir. Ayrıca, orada Galatasaray'ın 30 senelik üst irtifak hakkı tapusu vardır. En kötü ihtimalle sportif tesislerimizi yaparız, yolumuza devam ederiz. 27 trilyonluk teminatımızı yatırdık. Bu proje yolumuzu açacak" dedi. 

'Borcumuz daha az' 
KULÜBÜN borcunun 138 milyon dolar olmadığını iddia eden Canaydın, "AIG hisselerini bu sezon ödeyeceğimiz için bunu bütçeye de yazdık. Yani borcumuz 114-115 milyon dolardır" yorumunu yaptı. Özhan Canaydın, futbol takımının her türlü saldırı ve menfi propagandalara rağmen, yüzleri güldürecek şekilde neticiler aldığını da söyledi. Sarı-Kırmızılılar'ın patronu, 100. yılda herkesin görevdeki yönetime yardım etmesini de istedi. 

Borç 186 milyon YTL 

Futbola 141 milyon YTL 
GALATASARAY'IN Mali Kongresi'nde 31 Aralık 2004 tarihi itibariyle kulübün toplam borcunun 186 milyon 416 bin YTL olduğu açıklandı. Kulübün 2005 yılı gider bütçesi 74 milyon 534 bin YTL olarak belirlenirken, yönetim bu yıl 55 milyon 394 bin YTL gelir bekliyor. 2005 yılı bütçesinde futbola 14 milyon 181 bin YTL kaynak ayrıldı. 

Yönetim ibra edildi 
YÖNETİM basketbola ise 1 milyon 361 bin YTL bütçe ayırdı. Toplantı sonunda yapılan oylamada Yönetim Kurulu ve Denetleme Kurulu mali ve idari açıdan oybirliğiyle ibra edildi. Kongrede ayrıca 2005 yılı için kulübün belirlenen gider ve geliri arasındaki fark için Özhan Canaydın'ın yönetimine borçlanma yetkisi de verildi. 

Sessizlik lütfen 

Üyelerden eleştiri 
MALİ Kongre'de bazı üyeler söz hakkı alarak, yönetimi sert bir dille eleştirdi. Taner Aşkın ve Orhan Karaveli, Seyrantepe konusunda fazla konuşulmaması gerektiğini dile getirdi. Aşkın, "Bu proje atom santrali gibi. Hiçbir şey dışarıya sızdırılmamalı" dedi. Karaveli ise proje ile ilgili olarak çok açıklama yapıldığını belirterek, "Bu yüzden iptalle ilk şoku yedik" yorumunu yaptı. 

Logoya tepki var 
ORHAN Karaveli, 100. yıl için yapılan logonun değişmesi gerektiğini de açıkladı. Karaveli, "Garip bir Aslan, bir de 100 rakamı. Bu logo, 100. yılda Galatasaray Kulübü'nü temsil edemez. Yeni bir logo bulsunlar" uyarısında bulundu. Üyelerden Fırat Yılmaz ise "Canaydın, Faruk Süren'i yerden yere vuruyordu. Şimdi borç iki katına çıktı. Sportif başarı da yok" diye konuştu. 

'Prosedür eksikliği' 

BAYINDIRLIK ve İskan Bakanlığı Müsteşarı Sabri Erbakan, Seyrantepe Projesi'nin, bir - iki prosedür eksikliği nedeniyle durdurulduğunu açıkladı. Erbakan, "Eksikler yerine getirildikten sonra bir sakınca olacağını zannetmiyorum. Yeniden ihalesi yapılacak. Bizimle bir ilgisi yok. Biz sadece orada yapılacak olan satıştan dolayı kanunumuz gereği Karayolları'na para alacağız. Bunu da yol yapımında kullanacağız" dedi. 

'Lütfen'den anlayın 

Taraftarlar yine kapıştı 
TÜRK Futbolu'nun kanayan yarası "Tribün terörü" çirkin yüzünü Samsun - Galatasaray maçında bir kez daha gösterdi. "Temiz futbol" için yapılan tüm çağrılara karşın maçın devre arasında iki takım taraftarları arasında kavga çıktı. Aradaki tellerin engellemesi nedeniyle birbirine ulaşamayan taraftarlar oturdukları koltukları söküp, birbirlerine atmaya başladı. 

Çevik kuvvet el koydu 
TRİBÜNDE çocukların ve bayanların olmasına aldırmayan holiganlar, birbirlerine fırlattıkları sert cisimlerle bazı taraftarların yaralanmasına neden oldular. Olayların dakikalarca sürmesi üzerine devreye çevik kuvvet girdi. Tartışmaya neden olduğu iddia edilen bir taraftar, stat dışına çıkarıldı. Bu arada tribünler sık sık anonslarla uyarıldı. 


</TEXT>
</DOC>
