<DOC>
<DOCNO> 337834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo28.html </URL>
<DATE> 2005/04/28/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
FIBA Erkekler Avrupa Liginde Fenerbahçe dördüncü oldu... 
</HEADLINE>
<TEXT>

     Basketbolda, FIBA Erkekler Avrupa Ligi dörtlü finalinde, Rusya'nın BC Khimki takımına 86-79 yenilen Fenerbahçe dördüncü oldu. 
     Dünkü BC Kiev maçında kötü bir performans sergileyen Mrsic ve Salyers'in basketleriyle maça başlayan Fenerbahçe, 5. dakika içinde 10-6 öne geçti. Bu dakikadan sonra skor üretemeyen Fenerbahçe karşısında Booker'ın basketleriyle 9-0'lık bir seri yakalayan BC Khimki, 8. dakika içinde 15-10'luk skorla üstünlüğü ele geçirdi ve ilk periyodu 17-15 önde kapadı. 
     İkinci periyoda da iyi başlayan konuk ekip, Wolkowisky ve Savkov'un basketleriyle 13. dakikada farkı 10 sayıya 25-15 çıkardı. İlk yarıda düşük bir şut yüzdesiyle oynayan sarı-lacivertliler, Mrsic'in 3 sayılık basketleriyle farkı kapatmaya çalıştıysa da Rus ekibi devreyi 39-33 önde tamamladı. 
     Maçın üçüncü periyodunda BC Khimki, Petrenko ve Torres'in sayılarıyla 25. dakikada farkı 15 sayıya 54-39 çıkardı. Skor üretmekte zorlanan Fenerbahçe'de, ilk yarıda 15 sayı atan Mrsic, bu periyotta sayı atamazken, konuk ekip 3. periyodu da 61-50 önde bitirdi. 
     BC Khimki, karşılaşmanın son periyodunda Booker ve Torres'ın basketleriyle 35. dakikada farkı 16 sayıya kadar 75-59 çıkardı. Bu dakikadan sonra farkı kapatmak için dış atışlara yönelen Fenerbahçe, Salyers, Erdal ve Mrsic'in 3 sayılık basketleriyle 17-5'lik bir seri yakaladı ve bitime 1 dakika 45 saniye kala farkı 4 sayıya kadar 80-76 indirdi. Ancak sarı-lacivertliler, arka arkaya iki hücumdan boş dönünce, konuk ekip yeniden farkı açtı ve karşılaşmayı 86-79 kazanmasını bildi. 
     Fenerbahçe'yi yenen BC Khimki üçüncü olurken, sarı-lacivertliler 4. sırayı aldı. 
     Bu arada, FIBA Avrupa Başkanı George Vassilakopoulos karşılaşmanın ikinci yarısında salona gelirken, FIBA Avrupa Direktörü Nar Zanolin ve FIBA Genel Sekreteri Borislav Stankovic, karşılaşmanın ilk periyodunun sonunda protokol tribünündeki yerlerini aldı. 
     Öte yandan, karşılaşmanın devre arasında, Dünya Liselerarası Basketbol Şampiyonu olan Şehremini Lisesi Erkek Takımı'nın yönetici ve oyuncuları taraftarlara tanıtıldı. FIBA Avrupa Direktörü Nar Zanolin ve Basketbol Federasyonu Başkanı Turgay Demirel, lise yetkililerine şilt ve çiçek verdi. 
     
</TEXT>
</DOC>
