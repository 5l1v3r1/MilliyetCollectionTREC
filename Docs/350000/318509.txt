<DOC>
<DOCNO> 318509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun51.html </URL>
<DATE> 2005/02/25/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
Fransa'nın yeni maliye bakanı Thierry Breton... 
</HEADLINE>
<TEXT>

     Fransa'da, Herve Gaymard'ın istifasıyla boşalan Maliye ve Ekonomi Bakanlığı'na Thierry Breton'un getirildiği bildirildi. 
     Cumhurbaşkanlığı Sarayı Elysee'den yapılan açıklamada, ''Cumhurbaşkanı Jacques Chirac'ın, Başbakan Jean-Pierre Raffarin'in teklifi üzerine, Maliye ve Ekonomi Bakanlığı'na Thierry Breton'u atadığı'' belirtildi. 
     Cumhurbaşkanlığı Sarayı, istifanın Raffarin tarafından kabul edilmesinden sonra, Gaymard'ın görevine son verildiğini bildirmişti. 
     Gaymard, aşırı lüks bakanlık konutuyla ilgili ortaya çıkan tartışmanın ardından bugün öğle saatlerinde istifasını Raffarin'e sunmuştu. 
     Fransız bakanın, Paris'in lüks bir semtinde 600 metrekarelik, aylık 14 bin euro kirası olan lüks bir konutta kaldığının ortaya çıkması, siyaset dünyasında geniş yankı uyandırmıştı. 
     
</TEXT>
</DOC>
