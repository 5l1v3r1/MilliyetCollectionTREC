<DOC>
<DOCNO> 340707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo15.html </URL>
<DATE> 2005/05/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Trabzonsporlulardan protesto yürüyüşü... 
</HEADLINE>
<TEXT>

     Trabzonsporlu taraftarların Futbol Federasyonu ve hakem Cem Papila’yı protestosu sürüyor. 
     Bir grup bordo-mavili taraftar, 4. Levent metro istasyonu çıkışında buluşarak, aynı semtteki Futbol Federasyonu binasına yürüyüş yaptı. 
     Türk bayrağı ve Trabzonspor bayraklarıyla yürüyen yaklaşık 300 kişilik grup, Futbol Federasyonu Başkanı Dr.Levent Bıçakcı ve hakem Cem Papila’yı istifaya çağırdı. 
     Fenerbahçe aleyhine de tezahüratlar yapan taraftarlar, sarı-lacivertli kulüp için "Şikebahçe" biçiminde döviz açtı. 
     Federasyon binası önünde toplanan taraftarlar adına açıklama yapan Metin Külünç, protestoların Bıçakçı ve Papila’nın istifasına dek süreceğini bildirdi. Külünç, yeni seçilen Merkez Hakem Kurulu’ndan MHK da Cem Papila’ya görev vermemesini istedi. 
     Taraftarlar, federasyon binasının önünde İstiklal Marşı okuduktan sonra dağıldı. 
     
</TEXT>
</DOC>
