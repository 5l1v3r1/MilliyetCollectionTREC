<DOC>
<DOCNO> 325578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy07.html </URL>
<DATE> 2005/03/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erdoğan ve Karamanlis bu gece Kıbrıs’ı görüşecek 
</HEADLINE>
<TEXT>

     Başbakan Recep Tayyip Erdoğan, bugün Brüksel'de Yunanistan Başbakanı Kostas Karamanlis ile Kıbrıs konusunu görüşecek. 
     Erdoğan ve Karamanlis, 22 marttaki Avrupa Hıristiyan Demokratlar gurubu zirvesi öncesinde akşam yemeğinde özel olarak biraraya gelecek. İki ülke başbakanının Kıbrıs sorunun çözümü yönünde 3 ekim öncesinde neler yapılabileceğini ele alması bekleniyor. 
     AB gözlemcileri, Türkiye ve Yunanistan'ın birlikte hareket etmesinin çözümü hızlandıracağını, Karamanlis ve Erdoğan'ın dostluklarının da bu sürece katkı sağlayacağını belirtiyor. 
     
     Karamanlis-Papadopulos görüşmesi 

     Yunanistan Başbakanı Kostas Karamanlis'in, yarın da Brüksel’de Rum Yönetimi Başkanı Tasos Papadopulos ile bir araya gelmesi bekleniyor. Görüşmenin, Karamanlis ile Erdoğan arasında Brüksel'de gerçekleşecek buluşmanın ardından yapılması dikkat çekiyor. 
     Karamanlis'in Erdoğan ile yapacağı görüşmenin içeriğini ilk önce Papadopulos'a aktaracağını ve iki hükümet tarafından gerek Kıbrıs sorunu, gerekse tüzüklerle ilgili olarak izlenecek tutumun ele alınacağı belirtildi. 

     
</TEXT>
</DOC>
