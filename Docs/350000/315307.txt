<DOC>
<DOCNO> 315307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yasam/yas11.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA TURU 
</HEADLINE>
<TEXT>



FRANSA 
Fırtına batırıyordu 

DIŞ HABERLER SERVİSİ 
Bahama'ya kayıtlı Voyager adlı yolcu gemisi, dün Barcelona'ya giderken Fransa'nın liman kenti Toulon'un 300 deniz mili güneyinde arızalandı. Motoru duran gemi 700 yolcusuyla birlikte fırtınaya yakalandı. Acil yardım talebinde bulunan gemiye Fransız, İngiliz ve İspanyol gemi ve helikopterleri yardım için hazır tutuldu. Bir süre sonra arızası kısmen giderilen Voyager, Sardunya'ya doğru yol almayı başardı. Geminin batma tehlikesi bulunmadığı bildirildi. 

JAPONYA 
İlkokulda bıçaklı dehşet 

DIŞ HABERLER SERVİSİ 
Japonya'nın Neyagawa kentindeki Chuo İlköğretim Okulu'nun öğretmenler odasına giren 17 yaşındaki bir saldırgan, 3 öğretmeni bıçakladıktan sonra tutuklandı. Hastaneye kaldırılan öğretmenlerden 52 yaşındaki Michiaki Kamozaki hayatını kaybederken, diğer 2 öğretmenin de durumunun ciddi olduğu belirtildi. Saldırı nedeniyle okulda panik yaşandı. Öğrenciler arasında yaralanan olmadı. 
İsmi açıklanmayan saldırganın aynı okuldan mezun olduğu anlaşıldı, ancak saldırı nedeni bilinmiyor. 

İRAN 
Camide yangın 59 ölü 

Aşure törenlerinin devam ettiği İran'da dün başkent Tahran'ın merkezinde bir camide çıkan yangında ilk belirlemelere göre 59 kişi öldü, 250'den fazla kişi de yaralandı. Erk Camii'nde dün akşam namazı kılınırken, elektrik şebekesindeki kısa devre sonucu elektrikli soba alev aldı. Alevler kısa sürede tarihi camiyi sardı. İtfaiye yangını bir saatte söndürebildi. Bazı yetkililer, yangının caminin üst katında bulunan soba borusunun cami içinde kurulu iskele üzerindeki çadırları tutuşturması sonucu meydana geldiğini söyledi. 

İTALYA 
Ölmeden 13 banka soydu 

DIŞ HABERLER SERVİSİ 
İtalya'da kansere yakalandığını öğrenen ve tedavi umudunu yitiren bir baba, çocuklarının kendisinden sonra sıkıntıya düşmemesi için, 1.5 yıl içinde 13 banka soydu. Soygun yaparken yüzünü gizleme ihtiyacı bile duymayan kimliği açıklanmayan 53 yaşındaki soyguncu, sivil polisler tarafından tesadüfen yakalandı. Emniyete götürülen soyguncu, 1.5 yıl içinde Torino'da 13 soygun yaparak 115 bin euro biriktirdiğini itiraf etti. 

İNGİLTERE 
En duygusal an E.T.'de 

DIŞ HABERLER SERVİSİ 
İngiliz Channel 4 televizyon kanalının yaptığı bir ankete göre, TV, sinema veya bir spor karşılaşmasındaki en duygulu an E.T. filminde, E.T.'nin Elliott'tan ayrılarak uzay gemisine doğru harekete geçtiği andı. 70 bin kişinin katıldığı ankete göre, en duygulu anları barındıran filmlerin listesi şöyle 
1- E.T. 
2- Yeşil Yol 
3- Titanik 
4- It's a Wonderful Life 
5- Hayalet 
6- Bambi 
7- Esaretin Bedeli Shawshank Redemption 
8- Şampiyon The Champ 
9- Düşler Tarlası Field of Dreams 
10- My Girl 

İSVEÇ 
Hırsızlara karşı Robotop 

DIŞ HABERLER SERVİSİ 
İsveçli bilim adamlarının Mars'ta kullanılmak üzere tasarladıkları yüksek teknoloji ürünü top, radar ve kızıl ötesi alıcılarıyla hırsızlara karşı da etkili. Saatte 32 km hızla hareket edebilen top, hırsızı saptıyor, yardım istiyor, sesli alarm veriyor ya da davetsiz konuğu izleyebiliyor. Tespit ettiğini çamur, kar veya suda kovalayabilen top, fotoğraf da çekiyor. Topu pazarlayan Rotundus şirketinin kurucularından Nils Hulth, 60 cm çapında ve 4.5 kg ağırlığındaki robot topun, özellikle çitlerin çevresinde devriye gezmesi için ideal olduğunu belirtiyor. 


</TEXT>
</DOC>
