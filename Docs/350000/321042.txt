<DOC>
<DOCNO> 321042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo07.html </URL>
<DATE> 2005/03/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dubai Açık Tenis Turnuvası'nda Davenport ve Jonkovic finalde... 
</HEADLINE>
<TEXT>

     Dubai Açık Tenis Turnuvası'nda tek bayanlarda 1 numaralı seribaşı ABD'li Lindsay Davenport ile Sırp raket Jelena Jankovic, finale yükseldi. 
     Dubai Tenis Stadı'nda düzenlenen toplam 1 milyon dolar ödüllü turnuvanın yarı final maçında, dünya klasmanında ilk sırada bulunan Lindsay Davenport, 8 numaralı seribaşı İsviçreli rakibi Patty Schnyder'i 4-6, 7-5 ve 6-1'lik setlerle 2-1 yenerek final oynama hakkını kazandı. 
     Diğer yarı final maçında ise Sırp raket Jelena Jankovic ile karşılaşan klasmanın 2 numaralı ismi ve bu yılın Avustralya Açık Şampiyonu ABD'li Serena Williams, ilk seti 6-0 kaybedip, 2. sette de 4-3 yenikken omuzundan sakatlanması nedeniyle maçı terketti. 
     Williams, konuyla ilgili yaptığı açıklamada, ''Gerçekten çok acı acı çektim. Biraz daha devam etsem, öleceğimi sandım'' dedi. 
     Sakatlanma nedenini tenis toplarına bağlayan ünlü tenisçi, şunları söyledi 
     ''Burada antrenman yapmaya başladığımdan beri omuzum ve kaburgam çok ağrımaya başladı. Hasta olacağımı hissettim. Bu nedenle maçta servisleri kısa tutmaya çalıştım. Ama bu işe yaramadı. Daha sonra antrenörüm beni hastaneye götürdü.'' Williams'ın rakibi Sırp raket Jelena Jankovic ise, Williams'da bir gariplik sezdiğini belirterek, ''Birşeylerin yanlış gittiği belliydi. Çünkü servisleri her zamanki gibi değildi. O, bayan tenisçiler içinde en iyi servis atanlardan biridir. Gerçek bir maç yapamadığımız için düş kırıklığına uğradım'' diye konuştu. 
     Lindsay Davenport ile Jelena Jankoviç arasındaki final maçı, bu akşam yapılacak. 
     
</TEXT>
</DOC>
