<DOC>
<DOCNO> 300598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy20.html </URL>
<DATE> 2004/12/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Öymen "Brüksel'e gitmesiydiniz daha iyi sonuç alırdınız" 
</HEADLINE>
<TEXT>

     CHP İstanbul Milletvekili Onur Öymen, Türkiye'nin AB konusunda haketmediği ve beklentilerin çok gerisinde kalan bir sonuçla karşı karşıya kaldığını belirterek, ''Brüksel'e gitmeseydiniz daha iyi bir sonuç alırdınız'' dedi. 
     TBMM Genel Kurulu'nda, Dışişleri ve İçişleri Bakanlığı'nın 2005 yılı bütçeleri üzerinde görüşmeler sürüyor. 
     Dışişleri Bakanlığı'nın bütçesi üzerinde CHP Grubu'nun görüşlerini dile getiren İstanbul Milletvekili Onur Öymen, Brüksel Zirvesi'nde Türkiye'nin ''koşulsuz tarih'' almasını çok istediklerini ancak bunun mümkün olmadığını ifade etti. Öymen, ''17 Aralık'ta alınan sonuç, Türkiye'nin hakettiği bir sonuç değil. Bu kadar çabanın sonunda daha iyi bir sonuçla dönmeliydik. Karar, beklentilerin çok altındadır. Koşullu tarih alınmıştır ve bu koşullar da çok ağırdır'' görüşünü kaydetti. 
     Türkiye'ye öngörülen şartların diğer hiçbir aday ülkeye öngörülmediğini savunan Öymen, ''Bize öngörülen koşullar diğer aday ülkelerden Hırvatistan için uygulanmamıştır. Hükümeti kutluyoruz ama Türk Hükümeti'ni değil, böylesine başarı bir sonuç alan Hırvatistan Hükümet'ini kutluyoruz'' dedi. 
     AB Dönem Başkanı Hollanda tarafından sızdırılan metinlerin Türkiye açısından daha iyi olduğunu belirten Öymen, Başbakan Recep Tayyip Erdoğan'ın Brüksel'e gitmeyip 6 Ekim'de basına sızdırılan taslağı kabul etmesi halinde daha iyi bir sonucun alınmış olacağını söyledi. Öymen, ''Brüksel'e gitmeseydiniz bundan daha başarılı bir sonuç alırdınız'' dedi. 
     Hükümet'in AB'ye ''Kıbrıs sorununu 3 Ekim'e kadar çözeceğiz'' dediğini ileri süren Öymen, şöyle konuştu 
     ''Birliğe 15 yıl önce giren ülkeler açısından Gümrük Birliği anlaşmasını imzalamamışız. Ama şimdi sıkboğaz ediliyoruz. Bunu izah edecek yetkili var mı Kıbrıs sorunu nasıl çözülecek Rumlar, Annan Planı'nı reddetti, şimdi nasıl kabul edecekler Daha fazla taviz vererek mi çözeceğiz bu sorunu. O zaman bu çözmek değil, çözülmek oluyor. Türkiye Kıbrıs konusunda çözülecek mi '' Öymen, Başbakan Erdoğan'ın ''dik duracağız ama dikleşmeyeceğiz'' sözünü hatırlatarak, ''Brüksel'de zaman zaman dikleştik ama dik duramadık. Hatta zaman zaman teslim olmuşuz. Tüm maddeler Türkiye aleyhine ağırlaştırılmıştır'' dedi. 
     Alınan sonuç karşısında ''karalar bağlayıp'' üzülmek yerine iktidar ve muhalefetin el ele verip TBMM'den de destek alarak konuyu götürmesi gerektiğini belirten Öymen, bu amaçla yılbaşından sonra AB konusunda bir genel görüşme önergesi vereceklerini ve AB konusunda ''tam üyelik dışında hiçbir sonucun kabul edilmemesini'' isteyeceklerini bildirdi. 
     
     ''MEDENİYETLER ÇATIŞMASININ İLK İŞARETİ'' 
     CHP Hatay Milletvekili İnal Batu da Dışişleri Bakanlığı Bütçesi üzerinde yaptığı konuşmada Hükümet'in Irak politikasını eleştirdi. Irak'ta durumun endişe verici olmaya devam ettiğini hata koşulların daha da ağılaşarak iç savaş ihtimalini güçlendirdiğini anlatan Batu, Felluce'de yaşananların ''medeniyetler çatışmasının ilk işareti'' olabileceğini söyledi. 
     Kuzey Irak'ta PKK Kongra Gel'in varlığına son verilemediğini, Türkiye'nin bu konuda kararlı bir duruş sergileyemediğini belirten Batu, Hükümetin bu konuda ABD'yi ikna edemediğini ileri sürdü. 
     Irak'ta 39 ülkenin 170 bin askeri bulunduğunu, Türkiye'nin asker göndermemesine karşılık en fazla kayıp verilmesinde ABD'nin arkasından ikinci sırada geldiğini belirten Batu, Hükümet'in Irak'taki duruma ve bu ülkede öldürülen 70-80 vatandaşına karşı seyirci kaldığını ifade etti. Batu, ''Hükümet'in Irak politikasının başarılı sonuç verdiğini söylemek mümkün değil'' diye konuştu. 
     Batılı ülkelerin Türk vatandaşlarına yönelik vize uygulamasının işkenceye dönüştüğünü, Hükümet'in buna tepki gösterip göstermediğini soran Batu, ayrıca büyükelçiler kararnamesinde objektif kriterlere uyulmadığı iddialarını daha önce sormasına karşılık kendisine yanıt verilmediğini ifade etti. 
     
     ''FEDERATİF YÖNETİMİN YOLU AÇILIR'' 
     İçişleri Bakanlığı bütçesi üzerinde CHP Grubu'nun görüşlerini aktaran İstanbul Milletvekili Birgen Keleş, kamu yönetimi reformu adı altında yapılan yasal düzenlemelerin radikal değişiklikler içerdiğini ve Türkiye'nin yönetim yapısına uymadığını savundu. 
     Düzenlemelerin Anayasa aykırı olduğunu belirten Keleş, ''Yapılmak istenen düzenlemeler boşluk yaratacak, hatta ülkenin üniter yapıdan federatif yapıya geçmesinin yolunu açacak'' dedi. 
     CHP İzmir Milletvekili Bülent Baratalı da İçişleri Bakanlığı bütçesi üzerindeki konuşmasında, polislerin özlük haklarının iyileştirilmesini istedi. 
     Güvenlik güçlerinin terörle mücadele üstün başarı gösterdiğini belirten Baratalı, ''Tendürek'te terör tehdidi sonlandırılmış ama Kandil Dağı'nda sürüyor ve sınırlarımıza doğru geliyor. Türkiye'ye bu konuda söz verenler sözünü tutmadı'' dedi. 
     Musul yakınlarında 5 güvenlik görevlisinin şehit edilmesine de değinen Baratalı, ''Bu güvenlik görevlileri neden karayoluyla gidiyorlardı, yanlarında zırhlı araç ve teçhizat donanımı neden yoktu 1. Ordu Komutanı'nın sözleri yerde kalmamalı. Biz de bunun takipçisi olacağız'' dedi. 
     AK Parti ve CHP Grubu'nun bütçeler üzerindeki konuşmasını bitirmesinin adından birleşime 1 saat ara verildi. 
     
</TEXT>
</DOC>
