<DOC>
<DOCNO> 335999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur33.html </URL>
<DATE> 2005/04/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gaziantep'te eşek eti ele geçirildi 
</HEADLINE>
<TEXT>

     Gaziantep'te bir evde, satışa sunulmak üzere hazırlanmış eşek eti ele geçirildi. 
     Şahinbey İlçe Belediye Başkanı Ömer Can, yaptığı açıklamada, bir ihbarı değerlendiren belediye zabıta ekiplerinin, Tarım İl Müdürlüğü görevlileriyle birlikte, sorumluluk alanları içindeki Bekirbey Mahallesi'nde boş bir evde denetim yaptığını bildirdi. 
     Denetim sırasında eşek eti ele geçirildiğini ve etlerin imha edildiğini bildiren Can, vatandaşa sağlıksız ürün satanlarla mücadele etmekte kararlı olduklarını ifade etti. 
     Can, Belediye başkanlığı görevine geldikten sonra 28 olan zabıta memuru sayısını, 103'e çıkardıklarını vurgulayarak, ''Vatandaşa sağlıksız gıda ürünleri satışını önlemek için sürekli denetim yapıyoruz'' dedi. 
     Bu arada, eşek kesimi yapılan evde kimsenin ikamet etmediğini kaydeden zabıta görevlileri, eşekleri kesen kişi ya da kişilerin belirlenmesine çalışıldığını bildirdiler. 
     
</TEXT>
</DOC>
