<DOC>
<DOCNO> 301889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko41.html </URL>
<DATE> 2004/12/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
"Bugün itibariyle 1 milyar 200 milyon adet madeni para dağıtıldı" 
</HEADLINE>
<TEXT>

     Darphane ve Damga Matbaası Genel Müdür Vekili Ahmet Büyükkaymaz, bugün itibariyle 6 bin 500 ton ağırlığındaki 1 milyar 200 milyon adet madeni paranın Türkiye geneline dağıtımını tamamladıklarını bildirdi. 
     Büyükkaymaz, İstanbul Büyükşehir Belediyesi Sanat ve Meslek Eğitimi Kursları İSMEK tarafından düzenlenen halk seminerinde YTL'nin yapısı, özellikleri ve kullanımını anlattı. 
     YTL'ye geçişin Türkiye açısından bir devrim olduğunu vurgulayan Büyükkaymaz, bu yıl için hedeflenen 1 milyar 200 milyon adet madeni paranın tamamının basıldığını söyledi. 
     Madeni paranın dağıtımına Ekim ayında başladıklarını, önceliği kış koşulları nedeniyle Doğu ve Güneydoğu'daki illere verdiklerini kaydeden Büyükkaymaz, İstanbul dışındaki dağıtımın 250'ye yakın tır ile PTT aracılığıyla gerçekleştirildiğini belirtti. 
     Ahmet Büyükkaymaz, ''Bugün itibariyle 6 bin 500 ton ağırlığındaki 1 milyar 200 milyon adet madeni paranın Türkiye geneline dağıtımı tamamlandı'' dedi. 
     
     ''50 KURUŞ VE 1 LİRANIN TAKLİDİNİ YAPMAYA ÇALIŞACAKLAR'' 
     İlk etapta basılan madeni paraların ihtiyacı karşılamasını beklediklerini ifade eden Büyükkaymaz, 2005'te 650 milyon adet daha basım planladıklarını ve bunun hammadde bağlantılarını kurduklarını bildirdi. 
     Büyükkaymaz, soruları da yanıtlarken, yeni banknot ve madeni paraların sahtelerine ilişkin bir soru üzerine, sahteciliğin her dönemde yaşandığını ifade ederek, şöyle konuştu 
     ''Yeni paraların da mutlaka taklidi yapılır diye düşünüyorum. Bunun yüzde yüz önüne geçmek mümkün değil. Banknotlarda gözle görülür belirgin farklılıklar söz konusu. Madeni paralarda da taklit her zaman olagelen şeylerdir. 100 bin liranın şu anda pek bir kıymeti yok ama sahtekarlar bunu bile taklit etmeye tenezzül ediyorlar. Yeni madeni paralarda da 50 kuruş ve 1 liranın taklidini yapmaya çalışacaklar. Biz de bunu engellemek için yurtdışından özel getirttiğimiz makinelerle bu paraları çift metal özellikli yaptık.'' Ahmet Büyükkaymaz, söz konusu makineleri isteyen herkesin temin edemeyeceğini, üretici firmaların bunları devletlere sattığını, özel şirket ya da kuruluştan talep gelmesi halinde ise İnterpol'e isim ve adres bildiriminde bulunduklarını söyledi. 
     Fiyat belirlemede yukarı yuvarlama yapılmaması ve para üstü verilmemesinin söz konusu olmaması için 1 kuruş basıldığına dikkat çeken Büyükkaymaz, ''Dolayısıyla nerede olursak olalım para üstünde mutlaka 1 kuruşu isteyelim. Bu bir vatandaşlık görevi. Avrupa'da bile insanlar en küçük para üstünü istemeyi ihmal etmiyorlar'' dedi. 
     
</TEXT>
</DOC>
