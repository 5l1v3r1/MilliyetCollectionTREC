<DOC>
<DOCNO> 326220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun49.html </URL>
<DATE> 2005/03/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Chirac Referandum bir Avrupa meselesidir... 
</HEADLINE>
<TEXT>

     Fransa Cumhurbaşkanı Jacques Chirac, 29 Mayıs'ta Avrupa Anayasası için yapılacak referandumun siyasi bir mesele olmadığını, bunun bir Avrupa meselesi olduğunu söyledi. 
     Chirac, Belçika'nın başkenti Brüksel'deki AB zirvesinin ardından düzenlediği basın toplantısında, ülkede yapılan son kamuoyu yoklamalarında Avrupa Anayasası'na hayır diyeceklerin çoğunlukta olmasının ortaya çıkması üzerine, kampanyaya daha çok müdahil olması baskıları karşısında Fransızlara açıklamalarda bulunacağını söyledi. 
     Chirac, ''Fransızlara, Avrupa Anayasası ile kaybedecek bir şeyleri olmadığını, kazanacakları çok şey olduğunu anlatacağını'' belirtti ve anayasanın sosyal, ekonomik ve dış siyaset alanlarında bir ilerleme olduğunu düşündüğünü ifade etti. 
     Bu konuşmanın amacının Fransızları tercihlerinde etkilemek olmadığını, sadece onlara niçin bu anayasayı bir ilerleme olarak gördüğünü anlatmak istediğini söyleyen Chirac, ''Referandumun hayır diyenlerin zaferiyle sonuçlanması halinde, Fransa'nın yarının Avrupa'sında gereken otoritesinin büyük bölümünü kaybedeceğini'' belirtti. 
     
</TEXT>
</DOC>
