<DOC>
<DOCNO> 320442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur14.html </URL>
<DATE> 2005/03/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Canı sıkılan 155'i arıyor... İşte birbirinden ilginç istekler... 
</HEADLINE>
<TEXT>

     Soner KOCAER DHA 

ANTALYA'da 4 ayrı hatta toplam 30 personelin çalıştığı '155 Polis İmdat' telefonuna gelen asılsız ihbar ve garip istekler, çalışanları canından bezdirdi. 
     Günde ortalama 2 bin telefona cevap veren Emniyet Haber Merkezi'ndeki 155 Polis İmdat çalışanları, 2004 yılında toplam 39 bin 800 asayiş ihbarı aldı, bir o kadar da asılsız ihbarla uğraştı. 
     Haber Merkezi çalışanları, cinayet, intihar gibi ihbarların yanı sıra komik ve ilginç isteklerle de karşılaşıyor. Köpeğini kaybeden bir kadının arayıp, "Köpeğim kayboldu bulur musunuz Uzun sarı tüylü, şu an sokaklarda'' dediğini söyleyen 155 Polis İmdat sorumluları, aynı kadının 10 dakika sonra yeniden arayıp, "Köpeğimi buldunuz mu, robot resim çizdiniz mi '' diye hesap sorduğunu söyledi. 
     Kesilen eletriklerin ne zaman geleceğini, Kurtlar Vadisi'ndeki Polat Alemdar'ın dizinin sonunda öldürülüp öldürülmeyeceğini öğrenmek isteyenler de oluyor. 
     Santral memurları, "Deniz suyu sıcaklığını soranlar, 1 saat sonra uyandırma isteyenler, fırtına ve yağmurlu havalarda okulların tatil edilip edilmediğini soranlar, deprem olacak mı diye soranlar da cabası'' dedi. 
     155 Polis İmdat Hattı'na gelen telefonlar arasında en çok kavga ihbarı, daha sonra alkollü şahıs, gürültü yapan şahıslar, daha sonra da hırsızlık ihbarları yer alıyor. 
     
</TEXT>
</DOC>
