<DOC>
<DOCNO> 302609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo04.html </URL>
<DATE> 2005/12/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray Fenerbahçe'nin kaçak tesislerini yetkililer açtı... 
</HEADLINE>
<TEXT>

     Galatasaray Kulübü'nün 100. Kuruluş Yıldönümü etkinlikleri çerçevesinde organize edilen 100. Yıl Spor Şurası tamamlandı. 
     Galatasaray Üniversitesi'nde organize edilen şuranın son oturumunda, amatör spor branşlarının dün yaptıkları toplantılardaki çalışmaların sunumu gerçekleşti. 
     Sunumu yöneten Galatasaray Yönetim Kurulu Genel Sekreteri ve Eski Sporcular Derneği Başkanı Cengiz Özyalçın, iki gündür devam eden şuranın büyük faydalar getirdiğini dile getirerek, ''Örneğin dünkü toplantıya katılan G-14 oluşumunun genel müdürü Thomas Kurth, ibret verici şeyler söyledi. 2000 yılına kadar UEFA'da görev yapan Kurth, Galatasaray'ın bu kadar aydın ve aydınlatmaya yönelik bilimsel bir toplantı yapması karşısında hayretler içinde kaldı. Bu benim için son derece mutluluk vericiydi'' diye konuştu. 
     G-14'ün içine girebilmek için bütün üyelerin birden kabulünün şart olmasının kendisinin demokrasi anlayışına uymadığını anlatan Özyalçın, Kurth'un Galatasaray'ı Borussia Dortmund, Marsilya gibi takımlarla özdeşleştirmesini de asla kabul etmediğini anlattı. 
     
     TARAFTARLARA ELEŞTİRİ 
     Cengiz Özyalçın, sezonun başında Konyaspor ile oynadıkları ilk maçta yönetimi protesto eden sarı-kırmızılı taraftarları da eleştirdi. 
     Konyaspor maçına çıkarken protestoların başladığını hatırlatan Özyalçın, sözlerini şöyle tamamladı 
     ''İnsanlar işine başlarken birbirlerine 'günaydın' diye hitap ederler. Takım Konyaspor maçına çıkacak, neler oluyor. Galatasaray büyük bir fırtınadan geçiyor. Bu yönetim, öbür yönetim, kim olursa olsun, hepimiz özümüzde Galatasaraylıyız. Maçta tek afişler, tek renkler, böyle mantık yoktur. Futbol mu oynayacağız, bir takım tesislerimizin irdelenmesini tribünlerde tartışacağız. Galatasaray futbol takımının maçında Kalamış Tesisleri'nin bağırılmasının mantığı nedir Böyle Galatasaraylılık olmaz, Galatasaray birliktir, beraberliktir, herkes Galatasaraylı olamaz.'' Özyalçın, Galatasaray'da biraz doymuşluk da gördüğünü vurgulayarak, ''Kulübün ciddi toplantılarında, maçlarda, projelerin anlatımında çok az insan bulunuyor. Bir Galatasaraylı üye olmuşsa, Galatasaray rozeti takmış ve bundan onur duymuşsa, hatta formasını giymişse Galatasaray ile birlikte olmak onun vazifesidir'' ifadesini kullandı. 
     
     ''FENERBAHÇE'NİN KAÇAK TESİSLERİNİ YETKİLİLER AÇTI'' 
     Yönetici Özyalçın, Yüzme ve Sutopu Şubesi'nin Kalamış Tesisleri'nde kalmak istediğini vurgulayarak, ancak burada yasal izinleri alabilmek için büyük zorluklar çektiklerini dile getirdi. 
     Tesislerle ilgili bir belgeyi alabilmek için 11 ay uğraştıklarını dile getiren Özyalçın, şöyle konuştu 
     ''Kalamış tesislerimizin yanındaki tesisleri Fenerbahçe Kulübü kaçak yapmış, 12 tane yıkım kararı var ve bunun belgesi bulunuyor. Fenerbahçeli bir şehir planlamacısı bunu yetkili her organa şikayet etti, ancak en son şikayetinden 4 gün sonra yetkililer bu tesisi törenle açtı. Biz ise Galatasaray Milli Emlak'tan 1 belgeyi 43 gündür bekliyoruz, gelmedi. Bu işin çabuklaşması için Ankara'ya gideceğiz.'' Özyalçın, Kalamış'ta 1 1000 imar planı içinde yüzde 3'lük imar izni bulunduğunu, ancak Fenerbahçe'nin burada devasa bir tesis yaptığını dile getirdi. Kendilerinin hiçbir zaman yasal yollar dışına çıkmayacağını vurgulayan Cengiz Özyalçın, bunun için eleştirileceklerini de bildiğini söyledi. 
     Yapılan yeni bir yasa ile Fenerbahçe Burnu'nun ''Çayır, çadır ve yeşil alan'' olarak tespit edildiğini kaydeden Cengiz Özyalçın, ''Burada tesisi bulunan İYİK, Galatasaray ve Fenerbahçe kulübü olarak buna itiraz ediyoruz'' dedi. 
     
     AMATÖR BRANŞLAR SUNUM YAPTI 
     Şuranın son gününde voleybol, yüzme, sutopu, atletizm ve basketbol branşları temsilcileri, sorunlar ve çözümleri hakkında sunum yaptı. 
     Atletizm branşı adına konuşma yapan Türker Arslan, şubenin yıllık 52 milyar lira ödeneğinin bulunduğunu, ancak bunu dahi alamadığını açıkladı. Bunun üzerine devreye giren Eski Sporcular Derneği Başkanı Özyalçın, böyle bir şeyin olmaması gerektiğini vurgulayarak, dernek olarak önümüzdeki dönemden itibaren bu branşa sponsor olmak istediklerini açıkladı. 
     Voleybol şubesinde A takımların ligde 5. ve 6.'lığının hedeflendiği açıklanırken, gelirlerin artırılması için bir şirket ile isim evliliği yapılması ve bir salonunun olmasının gerektiği vurgulandı. 
     Basketbol branşı ile ilgili konuşma yapan eski sporcu Cihat Levent, bu branştaki düşüşün ana sebebinin eski sporcu büyüklerin, başkan Özhan Canaydın'a basketbol şubesinin özerkleştirilmesini empoze etmesi, bunun sonucu olarak da özerklikle meydana gelen oluşumun gelir sağlamakta zorluk çekmesi olduğunu anlattı. 
     Toplantıya, sunumu gerçekleştirilen 15 kişi dışında kimsenin katılmaması dikkat çekti. 
     
</TEXT>
</DOC>
