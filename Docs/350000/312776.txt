<DOC>
<DOCNO> 312776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/magazin/amag.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kansere inat saçsız söyledi 
</HEADLINE>
<TEXT>


Kemoterapi sonrasındaki ilk konserinde Kazım Koyuncu'ya destek çoktu. Destek pankartı açan hayranlar, sanatçı dostlar ve kendisi gibi 'saçsız' orkestra elemanları 

Deniz Altuntaş 

Etnik rock müzik sanatçısı Kazım Koyuncu, 28 Ocak'ta gerçekleştirilmesi planlanan, ancak rahatsızlığı nedeniyle 4 Şubat'a ertelenen konserini önceki akşam Yeni Melek Gösteri Merkezi'nde verdi. 
Kanser tedavisi gören Koyuncu, sakalını ve saçlarını kestirdiği için hayranlarının karşısına bereyle çıktı. Orkestrası da, Koyuncu'ya destek vermek için saçlarını kestirmişti. Hayranları, şarkılarını Lazca seslendiren Koyuncu'ya coşkuyla eşlik etti. Konsere doktorlarından aldığı özel izinle çıkan Koyuncu için sigara içen izleyiciler anonslarla uyarıldı. 

'Boğazımda düğümlenir' 
Sevenlerine kendisini yalnız bırakmadıkları için teşekkür eden Koyuncu, "Bu gece sadece şarkı söylemeye ruhum dayanacak. Çünkü sizlere bir şeyler söylemeye kalkışırsam onlar boğazımda düğümlenecek" dedi. Koyuncu ara verdiğinde ise sanatçı dostları Erkan Oğur, İsmail Hakkı Demirci, Bülent Ortaçgil ve Haluk Levent, sevilen şarkılarını söylediler. 

'Birkaç ay ayrıyız' 
Konserde hastalığıyla ilgili espriler de yapan Koyuncu'nun şu sözleri sevenlerini duygulandırdı "2 haftadır konser için uğraşıyorum. Geçen bir rüya gördüm. Beşinci şarkıda uyuyorum, uyanıyorum. Siz gidiyorsunuz, konser bitmiş. 'Nereye gidiyorsunuz ' diye soruyorum. Yine herkes gidiyor. Birkaç ay ayrı kalacağız. Yine de belli olmaz. Bakarsınız daha erken gelirim." 


</TEXT>
</DOC>
