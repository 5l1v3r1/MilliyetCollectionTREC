<DOC>
<DOCNO> 311782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur23.html </URL>
<DATE> 2005/02/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eşini ve belediye başkanını öldürdüğü iddiasıyla aranan kişi yakalandı 
</HEADLINE>
<TEXT>

     Rize'nin İkizdere İlçesi'nde, eşini ve eski belediye başkanını öldürdüğü iddiasıyla, 14 aydır aranan kişi yakalandı. 
     AA muhabirinin İl Jandarma Komutanlığı yetkililerinden aldığı bilgiye göre, ilçeye bağlı Sivrikaya Köyü yakınında, eşi Cedide A. 38 ile Kalkandere İlçesi Yolbaşı Beldesi eski Belediye Başkanı Şaban Kamiloğlu'nu kafalarına sert bir cisimle vurarak öldürdüğü iddia edilen Hayrullah A. 45 , jandarma ekiplerince Rize'de yakalandı. 
     Yurt dışına çıkmaya çalıştığı belirtilen Hayrullah A. gözaltına alınarak adliyeye sevk edildi. 
     2 Kasım 2003'te, Kalkandere İlçesi Yolbaşı Beldesi eski Belediye Başkanı Şaban Kamiloğlu ile Hayrullah A. 45 ve Cedide A. 38 çifti, ziyaret amacıyla gittikleri Erzurum'un İspir İlçesi'nden Sivrikaya Köyü'ne gelmişti. Cedide A. ile Şaban Kamiloğlu, köyün yakınlarında, kafalarına sert bir cisim vurularak öldürülmüş olarak köylüler tarafından bulunmuştu. Hayrullah A'ya ait olduğu tahmin edilen otomobil, ilçe çıkışında terk edilmiş olarak bulunmuştu. 
     
</TEXT>
</DOC>
