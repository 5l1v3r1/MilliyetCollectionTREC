<DOC>
<DOCNO> 349391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo03.html </URL>
<DATE> 2005/06/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beşiktaş'ta umutlar 4.'üncü maça odaklandı 
</HEADLINE>
<TEXT>

     Beşiktaş Kulübü Yönetim Kurulu Basın Sözcüsü ve Basketbol Komitesi Başkanı Yahya Kemal Gençer, Efes Pilsen ile oynadıkları Türkiye Basketbol Ligi play-off final serisi 3. 
     maçında ekip olarak bir takım eksikleri olduğunun göze çarptığını ifade ederek, "Bunları düzelterek, finalin 7 Haziran Salı günü oynayacağımız 4. maçını kazanıp tekrar iddialı duruma gelmeye çalışacağız" dedi. Yahya Kemal Gençer’in, Beşiktaş’ın resmi internet sitesine yaptığı açıklamada, Efes Pilsen ile çetin bir maç oynadıkları belirtilerek, "Bizim takımımız 30 sene sonra oynadığı böyle bir finale her ne kadar hazırlıklı gelse bile, karşımızdaki takım yılların şampiyonu Efes Pilsen. Nitekim bir takım eksikliklerimiz göze çarptı. Onları düzelterek, inşallah salı günü oynayacağımız maçı kazanarak şampiyonluk için tekrar iddialı bir hale gelmeye çalışacağız" ifadelerine yer verildi. Maçta yaşadıkları bir olayla ilgili şikayetini de dile getiren Gençer, şu görüşleri açıkladı "Bandırma Banvitspor ile sezon içerisinde Eskişehir’de oynadığımız maçta saha ihlali nedeniyle bizim antrenörümüz ceza almıştı. Bugün Efes Pilsen bunu defalarca yaptı, fakat hiçbir ses çıkmadı. Uyarıda bulunuldu, ancak yine bu hareket tekrarlandı. Burada bir kararlılık gösterilmesi ve çifte standarttan uzaklaşılması lazım. Biz kulüp olarak, basketbol şubesi olarak gereken önlemleri alıyoruz. Zaten iş meydanda. Beşiktaş bu sene gayet iyi neticeler aldı. Liglere yeni bir anlam kazandırdı. Biz kulüp olarak yenilikleri getirmeye devam edeceğiz." Bu arada, Beşiktaş Basketbol Şube Kaptanı Şenol Demirağ ise Efes Pilsen mücadelesinde takıma büyük destek veren siyah-beyazlı taraftarlara teşekkür etti. Demirağ maç sonrasında yaptığı açıklamada, "Efes Pilsen’in gücü ortada. Kazanabilirdik, kazanmak için çıktık fakat olmadı. Biraz takımın ve antrenörün konsantresi bozuldu. Önümüzdeki maça bakacağız. O mücadeleyi kazanıp tekrar seriyi Akatlar’a getirmek istiyoruz. Ben yine taraftarlarımıza çok teşekkür ediyorum. Buraya kadar gelip desteklediler. Bundan sonra da destekleyeceklerine inanıyorum" diye konuştu. 
     
</TEXT>
</DOC>
