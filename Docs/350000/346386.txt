<DOC>
<DOCNO> 346386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy07.html </URL>
<DATE> 2005/05/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ticari kuruluş, ürünler, reklamlar ve bilimsel tezler Türkçe olacak 
</HEADLINE>
<TEXT>

     AK Parti Karaman Milletvekili Mevlüt Akgün, Türkçe’nin kullanımı ve yabancı dil öğrenimi ile ilgili kanun teklifini, TBMM Başkanlığı’na sundu. 
     Ticari kuruluş ve ürünlerde Türkçe kullanımını düzenleyen teklife göre, ticari kuruluşların ad ve unvanları, mal, ürün ve hizmet adları ile kısaltmaları zorunlu olacak. 
     Levha, tabela ve ambalajlarda da öncelikle Türkçe kullanılacak. 
     Levha ve tabelalarında ikinci dil kullanan ticari kuruluşlar, reklam vergisini 4 kat fazla ödeyecek. 
     Her türlü ilan, reklam ve tanıtım, öncelikle Türkçe yapılacak. 
     Zorunlu olarak başka dillere yer verilmesinin gerektiği durumlarda önce Türkçe sonra diğer diller kullanılacak. 
     Kamuya açık bir yerde veya toplu taşıt aracında halkı bilgilendirmek amacıyla yapılan tüm tanıtım ve duyurularda, zorunlu olarak Türkçe kullanılacak. 
     Kamu kurum ve kuruluşları ile noterlerde her türlü belge, sözleşme ve yazışma Türkçe olarak hazırlanacak. 
     Kamu kurum ve kuruluşların ve kamu tüzel kişiliklerinin düzenlediği her türlü toplantı ve gösterinin dili Türkçe olacak. 
     
     SPİKERLERE BELGE ZORUNLULUĞU 
     Teklif, radyo ve televizyonlarda spikerlik ve sunuculuk yapanların, Türkçe’yi yanlışsız telaffuz ettiklerini gösterir "Sunuculuk Belgesi"ne sahip olmaları zorunluluğunu getiriyor. 
     Söz konusu belgeyi, "Sunuculuk Belgesi Kurulu" verecek. Kurul, Türk Dil Kurumu Bilim Kurulu’nun seçeceği 3, Devlet Tiyatroları’nın seçeceği 2, üniversitelerin Türk Dili bölümden YÖK’ün seçeceği 2, RTÜK’ün seçeceği 1, TRT’den 1, Türkiye Gazeteciler Cemiyeti’nden 1, Ankara Gazeteciler Cemiyeti’nden 1 olmak üzere, toplam 11 üyeden oluşacak. 
     
     BİLİMSEL TEZLER TÜRKÇE 
     Teklifte, sınavlarda, yazışmalarda, kamuya veya özel sektöre ait eğitim kurumlarında hazırlanan tezlerde ve bilimsel yazılarda kullanılacak dilin Türkçe olması öngörülürken, eğitim ve öğretimin her basamağında Türkçe kullanılması zorunlu kılınıyor. 
     
</TEXT>
</DOC>
