<DOC>
<DOCNO> 311488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas06.html </URL>
<DATE> 2005/02/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Cinsel tercih geni yokmuş 
</HEADLINE>
<TEXT>

     Homoseksüellerin gen dizilimi incelendi, 'gay' geni bulunamadı Cinsel yönelimde belirleyici tek bir gen yok. Homoseksüellikte birden çok gen ve çevresel faktörler etkili... 
     
      BBC - LONDRA 

      Homoseksüelliğin nedenlerini araştıran uzmanlar, cinsel yönelimde tek bir belirleyici gen bulunamayacağını, birçok gen ve çevresel faktörlerin etkili olduğunu açıkladı. ABD'li araştırmacılar, tüm insan gen dizilimini inceleyerek, "Tek bir 'gay' geni yok" dedi. 
     Human Genetics dergisinde yer alan araştırma, cinsel yönelimlerin tercih meselesi mi olduğuna dair tartışmaya yeni bir boyut kazandırdı. Şimdiye dek erkek homoseksüelliği üzerine yürütülen araştırmalar, anneden oğula geçen X kromozomuna yoğunlaşıyordu. Illionis Üniversitesi'nden Dr. Brian Mustanski ve ekibi, 146 aileden iki ya da daha fazla gay kardeşi bulunan 456 kişinin cinsellikle alakasız 22'şer çift kromozomunu inceledi. 
     Gay kardeşlerde X kromozomundan başka birçok benzer DNA dizisinin paylaşıldığını gözleyen ekip, bu kardeşlerin yüzde 60'ının, kromozom 7, 8 ve 10 adı verilen üç kromozom üzerinde yer alan DNA'ları paylaştığını açıkladı. Kromozom 10 üzerindeki bulunan bir bölgenin, ancak anneden alındığı takdirde cinsel yönelimle ilgisi bulunduğu vurgulandı. Uzmanlar bunun şans eseri olmadığını, öyle olsaydı bu dizilimlerden en fazla yüzde 50'sinin paylaşılıyor olabileceğini söyledi. 
     Dr. Mustanski, bir sonraki adımın yeni ortaya çıkarılan dizilimlerde cinsel yönelimle ilgili olabilecek genleri tespit etmek olacağını söyledi. Mustanski, "Araştırmamız, bir erkeğin gay ya da heteroseksüel oluşunu belirlemede birden fazla genin etkili olduğunu gösterdi. Cinsel yönelim karmaşık bir özelliğe sahiptir. Tek bir 'gay' geninden bahsedemeyiz. Şu an sahip olduğumuz en iyi tahmin, birçok genin çevresel etkilerle birlikte rol aldığı"dedi. 
     
     'Bizim için eşitlik önemli' 
     Britanya'daki gay hakları vakfı Stonewall ise sonucu, "Cinsel yönelimin doğuştan ya da yetişmeden oluşuna bakmaksızın, lezbiyen ve gay'lerin eşit muamele görmesi önemli" diye yorumladı. 
     
</TEXT>
</DOC>
