<DOC>
<DOCNO> 346277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yazar/pulur.html </URL>
<DATE> 2005/05/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bu dünyada rahat yok 
</HEADLINE>
<TEXT>


ARAP, "La-rahate fi-d-dünya " dermiş, yani dünyada rahat yoktur. 
Rahmetli babaannemiz de böyle derdi... 
Dünyada rahat yoktur. 
Gerçekten, bu dünyada rahat yok 
Tam biraz rahatlar gibi oluyoruz, birilerine rahat batıyor. 
Tam nefes alıyoruz, kulakları çınlasın, Timur Selçuk'un "Ekonomi tıkırında" şarkısını söyleyeceğiz, hemen birileri pişmiş aşa su katıyor. 
Yahu durun biraz, ekonomide 9.9 büyümüşüz, enflasyon düşe düşe yerlere serilmiş, tam ohhh diyeceğiz, hemen münafıklar ensemizde boza pişiriyor 
"Bu nasıl büyüme, bu nasıl enflasyon düşmesi Git çarşı pazarı dolaş, git yarım kalmış, ya da temeli atılmış yatırımlara bak, çivi çakan yok 18 milyon yoksul insan var, bir milyona yakın insan açlık sınırının altında..." 

BUNLAR muhalif değil, münafık, biz nefeslenelim, diyoruz. Onlar hangi telden çalıyor. 
Ya IMF'ye ne oluyor 
Yahu, 1999'dan beri ne deseler "Lebbeyk sultanım" diyoruz, "Emrin başımın gözümün üstüne " diyoruz, "Sen emret, biz sürünelim " diyoruz. 
Yine de yaranamıyoruz... 

GEÇENLERDE Türkiye için bir rapor yayımlamışlar 
"Kamunun borç stoku çok büyük" diyorlarmış. 
"Cari işlemler, döviz açığı çok büyük" diyorlarmış. 
"Kamuda ve özel sektörde büyük döviz riski var" diyorlarmış. 
"Dalgalı kura rağmen döviz fiyatlarında hızlı bir sıçrama olabilir" diyorlarmış. 
"Faiz oranları aşağı inebilir ama birden tırmanışa geçerse, şok olur" diyorlarmış. 
"Türk ekonomisi kırılganlıktan kurtulamadı" diyorlarmış... 

İNSAF yahu, IMF'de insafın adı yok mu 
Biz, IMF ne derse onu yapmadık mı, hatta Amerika'dan da istedikleri adamı, Kemal Derviş'i getirip ekonomiyi ona teslim etmedik mi 
Eee, nedir, ne oluyor 
Bereket versin, bu IMF raporu büyük gürültü koparmadı, eskiden olsaydı... 
Nerede eski bozgunu muhalefet, nerede eski gazetelerin sekiz sütun manşetleri 
Her şeye rağmen rahatımız iyi 
IMF ne derse desin, düşen enflasyon, 9.9 büyüyen Türkiye... 
IMF halt etmiş 

AMA durmazlar ki, bizim münafıklar söz dinler mi 
İşte bunlardan biri Güngör Uras, soruyor 
"Sayın okurlarım, sayın halkım Dikkat buyurunuz, 1999 yılından bu yana IMF kumandasında gıkımız çıkmadan, ne istenirse yaptık, şimdi kalkmışlar durumunuz tehlikeli diyerek bize masal anlatıyorlar." 
Hah, bir bu eksikti, IMF'ye kafa tutmak... 

HEM canım, IMF ne istiyor ki 
"Maaşlar, ücretler azaltılsın, vergiler artırılsın, insanlar daha az harcama yapsın, iç talep daha da küçülsün, iç piyasada yaprak kımıldamasın..." 

BU ne demek 
Güngör Uras'a göre şu demek 
"Memura, emekliye, işçiye, çiftçiye, esnafa, ekmeğe, peynire, zeytine, soğana gidecek para, faizciye gitsin " 
Tabii faizciye gidecek 
Memura, işçiye, emekliye, esnafa mı gidecek 
Onlar kümesteki kazlar, yol yolabildiğin kadar. 
Arada sırada can havliyle ötseler bile, çok ötenin kafası kesilir olur biter 



</TEXT>
</DOC>
