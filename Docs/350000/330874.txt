<DOC>
<DOCNO> 330874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas03.html </URL>
<DATE> 2005/04/06/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Britney Spears ile kocasının evliliği 'reality şova' dönüşüyor 
</HEADLINE>
<TEXT>

     Ünlü pop müzik şarkıcısı Britney Spears ve kocası Kevin Federline'in nişanlılık ve evlilik dönemlerine dair hazırlanan belgesel nitelikli ''reality şov''un bir televizyon kanalı tarafından dizi halinde yayınlanacağı bildirildi. 
     Amerikan UPN televizyonu tarafından yayınlanacak olan reality şov dizisinde, çiftin kendileri tarafından çekilen ve daha önce hiçbir yerde yayınlanmamış olan özel hayatlarını konu alan özel video görüntülerin de yer alacağı kaydedildi. Altı bölümden oluşacak dizi bu yıl içinde yayınlanacak. 
     Dizinin Los Angeles'da tanışan çiftin daha sonra Avrupa'ya turneye çıkması ve Britney Spears'ın konserleri sırasında arkasında dans eden Federline ile olan ilişkisinin nasıl geliştiğini konu alan bir hikayeyle başlayacağı kaydediliyor. 
     UPN'in de Eylül ayında evlenen çift hakkında bazı çekimler yaptığı belirtilirken, Spears'ın Federline ile olan evliliğinin 9. ay içinde olduğu, bunun da ikinci evliliği olduğu hatırlatılıyor. Spears, 2004 Ocak ayında Las Vegas'da çocukluk arkadaşı Jason Alexander ile evlenmiş ancak bu evliliği sadece 55 saat sürmüştü. 
     Geçen hafta da Amerikan bulvar gazetelerine malzeme olan Birtney Spears, bu gazetelerin hamile olduğuna ve Federline ile evliliklerinin tehlikede olduğuna dair haberlerine sert tepki göstermişti. 
     
</TEXT>
</DOC>
