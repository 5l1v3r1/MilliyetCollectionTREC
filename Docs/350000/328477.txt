<DOC>
<DOCNO> 328477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun50.html </URL>
<DATE> 2005/03/30/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Türk imamın sınırdışı edilem kararı durduruldu 
</HEADLINE>
<TEXT>

     Almanya'nın başkenti Berlin'deki bir gösteri sırasında terör saldırılarını onayladığı ve verdiği vaazlarda Almanlara hakaret ettiği gerekçesiyle imam Yakup Taşçı hakkında Berlin Yüksek İdare Mahkemesi tarafından verilen sınır dışı edilme kararı, Berlin Anayasa Mahkemesi'nce durduruldu. 
     Taşçı'nın avukatlarından Abdürrahman Vural, Berlin Eyaleti Anayasa Mahkemesi ve Federal Anayasa Mahkemesi'nin, Taşçı'nın sınır dışı edilmemesi yönünde yaptıkları başvuruyu kabul ettiklerini ve olayı yeniden araştırarak karara bağlayacaklarını söyledi. 
     Davanın Berlin Eyaleti Anayasa Mahkemesi'nde ele alınmasını talep ettiklerini kaydeden Vural, Taşçı'nın sınır dışı edilmesi yönünde nihai karar alınması durumunda, gelecekte tüm Türklerin sadece şüphe ya da yanlış anlamalar nedeniyle de sınır dışı edilebileceklerini söyledi. 
     Taşçı da, yaptığı yazılı açıklamada, kendisine yönelik suçlamaları reddederek, ''Sınır dışı edilmeye çalışılmam hukuka aykırı ve sadece siyasi amaçlı'' görüşünü savundu. 
     
</TEXT>
</DOC>
