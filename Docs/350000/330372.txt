<DOC>
<DOCNO> 330372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko08.html </URL>
<DATE> 2005/04/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Aktuğ Trabzonspor olarak hedefimiz 100 milyon dolarlık bütçe 
</HEADLINE>
<TEXT>

     Trabzonspor Kulübü Başkanı Atay Aktuğ, ''Trabzonspor Sportif A.Ş'nin halka arzında hedeflerinin, kulübün bütçesini 100 milyon dolarlar seviyesine ulaştırmak olduğunu'' bildirdi. 
     Aktuğ, Trabzonspor Sportif A.Ş'nin halka arzı konusunda, yatırımcıları bilgilendirmek amacıyla Conrad Otel'de düzenlenen toplantıda yaptığı konuşmada, Trabzonspor'un bir Anadolu kulübü olarak Türkiye'de ilklere imza attığını kaydetti. 
     Halka arz konusunda, şampiyonlukların İstanbul'dan Anadolu'ya taşınması örneğinde olduğu gibi öncü olacaklarını ifade eden Aktuğ, Trabzonspor'un halka arzının, diğer Anadolu kulüplerine de örnek olmasını umduğunu söyledi. 
     Aktuğ, futbolun dünyada endüstrileştiğini anlatarak, ''Büyük kulüplerin bütçeleri 100 milyon dolarları aşmış. Trabzonspor olarak bizim de hedefimiz, kulübün bütçesini 100 milyon dolarlara ulaştırmaktır'' diye konuştu. 
     Trabzonspor'un hisselerinin değerli olduğunu ifade eden Aktuğ, yatırımcıların, karın yüzde 100'ünü, temettü olarak alabileceğini söyledi. 
     Aktuğ, sadece sportif başarıya bağlı olmayan bu yatırıma, yatırımcıların ilgi göstereceğini tahmin ettiklerini dile getirerek, ''Taraftarların borsada ne işi var ' diye düşünülebilir. Ama bütün taraftarların, Trabzonspor'un hisselerine sahip olarak, takımlarına ortak olmalarını diliyorum'' şeklinde konuştu. 
     
     ''GÖKDENİZ'İN ŞUTU KADAR ETKİLİ...'' 
     Denizbank Genel Müdürü Hakan Ateş de, ''Trabzonspor'un halka açılma süreci, Gökdeniz'in şutu kadar sert ve etkili olacak'' dedi. 
     Daha önce de bir spor kulübünün halka açılmasına aracılık ettiklerini ve kulübün o yıl şampiyon olduğunu belirten Ateş, Trabzonspor için de aynı dileklerde bulunduklarını dile getirdi. 
     Ateş, Trabzonspor'un yatırımcı sayısının, taraftarlarının kat kat üzerinde olacağına inandıklarını kaydetti. 
     Deniz Yatırım Genel Müdürü Cafer Bakırhan ise giderleri sınırlandırılan Trabzonspor Sportif A.Ş'de önümüzdeki dönemde 16-20 milyon dolar arasında net kar göründüğünü ve bu karın tamamının temettü olarak ortaklara dağıtılacağını söyledi. 
     Halka arzın 29 aracı kurumdan oluşan konsorsiyumla gerçekleştirileceğini belirten Bakırhan, Trabzonspor Sportif A.Ş'nin hisse fiyatının 5.25 YTL olarak belirlendiğini ve 6-7-8 Nisan tarihlerinde talep toplayacaklarını bildirdi. 
     
     İMKB BAŞKANI BİRSEN 
     İstanbul Menkul Kıymetler Borsası İMKB Başkanı Osman Birsen de, Trabzonspor'un halka arzının, Anadolu-İstanbul rekabetinin yalnız spor alanında değil, kurumsallaşma ve başarı alanında da devam ettiğinin göstergesi olduğunu kaydetti. 
     Birsen, Trabzonspor'un geçmişteki sportif başarılarını, kurumsal başarısıyla da süsleyeceğini ifade etti. 
     İMKB'in, dünya borsaları içinde yerini aldığını dile getiren Birsen, ''İMKB'nin geçmiş dönem itibariyle yarattığı kaynak 23.5 milyar doları bulmuştur. Bu, Türk ekonomisi için çok büyük bir katkıyı ifade eder. Zaman zaman eleştirilmiş olmakla birlikte, şu anda dünyanın 22. borsasıdır. Trabzonspor'un katılımıyla daha da güçlü olduğumuzu hissediyoruz'' diye konuştu. 
     Trabzonspor Kulübü Başkanı Atay Aktuğ, toplantının sonunda Zorlu Holding Yönetim Kurulu Başkanı Ahmet Nazif Zorlu'ya Trabzonspor forması hediye etti. 
     Zorlu, Vestel Manisaspor'u da Süper Lig'e taşıyarak, Trabzonspor örneğinde olduğu gibi halka arz edeceklerini belirterek, ''Trabzonspor, taraftarıyla, futboluyla kendisini bütün dünyaya tanıtmış ve bugün de halka arz ediliyor. Ben Trabzonspor'un buna layık olduğuna inanıyorum'' dedi. 
     
</TEXT>
</DOC>
