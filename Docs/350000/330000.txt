<DOC>
<DOCNO> 330000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/axspo02.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayı veren... 
</HEADLINE>
<TEXT>


Fenerbahçe Başkanı Aziz Yıldırım, Real Madrid'in talip olduğu Alex'i satma gibi bir düşüncelerinin bulunmadığını, ancak 25 milyon dolar getiren herhangi bir takıma "Evet" diyebileceklerini belirtti 

CÜNEYT KARAKAYA 


İspanya'nın Real Madrid kulübünün, Fenerbahçe'nin yıldız oyuncusu Alex'e talip olması Başkan Aziz Yıldırım'ı şaşırtmadı. Yıldırım, "Hedeflerimiz ortada. Alex'i de, Anelka'yı da vermek istemiyoruz. Ancak büyüklüğümüzü de kimse inkar etmesin. Ne kadar kaliteli oyunculara sahip olduğumuz görülüyor. Önümüzdeki sezon kadromuza katacağımız isimlerin de çok talibi olacak" yorumunu yaptı. 
Alex'i çok istemeleri halinde 25 milyon dolar getiren takıma verebileceğini de sözlerine ekleyen Aziz Yıldırım, "Biz nasıl büyük takımların kapısını çalıp, onlardan oyuncu alıyorsak, bu kulüpler de belirlediğimiz rakamları öderlerse bizden futbolcu transfer edebilirler" diye konuştu. 
Bu arada Teknik Direktör Daum'un, Alex'in satılmasına karşı çıktığı bildirildi. Alman hocanın sözleşme şartlarını konuşmak için salı veya çarşamba günü Başkan Aziz Yıldırım ile bir araya geleceği öğrenildi. 

Düğmeye basıldı 

Yönetim, sezon sonunda kiralık sözleşmesi bitecek olan Nobre'nin bonservisini alabilmek için çalışmalara başladı. Dış İlişkiler Sorumlusu Hakan Bilal Kutlualp'in Brezilya'nın Cruzeiro Kulübü ile temasa geçtiği ve nabız ölçtüğü öğrenildi. Cruzeiro'nun yüksek bonservis ücreti istediği, Fenerbahçe'nin rakamı düşürebilmek için çaba sarfettiği kaydedildi. Takımda kiralık oynayan Luciano için ise sezon sonunun beklendiği bildirildi. 

Samandıra'ya bahar geldi 

ERDOĞAN DERMANCI 

Sarı - Lacivertli futbolcular, Gaziantepspor galibiyetinin ardından dün sabah yaptıkları antrenmanda bir hayli neşeli göründü. İlk on birde mücadele eden oyuncular düz koşunun ardından idmanı bırakırken, Rüştü, Alex, Serhat ve Anelka sadece masaj yaptırdı. Nobre'nin ise tedavisine devam edildi. Mehmet Yozgatlı, Almanya'dan gelen yeğenleri Eray ve Berkay ile antrenman sonrası top oynadı. Bugünü izin yaparak geçirecek olan Fenerbahçe, Sakaryaspor maçının hazırlıklarına yarın çift antrenmanla devam edecek. 


</TEXT>
</DOC>
