<DOC>
<DOCNO> 305159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo09.html </URL>
<DATE> 2005/01/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Basketbolda Avrupa kupalarında bu hafta... 
</HEADLINE>
<TEXT>

     Basketbolda Türkiye'yi Avrupa kupalarında temsil eden 8 erkek ve 2 bayan takım, kupalardaki mücadelelerini, yarından itibaren sürdürecek. 
     Türk takımları, FIBA Avrupa ve ULEB Erkekler Avrupa Ligi'nde 10., ULEB Kupası'nda ise 9. hafta maçlarına çıkacak. 
     ULEB Erkekler Avrupa Ligi A Grubu'nda 17 puanla liderliğini sürdüren Efes Pilsen, İstanbul'da 72-70 yendiği, grupta 14 puan ve averajla 3. sıradaki yerini koruyan Hırvat rakibi KK Cibona VIP Zagreb ile 12 Ocak Çarşamba günü deplasmanda karşı karşıya gelecek. Başkent Zagreb'deki Drazen Petroviç Spor Sarayı'ndaki maç, TSİ 21.40'da başlayacak. 
     C Grubu'nda 14 puan ve averajla 2. sırada bulunan Ülkerspor ise 13 Ocak Perşembe günü, 12 puan ve averajla 6. sırada yer alan İspanya'nın Unicaja Malaga takımıyla İstanbul'da karşılaşacak. Abdi İpekçi Spor Salonu'ndaki maçın başlama saati 19.40. İspanya'daki ilk maçı Türk ekibi 73-62'lik skorla yitirmişti. Her iki karşılaşma da SKY Türk'ten canlı olarak ekrana gelecek. 
     
     ULEB KUPASI 
     ULEB Kupası'nda yarın D Grubu'nda 9 puanla son sırada bulunan Türk Telekomspor, 11 puanla 5. sırada yer alan İtalya'nın Vertical Vision Cantu takımıyla Cantu kentinde karşı karşıya gelecek. Maç, TSİ 21.30'da başlayacak. İki takım arasında Ankara'daki ilk maçı, İtalyan ekibi 82-74 kazanmıştı. 
     F Grubu'nda 13 puan ve averajla 4. sırada yer alan Darüşşafaka ise 13 puanlı grup üçüncüsü İspanyol ekibi DKV Joventut Badalona ile aynı gün İstanbul'da karşı karşıya gelecek. Darüşşafaka Ayhan Şahenk Spor Salonu'ndaki maçın başlama saati 19.30. İspanya'daki ilk maçı, Türk ekibi 93-78 yitirmişti. 
     
     FIBA ERKEKLER AVRUPA LİGİ 
     FIBA Erkekler Avrupa Ligi'nde Türk takımlarından B Grubu'ndaki Beşiktaş 10., A Grubu'ndaki Fenerbahçe ve C Grubu'ndaki Tuborg Pilsener de 9. maçlarını, bugün ve yarın yapacaklar. 
     Haftanın maçları öncesinde gruplarında Beşiktaş 17, Fenerbahçe 14 puanla lider, Tuborg Pilsener de 12 puan ve averajla 3. sırada bulunuyor. 
     3 takımın bu haftaki maç programı ve rakipleriyle yaptıkları ilk maçların sonuçları şöyle 
     
     Bugün 
     Makedonya'da Üsküp 20.30 BC Fersped Rabotniçki Üsküp-Fenerbahçe 109-60 . 
     
     Yarın 
     Ukrayna'da Mariupol 18.00 Azovmash Mariupol-Beşiktaş 83-105 . 
     İzmir'de Atatürk Spor Salonu 19.00 Tuborg Pilsener-Dexia Mons Hainaut Belçika 73-77 . 
     
     FIBA ERKEKLER VE BAYANLAR AVRUPA KUPASI GÜNEY KONFERANSI 
     FIBA Erkekler ve Bayanlar Avrupa Kupası Güney Konferansı'nda Bandırma Banvitspor erkek ve Fenerbahçe ile Ceyhan Belediyesi bayan takımları, play-off'taki ilk maçlarını 13 Ocak Perşembe günü yapacaklar. 
     Bu karşılaşmaların rövanşları ise 19 ve 20 Ocak günlerinde oynanacak ve konferans ''dörtlü finalleri''ne yükselecek takımlar belli olacak. 
     Bu kupalarda Türk takımlarının maç programı şöyle 
     
     Erkekler 
     Bandırma'da Kara Ali Acar Spor Salonu 20.30 Bandırma Banvitspor-Dental Apoel Lefkoşa Kıbrıs Rum Kesimi . 
     
     Bayanlar 
     Adana'da Menderes Spor Salonu 18.00 Ceyhan Belediyesi-Fenerbahçe. 
     
</TEXT>
</DOC>
