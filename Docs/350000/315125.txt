<DOC>
<DOCNO> 315125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo02.html </URL>
<DATE> 2005/02/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Anelka maçtan sonra neler söyledi 
</HEADLINE>
<TEXT>

     Fenerbahçe'nin Fransız futbolcusu Nicolas Anelka, İstanbulspor karşısında iyi oynadıklarını ve galibiyete ulaştıklarını söyledi. 
     İstanbulspor maçında sarı-lacivertli formayla ilk golünü atan Anelka, ağır zemine rağmen çok iyi mücadele ettiklerini belirtirken, Fenerbahçe Şükrü Saracoğlu Stadı'nın atmosferinin de daha önce kendisine anlatıldığı gibi iyi olduğunu söyledi. 
     Gol attığının hatırlatılması üzerine, ''Önemli olan Fenerbahçe'nin galip gelmesidir, benim gol atmam değil'' diyen Fransız futbolcu, henüz 10 gündür takımla çalıştığını, önümüzdeki günlerde çok daha iyi olacağını kaydetti. 
     Anelka, Real Zaragoza ile oynayacakları UEFA Kupası maçına da değinerek, ''Real Zaragoza iyi bir ekip ve zor bir maç olacak. Umarım bugünkü gibi oynar ve sahadan galibiyetle ayrılırız'' dedi. 
     Fransız futbolcu, Türkiye ve İstanbul hakkındaki izlenimlerinin ne olduğu sorusuna ise ''Burada çok mutluyum ve herşey yolunda gidiyor'' diye yanıt verdi. 
     Tuncay Şanlı ise geçen hafta puan kaybettiklerini ve eleştirildiklerini hatırlatarak, ''Bugün iyi mücadele ettik ve iyi bir takım olduğumuzu gösterdik. Ayrıca Anelka'nın gol atması da önemliydi'' dedi. 
     Real Zaragoza ile oynayacakları UEFA Kupası maçına da değinen Tuncay, ''Hedefimiz var, inancımız var. İlk maç burada. Onlar beraberliğe oynayacaklar. Seyircimizden destek ve sabır bekliyoruz. Hedefimiz farklı bir skor alıp oraya avantajlı gitmek'' diye konuştu. 
     
     TOK ''BÜYÜK TAKIMLARA KARŞI İYİ OYNAMIYORUZ'' 

     İstanbulspor Teknik Direktörü Erol Tok, Fenerbahçe karşısında iyi mücadele etmediklerini söyledi. 
     Tok, İstanbulspor'un 3 büyüklere karşı iyi oynayamadığını ifade ederek, ''Bu sezon böyle bir handikapımız var. Büyük takımlara karşı iyi mücadele edemiyoruz. Fenerbahçe daha iyi oynadı ve galibiyeti haketti. Onları tebrik ediyorum'' şeklinde konuştu. 
     İstanbulspor Genel Müdürü Ergün Yücel maçtan sonra teknik direktör Erol Tok ve futbolcu Saffet Akbaş'ın locaların otaparkındaki arabalarının lastiklerinin indirilmesine tepki gösterdi. Yücel, Saffet'in 4, Tok'un 1 lastiğinin indirildiğini belirterek, ''Arabaları buraya koymak için izin alınmıştı. Bu stadı çok güzel yapmışlar, ama bu yakışmadı. Bilerek yapılmış birşey, çok ayıp'' dedi. 

     
</TEXT>
</DOC>
