<DOC>
<DOCNO> 328474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun47.html </URL>
<DATE> 2005/03/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Rusya parlamentosunda yumruklar konuştu... 
</HEADLINE>
<TEXT>

     
Rusya'da, aşırı sağcı Vladimir Jirinovski'nin başkanlığını yaptığı Liberal Demokrat Parti'nin milletvekilleri, Yamalo Nenets bölgesinde yapılan seçimlerin sonuçları yüzünden parlamentoda diğer milletvekilleriyle yumruklaştı. 
     Rusya'nın RIA Novosti haber ajansının bildirdiğine göre, parlamentonun alt kanadı Duma'nın Başkan Yardımcısı Jirinovski, bugünkü oturumda Yamalo-Nenets'te yapılan seçimlerde birçok ihlal yaşandığını söyledi ve bu bölgedeki yönetimin başkanı Yuri Neyolov'u suçladı. Jirinovski, ''Neyolov gibi insanlar ülkemizin utancıdır. Tepkimizi göstermek için oturumu terk ediyoruz'' dedi. 
     Jirinovski'nin partisinden milletvekilleri, parlamentoyu boşalttıkları sırada, kendilerini eleştiren diğer milletvekilleriyle yumruklaşmaya başladı. Bunun üzerine Duma Başkanı Boris Grizlov, milletvekillerine kavgayı durdurmaları çağrısında bulundu ve sükunetin sağlanması için oturuma 5 dakika ara verdi. 
     
Milletvekilleri, sözlü olarak başlayan tartışmanın, Jirinovski'nin müdahil olmasıyla yumruklaşmaya dönüştüğünü söylediler. 
     Yamalo-Nenets bölgesinde 27 Mart'ta yapılan yerel parlamento seçimlerini Kremlin yanlısı Birleşik Rusya Partisi yüzde 60 oranında oy alarak kazanmıştı. 
     Bu arada, Duma Tüzük Komitesi Başkanı Oleg Kovalev, parlamentodaki kavganın ardından milletvekillerinin Jirinovski'nin Duma Başkan Yardımcılığı'ndan alınması konusunu bugün görüşeceğini söyledi. 
     Duma'nın Birinci Başkan Yardımcısı Lubov Siliska da, Jirinovski'ye karşı disiplin maddelerinin işletilmesi gerektiğini belirterek, ''Erkekler anlaşmazlıklarını kamuoyu önünde bu şekilde çözmemeli. Eğer kavga etmek istiyorsanız, bu iki kişinin arasında olabilir, herkesin önünde değil. Kavganın nedeni de bence açıkça ortaya çıkarılmalı'' dedi. 
     
Jirinovski'nin Duma Başkan Yardımcılığı görevinden alınmasına birçok liderden destek geldi. Komünist Partisi lideri Gennadi Züganov, Jirinovski'nin görevden alınmasını destekleyeceklerini belirterek, ''Duma'yı çok önceden terk etmesi gerekiyordu'' diye konuştu. 
     Rus Anavatan Partisi lideri Dimitri Rogozin de, Jirinovski'nin istifa etmesini isteyerek, ''Onun bu davranışı tüm Duma'yı bir konuda uzlaştırdı'' dedi. 
     Rogozin, Jirinovski'nin bu hareketi nedeniyle dava açılması ve dokunulmazlığının kaldırılması için savcılığa başvuruda bulunacaklarını sözlerine ekledi. 
     Jirinovski ise Duma'daki kavganın Anavatan Partisi tarafından kışkırtıldığını savunarak, ''Bu bir provokasyondur'' dedi. Partisinin Yamal-Nenets bölgesinde 9 yıldır baskı altında olduğunu ve şimdi de aktif üyelerinin ölüm tehditleri aldığını savunan Jirinovski, ''Bölgesel seçimlerin iptal edilmesi için dava açıyoruz'' diye konuştu. 
     
</TEXT>
</DOC>
