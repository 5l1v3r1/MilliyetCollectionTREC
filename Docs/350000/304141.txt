<DOC>
<DOCNO> 304141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur28.html </URL>
<DATE> 2005/01/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Muhteşem manzaralı kaçak villa yıkıldı 
</HEADLINE>
<TEXT>

     Üsküdar'da kaçak ve ruhsatsız olarak inşa edilen bir villa, İstanbul Büyükşehir Belediyesi ekipleri tarafından yıkıldı. 
     Büyükşehir Belediyesi Zabıta Müdürlüğü ekipleri, bir iş makinesi ve güvenlik güçleriyle birlikte saat 10.00 sıralarında Kısıklı Mahallesi Turistik Çamlıca Caddesi'nde inşa edilen Gürbüz Arıburnu adlı işadamına ait villaya geldiler. 
     Yaklaşık 2 dönüm araziye çelik konstrüksiyon kullanılarak inşa edilmiş villa, 1 saat süren çalışma sonucu tamamen yıkıldı. 
     Bu arada villa sahibinin yakınları, basın mensuplarının villaya girmelerine izin vermedi. 
     Öte yandan Üsküdar Belediyesi Zabıta Müdür Yardımcısı Mehmet Çolak, gazetecilere yaptığı açıklamada, villanın, Üsküdar Belediye Encümeni'nin 20 Haziran 2004 tarih ve 988 sayılı kararıyla yıkıldığını söyledi. 
     Çolak, ''Gürbüz Arıburnu'nun Üsküdar Belediyesi'ne noter kanalıyla başvurup 'villayı kendisinin yıkacağı' taahhüdünde bulunduğunu ve bunun için 20 gün süre istediğini'' kaydederek, ancak Arıburnu'nun söz konusu süre içinde taahhüdünü yerine getirmemesi üzerine yıkımın gerçekleştirildiğini sözlerine ekledi. 
     
</TEXT>
</DOC>
