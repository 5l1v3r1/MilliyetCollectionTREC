<DOC>
<DOCNO> 307873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur12.html </URL>
<DATE> 2005/01/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2 gün önce tutuklanan 3 terörist, Vali Tan'a saldırıyla bağlantılı çıktı 
</HEADLINE>
<TEXT>

     Van'da iki gün önce tutuklanarak cezaevine gönderilen terör örgütü PKK Kongra-Gel üyesi 3 teröristin, Vali Hikmet Tan'a yönelik bombalı saldırıyla ilişkilerinin olduğu bildirildi. 
     Van Valiliği'nden yapılan yazılı açıklamada, düzenlenen operasyonla yakalanan ve terör örgütü PKK Kongra-Gel üyesi oldukları, örgüte malzeme aktarımı ile kuryelik görevini yürüttükleri belirtilen Naif Ö, Zahide Ö, Mehmet K, Erkan İ. ve Serdar A'nın 2 Temmuz 2004'te Hacıbekir Caddesi Mavi Plaza önünde Van Valisi Hikmet Tan'ın içinde bulunduğu makam aracına yapılan bombalı saldırıyla ilişkilerinin olduğu belirtildi. 
     Geçen pazartesi günü 3. Ağır Ceza Mahkemesi'ne çıkarılan örgüt üyelerinden Mehmet K, Erkan İ. ve Serdar A. tutuklanarak cezaevine konulurken, Naif Ö. ile Zahide Ö. tutuksuz yargılanmak üzere serbest bırakıldı. 
     Açıklamada, Vali Tan'a yönelik bombalı saldırıyla ilgili 4 kişinin arandığı da belirtildi. 
     
</TEXT>
</DOC>
