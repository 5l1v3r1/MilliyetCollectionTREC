<DOC>
<DOCNO> 321854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy03.html </URL>
<DATE> 2005/03/08/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Çelik Öğrenci affı Meclis'ten aynen geçer 
</HEADLINE>
<TEXT>

     Milli Eğitim Bakanı Hüseyin Çelik, ABD'li yetkililerle temaslarında, Türk öğrenci ve öğretmenlerin bu ülkeye giriş çıkışlarında karşılaştıkları zorlukları gündeme getirdiklerini ve ABD Dışişleri Bakanlığı'nın, konuyu incelemek üzere bir komite oluşturma sözü verdiğini açıkladı. 
     ABD Dışişleri Bakanlığı'nın eğitim ve Avrupa'dan sorumlu yetkilileri ve ABD Eğitim Bakanlığı yetkilileriyle biraraya gelen Çelik, daha sonra Türkiye'nin Washington Büyükelçiliği'nde, temaslarıyla ilgili bilgi verdi. 
     Çelik, Dışişleri Bakanlığı'ndaki temasları sırasında, Türk öğrenci ve öğretmenlerin ABD'ye girişte karşılaştıkları zorlukları gündeme getirdiklerini belirterek, bazen Türkiye'ye tatile giden öğrencilerin, ABD'ye geri döndüklerinde zorluklarla karşılaştıklarını anlattı. Çelik, bu konuları araştırmak üzere Amerikalı yetkililerin, özel bir komite oluşturma sözü verdiğini kaydetti. 
     Türkiye'nin bütün dünyada kayıtlı 70 bin öğrencisi bulunduğunu ve bunlardan 15 bininin ABD'de yüksek öğrenim gördüğünü belirten Çelik, ABD'nin vize ve giriş çıkış işlemlerini zorlaştırmasının Türkiye'den çok ABD'ye zarar vereceğine dikkati çekti. Çelik, Türk öğrencilerin, ciddi bir teknoloji ve bilgi birikimi olduğu için ABD'de eğitim görmeyi tercih ettiğini kaydetti. ABD'nin, Fulbright bursuna katkıda bulunduğu miktarı artırdığına işaret eden Çelik, ''Fulbright'a katkısını artırması ABD'nin, öğrenci değişimini teşvik edici bir tutum içinde olduğunu gösteriyor'' dedi. 
     Hüseyin Çelik, ayrıca Türkiye'de 15 yeni üniversite açmak istediklerini, öğretim görevlisi yetiştirmek üzere ABD'ye öğrenci göndermek istediklerini de kaydetti. 
     Bakan Çelik, Türkiye'nin Fulbright bursuna katkısını ikiye katladığını, ABD'nin ise 2007 yılına kadar katkısını 6 milyon dolara çıkarmayı taahhüt ettiğini kaydetti ve ''Böylece Türkiye, en çok pay alan ülke olacak'' dedi. 
     Türklerin yoğun olduğu New York ve New Jersey gibi eyaletlerde Türk çocukların kendi kültürlerini ve Türkçeyi öğrenmelerine yönelik programlar için destek istediklerini de anlatan Çelik, kendisinin de Türk öğrencilerle temasta bulunduğunu hatırlattı. 
     
     AMERİKAN KARŞITLIĞI 
     Çelik, ABD'nin Avrupa ve Avrasya işlerinden sorumlu Dışişleri Bakan yardımcılığı görevlisi Laura Kennedy ile temaslarında, iki ülke ilişkilerinin daha iyi olması için ciddi bir görüş alışverişi yaptıklarını söyledi. 
     Bir gazetecinin, Türk-Amerikan ilişkilerinde sıkıntılı bir dönem yaşandığı sözlerine karşılık Çelik, ''Kesinlikle hükümet düzeyinde problem olmadığını düşünüyorum. Kennedy ile görüşmemde böyle bir izlenim edinmedim'' dedi. 
     Temaslarında Amerikan karşıtlığı konusunun da gündeme geldiğini ve kişisel görüşlerini aktardığını belirten Çelik, ''Türkiye'de sistematik bir Amerikan karşıtlığı olmadığını, ABD ile müttefik olmanın, her vatandaşın ABD'nin her yaptığını tasvip anlamına gelmeyeceğini, kendi vatandaşlarının da eleştirel olabildiğini, bunların demokrasi içinde tolere edilmesi gerektiğini ifade ettim'' diye konuştu. 
     
     ÖĞRENCİ AFFI 
     Öğrenci affı konusundaki soru üzerine ise Çelik, bu konunun TBMM Milli Eğitim Komisyonu'nda görüşüleceğini ve komisyondan aynen geçeceğini tahmin ettiğini söyledi. Çelik, perşembe günü bu konunun Meclis Genel Kurulu'na gelmesinin beklendiğini ve TBMM'de onaylandıktan sonra tekrar Cumhurbaşkanı'na gönderileceğini kaydetti. 
     CHP'nin, öğrenci affı konusunun bir yıl sonra yeniden gündeme getirilebileceği yönündeki açıklamalarının hatırlatılmasına karşılık Çelik, ''Bu, CHP'nin ortaya attığı zorlama bir yorum'' dedi. 
     Bakan Çelik, TBMM'de reddedilince konunun bir yıl sonra meclise geldiğini, ancak TBMM'de reddetmenin söz konusu olmadığını söyledi. 
     
     AB VE ZORUNLU DİN DERSİ 
     Avrupa Birliği'nin, Türkiye'de din dersinin zorunlu olmasına karşı çıkan açıklamalarının, yanlış bilgilendirmeden kaynaklandığını belirten Çelik, Türkiye'deki din kültürü ve ahlak bilgisi dersinin, din dersi olmadığını anlattı. 
     Gerçek manada din dersi verecek mekanizma olmadığı için bu dersin zaman zaman din dersi gibi bir kimliğe büründüğünü, ancak gerçek anlamda din dersi olarak görülemeyeceğini kaydeden Çelik, ''Mecburi olan ders, AB'de açıklama yapanların söylediği mahiyette değildir'' dedi. 
     Bugün Florida'ya geçecek olan Çelik, Tallahassee ve Miami'de meslek eğitim okulları ve üniversiteleri ziyaret edecek. Çelik, Florida Valisi ve ABD Başkanı George W. Bush'un kardeşi Jeb Bush ile de biraraya gelecek. Bu arada Çelik, Jeb Bush'un, eğitim projeleriyle yakından ilgilendiğini ve Florida'da başarılı uygulamaları olduğunu belirtti. 
     
</TEXT>
</DOC>
