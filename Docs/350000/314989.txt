<DOC>
<DOCNO> 314989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/spo02.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener sinir eder 
</HEADLINE>
<TEXT>


Daum, sürekli kazanmalarının Galatasaray ile Trabzonspor'un sinir sistemini bozabileceğini söyledi, "Bunu Leverkusen'in başında yaşadım. Bayern Münih yendikçe olumsuz etkilenirdik" diye konuştu 

YUSUF KOBAL 


'Şansımız yaver gitmedi' 
İSTANBULSPOR karşısındaki farklı galibiyet, Fenerbahçe Teknik Direktörü Daum'u sevindirirken, Alman hoca bu futbolun yine de Zaragoza mücadelesine yetmeyeceğini belirtti, "UEFA Kupası'nda biraz daha fazlasını vermemiz lazım" diye konuştu. Ofansif bir 11 ile dün sahaya çıktıklarını ve bol gol pozisyonu bulduklarını ifade eden Alman çalıştırıcı, "Maç 10-1 biterdi. Pozisyonlarda şansımız yaver gitmedi" diye konuştu. 

'Anelka'ya sevindim' 
İKİNCİ yarıda defans güvenliğini biraz bıraktıkları için penaltı pozisyonun geldiğini söyleyen Daum, "Rüştü gol yemek istemedi. Ekstra kalitesini sahaya yansıttı ve penaltıyı kurtardı. Özellikle Anelka'nın attığı gole sevindim. Yeni gelen oyuncularda beklenti ve baskı oluşuyor ki, bu gol bu baskıyı aldı" dedi. Önemli oyuncuların yedek kulübesinde olabileceğini vurgulayan Alman hoca, "Hooijdonk da katılacak. Hepsini oynatamam" dedi. 

Geçmişten bir örnek 
DAUM, Galatasaray ile Trabzonspor'un kendilerinden önce oynamalarının takımını etkilemeyeceğini savundu, Fenerbahçe'nin galibiyetlerinin ise rakiplerinin sinir sistemine tesir edebileceğini söyledi. Sarı - Lacivertliler'in çalıştırıcısı, "Bunu Leverkusen'i çalıştırdığım dönemden biliyorum. Lider Bayern Münih kazandıkça, hep biz etkileniyorduk. Bir de unutmamak gerekir ki, bu iki takımla da evimizde oynayacağız" yorumunu yaptı. 

'Hedefleri farklı' 
ALMAN teknik adam, Zaragoza'nın ligdeki konumunun ise kimseyi aldatmaması gerektiğini belirtti. Daum şöyle devam etti "İspanyollar'ın hedefinin bilinmesi lazım. Amaçları uluslararası başarı, ligde de küme de kalmak. Ligdeki sonuçlarla morallerini değerlendirmemek gerekir. Bize karşı çok farklı mücadele edecekler. Zor maç olacak. Çünkü kendilerine UEFA'da hedef koymuşlar. Her alanda fazla hareket etmeliyiz." 

Zaragoza'ya para dopingi 

MEHMET ÇİFTÇİ 

Ödemeler yapıldı 
UEFA Kupası'nda Fenerbahçe'nin rakibi Real Zaragoza'da futbolcular, perşembe günkü mücadele öncesinde moral buldu. İspanyol kulübünde futbolculara bütün ödemeler yapıldı. Uzun süredir futbolcuların birikmiş paralarını alamadığı için başlattığı isyan da Fenerbahçe maçı öncesi tatlıya bağlandı. Ancak Zaragoza, Fenerbahçe maçının TV yayın hakkını hiçbir kanala satamadı. Bu nedenle maçı yerel bir televizyon verecek. 

Beraberlik düşüncesi 
ZARAGOZALI futbolcular, Fenerbahçe karşısında en az bir beraberlik alacağına inanıyor. İspanya Ligi'ndeki konumlarının Sarı - Lacivertliler'i yanıltmaması gerektiğini savunan oyuncular, şimdiye kadar en az 12 puanı hakem hataları nedeniyle kaybettiklerini savundu. Yeni golcülerden Nuno, ilk 11'de sahaya çıkıp, gol atmak istediğini belirtti. Başkan Solans ise Fenerbahçe maçından galibiyet beklediğini ifade etti. 


</TEXT>
</DOC>
