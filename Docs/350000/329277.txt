<DOC>
<DOCNO> 329277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko09.html </URL>
<DATE> 2005/04/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Martta döviz yatırımcısının yüzü güldü 
</HEADLINE>
<TEXT>

     ANKARA ANKA 

Tasarruflarını döviz olarak değerlendirenlerin yüzü 10 aylık aradan sonra mart ayında güldü. Dolarda yüzde 5.3, euroda yüzde 2.9 oranında aylık getiri oluştu. YTL 
     mevduat yüzde 1.3-1.4, altın yüzde 2.9, kamu kağıtları yüzde 1.3-1.6 getiri sağlarken, Borsa yatırımcısının zararı yüzde 10'u buldu. ANKA'nın yaptığı belirlemeye göre, mart ayında en yüksek getiriyi döviz yatırımcısı sağladı. Dolara yatırım yapanlar yüzde 5.3, euroya yatırım yapanlar yüzde 2.9 getiri elde etti. Dolar 10 aylık bir aradan sonra ilk kez yatırımcısına kazandırdı. Döviz sepeti sözkonusu ay yüzde 4.1 kazanç sağladı. İngiliz Sterlini'nde yüzde 3, Japon Yeni'nde de yüzde 2.8 getiri oluştu. Doların ilk üç aydaki getirisi yüzde 0.7 düzeyinde kalırken, bu dönemde euro yatırımcısı yüzde 4.4, sterlin yatırımcısı yüzde 1.9, yen yatırımcısı yüzde 3.4 kayba uğradı. Son bir yıl itibariyle ise dolarda yüzde 2.7, euroda yüzde 8.8, sterlinde yüzde 5.4 getiri oluştu. Yen ise yıllık bazda yüzde 0.2 oranında zarara neden oldu. Döviz sepetinde ilk üç ayda yüzde 1.9 zarar, son bir yılda ise yüzde 5.7 getiri oluştu. 
     
     DOLAR MEVDUATI 
     Tasarruflarını bankada vadeli döviz tevdiat hesabı olarak değerlendirenler, faiz ve kurdaki değişim de dikkate alındığında mart ayında yüzde 5.5-5.6 oranında getiri sağladı. 
     İlk üç ayda dolar mevduatı yatırımcısı yüzde 1.4-2.6, son bir yılda ise yüzde 5.7-6 oranında kazanç elde etti. 
     
     YTL MEVDUAT 
     YTL cinsinden açılan mevduatta, mart ayında yüzde 1.3- 1.4 oranında getiri oluştu. 
     YTL mevduat yatırımcısının ocak-mart dönemindeki getirisi yüzde 4.3-5.5 düzeyinde gerçekleşirken, son bir yıldaki kazancı yüzde 20-21.3 arasında değişti. 
     
     ALTIN YATIRIMCISI DA GETİRİ SAĞLADI 
     Altına yatırım yapanlar, mart ayında yüzde 2.9 oranında getiri elde etti. 
     İlk üç ayda altın yüzde 1.7 oranında kayba neden olurken, son bir yıl itibariyle yatırımcısına yüzde 4.7 kazanç sağladı. 
     
     KAMU KAĞITLARI 
     İstanbul Menkul Kıymetler Borsası İMKB performans endeksine göre, mart ayında 3 aydan 15 aya kadar vadeli kamu kağıtlarında değerlendirilen fonlarda yüzde 1.3 ile yüzde 1.6 arasında getiri oluştu. 
     Kamu kağıtlarının ilk üç aylık getirisi yüzde 4.4-7.1, son bir yıldaki getirisi yüzde 22.6-30.6 arasında gerçekleşti. 
     
     BORSA YATIRIMCISI ZARARDA 
     Mart ayında başlıca tasarruf araçları içinde yalnızca Borsa'da kayıp oluştu. Hisse senetlerine yatırım yapanların, mart ayındaki zararı yüzde 10'u buldu. 
     İlk üç ayda Borsa yatırımcısının yüzde 2.3 oranında getiri sağladığı belirlendi. 
     Borsa'ya yatırım yapanların yıllık bazdaki getirisi ise yüzde 26.6'yı buldu. 
     
</TEXT>
</DOC>
