<DOC>
<DOCNO> 302183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko32.html </URL>
<DATE> 2004/12/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Serdengeçti Elimizde tedavüldeki TL'den çok YTL var 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, Yeni Türk Lirası'na YTL geçiş sürecinde gerekli hazırlıkların tümümün tamamlandığını, şu anda ellerinde, tedavüldeki banknotlardan daha fazla miktarda YTL banknot bulunduğunu bildirdi. 
     Serdengeçti bu arada, Türk Lirası ile YTL'nin, bir yıl boyunca birlikte tedavülde olacağının unutulmaması gerektiğini, bu nedenle vatandaşların, ellerindeki TL'leri YTL'ye dönüştürmek için acele etmelerine gerek olmadığını belirtti. 
     Serdengeçti, YTL'ye geçiş hazırlıkları konusunda hakkında bilgi verdi. 
     29 Aralık 2004 itibarıyla tedavülde yaklaşık 13,1 katrilyon lira değerinde banknot bulunduğunu, basımı tamamlanan Yeni Türk Lirası YTL banknot tutarının ise 14,9 milyar YTL olduğuna işaret eden Serdengeçti, ''diğer bir ifadeyle şu anda elimizde, tedavüldeki banknotlardan daha fazla miktarda YTL banknot var'' dedi. 
     Serdengeçti, 31 Aralık itibarıyla bu tutarın yaklaşık 15 milyar YTL'ye, 15 Ocak itibarıyla ise 16 milyar YTL'ye ulaşacağını açıkladı. 
     
     MADENİ PARALAR 

     Darphane tarafından da, yılsonu itibarıyla 425 milyon YTL değerinde 1.2 milyar adet madeni paranın üretilmesinin planlandığını ifade eden Serdengeçti, ''Darphane de üretim çalışmaları planladığı şekilde yürüttü ve tamamladı'' dedi. 
     YTL banknot ve madeni paraların, ülke genelinde Merkez Bankası'nın 21 şubesinin dışında Ziraat Bankası'nın 86 merkezine de dağıtılarak ve stoklanmış durumda olduğunu belirten Serdengeçti, şöyle devam etti 
     ''YTL banknotların ön yüklemesi kapsamında, banka ve özel finans kurumlarından yaklaşık 1.3 milyar YTL tutarında talep geldi. Bu sayede bankalar ve özel finans kurumları, 1 Ocak'tan itibaren ödemelerini kasalarında bulunan TL banknotlar yerine, Aralık ayında teslim aldıkları YTL banknotlarla yapabilecekler. Ön yükleme çalışmaları 31 Aralık 2004 akşamına kadar devam edecek.'' 
     
     PERAKENDE SEKTÖRÜ 

     Serdengeçti bu arada, perakende sektörünün de içinde olduğu kurumsal müşterilerin, gerek basın toplantılarında gerekse perakende sektörünün yetkilileri ile yapılan toplantılarda vurguladıkları gibi, YTL banknot ve madeni para ihtiyaçlarını ''bankalar ve özel finans kurumları'' aracılığıyla karşılayabileceğini söyledi. 
     Böylece, binlerce şubesi olan süper marketlerin tüm ihtiyaçlarının, sadece 21 Merkez Bankası şubesi ve 86 Ziraat Bankası şubesi tarafından karşılanması yerine, yine binlerce şubesi olan bankaların devreye girmesiyle perakende sektörünü rahatlatacağına işaret eden Serdengeçti, ''bu nedenle bankalara gönderdiğimiz yazılarda, Aralık ayında bizden YTL alırken, kurumsal müşterilerinin taleplerini de dikkate almalarını ve YTL'leri yurt çapında tüm şubelerine dağıtmalarını istedik'' dedi. 
     Serdengeçti, Ocak ayı ve sonrasında, hem banknot hem de madeni para üretimi ve dağıtımının devam edeceğini söyledi. 
     
     ''2005'TE, HER İKİ PARA BİRİMİ BİRDEN KULLANILANILACAK'' 

     Türk Lirası ile Yeni Türk Lirası'nın YTL , bir yıl boyunca birlikte tedavül edileceğinin unutulmaması gerektiğini vurgulayan Serdengeçti, bu nedenle vatandaşların, ellerindeki TL'leri YTL'ye dönüştürmek için acele etmelerine gerek olmadığını belirtti. Serdengeçti, şöyle devam etti 
     ''Bu arada vatandaşlarımıza bir uyarıda daha bulunmak istiyorum. Ellerindeki TL'leri değiştirmek isterlerse, bunları mümkün olduğunca banka ve özel finans kurumlarında değiştirsinler. 
     Özellikle yaşlı vatandaşlarımız, tanımadıkları kimselerle para değişimi yapmasınlar. Diğer yollardan edindikleri YTL'lerin de güvenlik özelliklerini kontrol etsinler.'' 
     
     BANKNOTLARIN TASARIMI DEĞİŞMEDİ 

     Serdengeçti, ''banknotların tasarımının neden değiştirilmediğine'' ilişkin soruyu yanıtlarken, YTL'nin tasarımının 'TL'den tamamen farklı olması gerektiği' yönünde görüşlerin ileri sürüldüğünü hatırlattı ve ''ben bunların, yapılan operasyonun özünün anlaşılmamasından kaynaklanan görüşler olduğunu düşünüyorum'' dedi. 
     YTL'nin tasarımını özellikle değiştirmediklerini anlatan Serdengeçti, ''insanlar, zaten kullanmayı unuttukları madeni paralara alışırken, bir de banknotlar konusunda uyum sorunu yaşamasınlar istedik. Onun için mevcut kupürleri, yine aynı renklerde, aynı resimlerle özetle aynı tasarımlarda basmaya özen gösterdik'' şeklinde konuştu. 
     
     50 VE 100 YTL'LİK BANKNOTLAR NEDEN BASILDI 

     ''Yeni kupürler de geliyor. 50 ve 100 YTL'nin tedavüle çıkarılacak olması kayıtdışılığı artırmaz mı'' şeklindeki soruya karşılık Serdengeçti, banknotların kupür kompozisyonun kayıtdışılığı etkileyen bir faktör olmadığını vurguladı, 'bugün itibarıyla tedavülde en büyük kupürlü banknot 20 milyon TL değil de 10 milyon, hatta 5 milyon TL olsaydı, kayıtdışılık sorunumuz azalırdı denebilir mi '' şeklinde yanıtladı. 
     Aynı şekilde, Euro bölgesinde 200 ve 500 Euro'nun tedavülde olmasının, bu ülkelerde kayıtdışılık sorunu yarattığını söylemenin de mümkün olmadığını söyleyen Serdengeçti, şunları kaydetti 
     ''Bugün en büyük kupür TL, 20 milyon ve tedavüldeki banknotların yüzde 80'inden fazlasını oluşturuyor. Bu durum dahi, 50 ve 100 YTL banknotlara ihtiyaç olduğunu ortaya koyuyor. 
     Neticede 100 YTL'lik en büyük kupürümüz, yaklaşık 75 dolar değerinde satın alma gücü olan bir kupür ki, 50 YTL ile birlikte bu değerdeki bir banknot, gerek bankacılık sisteminin gerekse bankamızın sayım, inceleme, sevkiyat gibi nakit işlemlerini önemli ölçüde rahatlatacak.'' 

     
</TEXT>
</DOC>
