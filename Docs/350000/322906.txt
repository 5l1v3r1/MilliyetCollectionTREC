<DOC>
<DOCNO> 322906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy15.html </URL>
<DATE> 2005/03/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ANAP'ta Mumcu'ya "partiye dönüş" daveti yenilendi 
</HEADLINE>
<TEXT>

     ANAP il başkanları toplantısında, bir süre önce AK Parti'den istifa eden Isparta milletvekili Erkan Mumcu'ya davetin yinelenmesi kararlaştırılırken, yapılan açıklamayla ''yeniden yapılanma'' çalışmaları konusundaki kararlılık ifade edildi. 
     ANAP Genel Başkanvekili Halil İbrahim Özsoy'un açıklamasının ardından basına kapalı gerçekleştirilen il başkanları toplantısı sona ermeden bir açıklama yapıldı. Genel Başkan Yardımcısı Abdülbaki Erdoğmuş, MKYK üyeleri ve belediye başkanlarının da katıldığı toplantıda oybirliğiyle kabul edilen açıklamayı basın mensuplarına okudu. 
     Açıklamada, 1983 yılında ''özgürlükleri ve değişimi hayata geçirmeyi esas alarak'' kurulan ANAP'ın 1991 yılına kadar bu ilkeleri doğrultusunda önemli gelişmelerin öncüsü olduğu belirtildi. Açıklamada, 1991 sonrasında ülkedeki siyasal yozlaşmadan ANAP'ın da etkilendiği ifade edilerek, 2001 yılı Kasım ayında parti içinde ''Çözüm için yeniden yapılanma'' çalışmalarının başlatıldığına işaret edildi. 
     Günümüzde siyasal yaşamda yeniden yapılanmaya olan gereksinimin her zamankinden daha çok belirginleştiği görüşüne yer verilen açıklamada, şöyle denildi 
     ''Anavatan partimiz bu amaca varmanın yolunun partileri halka açmaktan ve halkın denetimine tabi tutmaktan geçtiğine inanmaktadır. Hiçbir Millet Meclisi milletin yüksek sesle dile getirdiği beklentilerine kulak tıkayamaz. Kamuoyunu dinlemek ve kamu alanında oluşan görüşler doğrultusunda yasama faaliyetlerini düzenlemek yükümlülüğü hayata geçirilmelidir. 
     Anavatan Partisi müşterek kurulları yaptıkları toplantıda, Türkiye siyasetinde oluşması gereken yapıya öncülük etmek amacıyla 'yeniden yapılanma' çalışmaları konusundaki kararlılığını kamuoyuna açıklar. 
     Bu çerçevede, kurullarımızın müşterek toplantısında, partimizin Türkiye siyasetine kazandırdığı Sayın Erkan Mumcu'ya yapılan 'partiye dönüş' davetinin tekrarlanmasına karar verilmiştir.'' Erdoğmuş'un açıklaması sırasında toplantı öncesinde Mumcu'nun 19 Mart'ta ANAP'a katılacağını duyuran Özsoy'un salonda bulunmaması dikkati çekti. 
     Açıklamadan sonra basına kapalı devam eden toplantının bitiminde yapılacak MKYK toplantısında, olağanüstü kongre tarihinin karara bağlanacağı bildirildi. 
     
</TEXT>
</DOC>
