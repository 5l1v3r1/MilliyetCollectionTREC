<DOC>
<DOCNO> 320470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur42.html </URL>
<DATE> 2005/03/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sahte rakı olayları, kolonya üreticilerini de tedirgin etti 
</HEADLINE>
<TEXT>

     Türkiye'de son günlerde sahte rakı olaylarıyla gündeme gelen ve ölümlere neden olan metil alkolün kolonya imalatında da kullanımının engellenmesi için, denetimlerin sıklaştırılması istendi. 
     Konya'da, kolonya sektöründe faaliyet gösteren Eti Kolonyaları Ltd Şti sahibi Serdar Fırtına, AA muhabirine yaptığı açıklamada, kolonya üretiminde hammadde olarak kullanılan etil alkolün, yaklaşık 5 yıl öncesine kadar, yalnız Tekel'in alkol fabrikalarından satın alınabildiğini belirtti. 
     Tekel alkol fabrikalarında üretilen etil alkolün, tek elden üretilmesine bağlı olarak fiyatının çok yükseldiğini ve bunun da kolonya üreticilerinin hammadde maliyetlerinin ciddi oranda artmasına neden olduğunu ifade eden Fırtına, şöyle konuştu 
     ''Bu nedenle hammadde maliyetlerinin yüksekliğinden şikayetçi birçok kolonya üreticisi, Rusya, Brezilya, Ukrayna gibi ülkelerden yasal olmayan bir şekilde metil alkol getirmeye başladı. Ancak bu metil alkol, deride tahriş, körlük hatta ölüm gibi ciddi tehlikeler oluşturmasına karşın, kolonyalarda da etil alkol yerine kullanılıyordu. Bu nedenle o yıllarda birçok insan hayatını kaybetti ya da ciddi sağlık problemleriyle karşı karşıya kaldı.'' Bugün de yine aynı sorun yaşanabileceğini belirten Fırtına, şunları söyledi 
     ''Sahte rakı operasyonlarıyla tekrar gündeme gelen metil alkolü, kaçak ve yasadışı yollardan ülkeye getirerek kullanabiliyor. Önceden çok sayıda kolonya üreticisinin kulandığı metil alkolü, bazı kötü niyetli kişilerin tekrar kullanmaması için denetimlerin sıklaştırılması gerekir.'' Geçmişte, ölümlerin yaşanmasının ardından Sağlık Bakanlığı'nın bir dizi önlem aldığını ve metil alkolun ithalatının gümrüklerde denetlendiğini anlatan Fırtına, yalnız Konya'nın yurt dışından yılda 600 ton alkol ithal ettiğini, bu rakam düşünüldüğünde, sektördeki denetimlerin insan sağlığı açısından ne kadar büyük önem taşıdığının görülebileceğini kaydetti. 
     
</TEXT>
</DOC>
