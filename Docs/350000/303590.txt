<DOC>
<DOCNO> 303590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yazar/temelkuran.html </URL>
<DATE> 2005/01/05/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Sigarasız yazı 
</HEADLINE>
<TEXT>


Greta Garbo, başını hafifçe arkaya atıp, en öldürücü alaycı gülümsemesiyle bakar izleyenlere. Bir bukle düşer sağ gözünün üzerine. Filtresiz sigarasından bir nefes çekmiştir bu arada. Dumanı verirken, sigara tutan elinin yüzük ve baş parmağıyla ağzına uzanır. Parmaklarının ucuyla, hakkını vererek parmakların, dudakların ve dilinin ucunun, dilinde kalan tütün parçacığını alıverir tatlı, yumuşak bir hareketle. Sırf bu nedenle bile kadın olunabilir. Sırf bu nedenle bile sigara içilebilir. 
Ama sigarayı bırakıyoruz şimdi. Bunları konuşmak istemiyoruz. 
Gilda olarak Rita Hayworth, uzun, siyah ağızlığıyla sigarasını yakması için uzanırken bir beyefendiye, kaldırıp gözlerini az yukarıya, gözlerine bakardı adamın. Adam orada erirdi herhalde, bilemiyoruz. Sonra bir kahkaha atardı. Saten, uzun sabahlığıyla şöyle bir dolanırdı odanın içinde. Sülün gibi, siyah beyaz bir lemin içinde. 
Biz oturuyoruz tabii bitkin bir keklik gibi odanın ortasında. Sigara içmediğimize, dumanla salınamadığımıza göre... 
Ava Gardner, dumanı en yoğun çıkarabilen kadındı herhalde. Duman, ağzının önünde kesif bir bulut oluşturur, sanki bir süre, öylece yüzünün önünde kalırdı. Ava Gardner hep dumanın arkasından görünürdü. Kümülüs, kümülüs... 
Bizim yüzümüz şimdi rahatsız edici bir netlikle ortada... Ne sirrüs ne kümülüs, hiç bulutsuz, şımarık bir yaz günü gibi... 
Ressam Frida Kahlo, parçalandıkça cinsiyetsizleşmiş bedeninin tamamıyla çekiyordu herhalde dumanı. Bütün hayatın üzerine çizdiği Frida resminde sigara, herhalde bir organ kadar oradaydı. Bir organ kadar bedenine bağlı... Başkaldırının bir aracı gibi savrulan dumanda muhtemelen hayata bırakılan bir cümlenin uçucu harfleri yazılıydı... 
Biz yazamıyoruz tabii harf filan şimdi. Tutuk tutuk öyle, duruyoruz köşemizde... 
Virginia Woolf, yazı odasına çekildiğinde, bir önceki günden kalan sigarasını yakarken herhalde berbat bir kömür tadı geliyordu ağzına önce. Sonra ikinci nefeste açılıyordu mutlaka aklı. Bilinci akmaya başlıyordu... Mrs. Dalloway onunla konuşmaya başlıyordu. 
Ama tabii bizim bilincimiz akamıyor şu anda. Sigara içmiyoruz ya... Mrs. Dalloway bir kartpostal bile yollamıyor şahsımıza... 
Ama tabii biz sigarayı bıraktığımız için şimdi o filmlerde, arkada görünen, herhangi bir önemi olmayan, ehemmiyetsiz kadınlar gibiyiz. Resimde yer almayan "sağlıklı" biri... Yazı yazmayan, bilinci akmayan, kek-pasta yapıp kafa karışıklığının ne olduğunu bilmeyen biri... Düşünmekle, yazmakla, kafa tutmakla, efk rla, "delikanlı kadın" olmakla bu kadar birleştirilince sigara... Mesele nikotin değil yani. Mesele, beynin karıncalanması ve sersemlik hali değil. Mesele, o sigara ile birlikteyken oluşturduğunuz fotoğrafta. O fotoğrafı yok etmek zaman alıyor aslında. O fotoğrafı seviyorsanız, sigara sizi bırakmıyor esasında. Siz güya bırakıyorsunuz da... Rita'yı ağızlığı, Ava'yı dumanı, Frida'yı "sigaralı Frida" resmi bırakır mı Ya da onlar hiç bırakmaya çalıştı mı Neyse... 
Biz bırakıyoruz işte. Güya... Sigara içmeyen insanlar ellerini nereye koyuyorlar mesela 



</TEXT>
</DOC>
