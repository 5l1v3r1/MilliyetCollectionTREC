<DOC>
<DOCNO> 324548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur44.html </URL>
<DATE> 2005/03/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gazete ilanıyla çalıntı otomobil satarken yakalandı .. 
</HEADLINE>
<TEXT>

     Bursa'da, sahte ruhsat düzenlediği çalıntı otomobilleri gazete ilanıyla sattığı iddia edilen kişi yakalandı. 
     Bursa Emniyet Müdürlüğü Asayiş Şube Müdürlüğü'nden yapılan açıklamaya göre, iki yıl içinde bazı vatandaşların gazete ilanıyla satın aldıkları otomobillerin çalıntı çıkmasıyla ilgili şikayetlerde bulunması üzerine harekete geçen güvenlik güçleri, ilanları takip etmeye başladı. 
     Bir gazetedeki ''satılık minibüs'' ilanından şüphelenen güvenlik güçleri, müşteri gibi davranarak belirtilen telefon numarası aracılığıyla satıcı Zafer Ç. ile irtibata geçti. 
     Ataevler Mahallesi'ndeki buluşma noktasında beklerken polisleri görünce kaçmaya çalışan Zafer Ç. 33 , üzerinde iki adet sahte kimlikle yakalandı. 
     Zafer Ç'nin, ifadesinde, iki arkadaşıyla birlikte çeşitli illerden çaldıkları otomobilleri sahte belgeler düzenleyerek gazete ilanıyla sattıklarını, daha sonra aynı otomobili kendilerinde bulunan yedek anahtarlarla yeniden çaldıklarını itiraf ettiği bildirildi. 
     Polis, sahte belgelerle satılan 10 otomobili sahiplerine teslim etti. Zafer Ç'nin ifadesinde adları geçen iki kişinin yakalanmasına çalışıldığı belirtildi. 
     
</TEXT>
</DOC>
