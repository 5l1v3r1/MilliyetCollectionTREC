<DOC>
<DOCNO> 345812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur55.html </URL>
<DATE> 2005/05/25/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Mardin'de köye destek uygulaması... 
</HEADLINE>
<TEXT>

     Mardin’in Midyat İlçesi’nde, valilik, 7. Kolordu Komutanlığı ve 70. Mekanize Tugay Komutanlığı’nca, köye 
     destek uygulaması çerçevesinde, ilköğretim okulu ve sağlık ocağı onarıldı, okul bahçesine Atatürk büstü konuldu ve köy meydanı düzenlendi. Mardin Vali Vekili Ali Candan, Ortaca İlköğretim Okulu önünde düzenlenen törende, Mehmetçik’in yurt savunmasının yanında, bölgede eğitim ve sağlık alanlarında da büyük görevler üstlendiğini ve bu görevleri başarıyla sürdürdüğünü söyledi. Ortaca köyünde yaşayan vatandaşların teröre karşı mücadele verdiklerini belirten Candan, şöyle dedi "Her şeyin temelinde eğitim yatar. Sizden isteğimiz çocuklarınızı erkek kız ayırımı yapmadan okula gönderin. İlk eğitimimizi annelerimizden alıyoruz. Eğitimli anne, çocuklarını topluma daha yararlı bir şekilde yetiştirir. Tüm olumsuzlukların temelinde eğitimsizlik ve cehalet yatar. Bu vatan uğruna canlarını feda etmekten çekinmeyen aziz şehitlerimizi rahmetle, gazilerimizi şükranla anıyoruz. Bugünlere çok rahat kavuştuğumuzu söylemek mümkün değildir. Onun için bu huzurlu günlerin kıymetini çok iyi bilmemiz gerekir." Daha sonra Candan, 70. Mekanize Tugay Komutanı Tuğgeneral Selahattin Kısacık, eşi Şennur Kısacık, İlçe Kaymakamı Mustafa Yılmaz ve diğer davetliler, köy sakinleri ve halk oyunları ekibiyle halay çektiler. Etkinlikte, sağlık taramasından geçirilen köylülere, tarımsal alanların daha verimli kullanılması konusunda bilgi verildi. Öğrencilere kırtasiye yardımı yapılırken vatandaşlara da gıda yardımında bulunuldu. 
     
</TEXT>
</DOC>
