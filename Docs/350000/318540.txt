<DOC>
<DOCNO> 318540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko30.html </URL>
<DATE> 2005/02/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tekel'e talip olan SÜPAŞ'a 1 milyar dolar kredi... 
</HEADLINE>
<TEXT>

     Credit Suisse, Tekel ihalesine teklif verecek olan Sigara Üretim ve Pazarlama A.Ş.'ye SÜPAŞ 1 milyar dolarlık kredi sağladı. 
     SÜPAŞ'tan yapılan açıklamada, şirketin Tekel'in sigara bölümünün özelleştirilmesi ihalesini kazanması halinde kullandırılacak olan krediye ilişkin sözleşmenin İsviçre'de 23 Şubat'ta imzalandığı bildirildi. 
     Açıklamada, SÜPAŞ'ın Tekel'in sigara bölümünü almak için büyük bir aşama kaydettiği belirtilerek, kredinin sağlanmasında Türkiye'deki olumlu ekonomik göstergelerin önemli rol oynadığı, dış piyasaların Türkiye'deki gelişmelerden memnunluk duyduğu vurgulandı. 
     Sözleşmeye göre, SÜPAŞ, İsviçre merkezli dünyanın en büyük kredi kuruluşlarından Credit Suisse'den sağladığı ve faiz oranı libor artı yüzde 1 olan krediyi 7 yılda geri ödeyecek. 
     SÜPAŞ, Tekel sigara bölümü özelleştirilmesi ihalesine katılmak üzere 2004 yılının Eylül ayında 900 üyesi bulunan Tekel Toptan Satıcıları Derneği'nin 21 üyesi tarafından 1 trilyon TL sermaye ile kurulmuştu. 
     Türkiye genelinde 285 bin perakende satış noktasında Tekel ürünlerinin dağıtımını yapan SÜPAŞ ortaklarının, aylık 500 milyon YTL ciroya sahip olduğu kaydedildi. 
     
</TEXT>
</DOC>
