<DOC>
<DOCNO> 328095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun41.html </URL>
<DATE> 2005/03/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fransa'da 'evet' için kiliseler devrede 
</HEADLINE>
<TEXT>

     Fransa'da 29 mayıs tarihinde AB anayasası için düzenlenecek referandumda kiliseler 'evet' oyu için seçmenlere çağrıda bulunacak. 
     Kilise liderleri ortak imzaladıkları mektupta, AB anayasası için yapılacak referandumun Türkiye'nin AB üyeliğiyle ilgili bir seçim haline getirilmemesini istedi. AB anayasasının, mevcut Avrupa Birliği sözleşmelerinin önemli ölçüde iyileştirilmesine katkıda bulunacağını savunan Fransız Katolik, Protestan ve Ortodoks kiliselerinin liderleri, referandumun, iç politika konusu yapılmamasını da tavsiye etti. 
     Mektupta, Avrupa Birliği'nin kurucu üyesi Fransa'nın, AB anayasasının kabulünde önemli bir sorumluluğu olduğu ifade edilerek, ulusal ve diğer konuların Avrupa Birliği anayasası ile ilgili referandumu etkilememesi çağrısında bulunuldu. 
     
     AB anayasasına yüzde 54 'hayır' diyor 
     Fransa'da yapılan son kamuoyu yoklaması, AB anayasası hakkında 29 mayısta yapılacak referandumda, vatandaşların yüzde 54'ünün 'hayır' diyeceğini ortaya koyuyor. Ipsos kamuoyu araştırma merkezinin Le Figaro gazetesinde bugün yayınlanan yoklama sonuçlarına göre, 29 mayıs tarihinde düzenlenecek referandumda vatandaşların yüzde 46'sı anayasadan yana oy kullanacak. 
     
     TÜRKİYE REFERANDUMU 
     Fransız yetkililer, Türkiye'nin AB üyeliğiyle ilgili referandum ile AB Anayasası referandumunun birbirine karıştırılmaması konusunda halkı uyarıyor. 
     Cumhurbaşkanı Chirac'ın da imzaladığı anayasa uyum paketinin ikinci bölümü 2007 yılından sonra AB'nin yeni üyeleri için ülkede referandum yapılmasını öngörüyor. 
     Uyum paketine göre, AB ile tam üyelik müzakerelerine 1 temmuz 2004 tarihinden önce başlayan ülkeler için referanduma gerek görülmeyecek. Bu madde uyarınca Bulgaristan, Romanya ve Hırvatistan'ın üyelikleri hakkında Fransa'da referanduma gidilmeyecek. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     Aynı kamuoyu araştırma merkezi tarafından 18-19 mart tarihlerinde düzenlenen bir ankette de 'hayır' oyları yüzde 52 olarak belirlenmişti. 
     Fransa'da çalışanların sosyal haklarına darbe vuracağı ve sermayenin yatırım için başka ülkelere yöneleceği yolundaki görüşler, AB anayasasına yönelik kaygıları artırıyor. 
     Fransa Cumhurbaşkanı Jacques Chirac, geçtiğimiz hafta Brüksel'de yaptığı açıklamada, referandumda 'hayır' oyu çıkması halinde Fransa'nın Avrupa Birliği içindeki otoritesinin sarsılacağı uyarısında bulunmuştu. 
     
     AB birleşik devlet olma yolunda 
     Avrupa Birliği ülkelerinde yapılan referandumlarda Avrupa anayasası onaylanırsa, AB dış ilişkilerde birleşik bir devlet olma yolunda önemli bir adım atmış olacak. 
     Ancak 25 Avrupa Birliği üyesi ülkeden birisinin bile anayasaya hayır’ demesi halinde, AB anayasasının yürürlüğe girme olasılığı ortadan kalkıyor. 
     Anayasayı oylayan bazı ülkeler, referandum yaparken, bazıları da mecliste oylayarak Avrupa Birliği anayasasını kabul ediyor. İspanya’da yapılan referandumda halkın yüzde 77’si anayasaya evet’ dedi. 
     
</TEXT>
</DOC>
