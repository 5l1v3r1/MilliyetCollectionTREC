<DOC>
<DOCNO> 340370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo07.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP tepkisi 
</HEADLINE>
<TEXT>


Zonguldak Milletvekili Akın, Futbol Federasyonu ile Sporda Şiddeti Önleme Yasası'ndaki bazı hükümler için Anayasa Mahkemesi'ne gideceklerini açıkladı 


Cumhuriyet Halk Partisi önceki gün yürürlüğe giren 3813 sayılı Futbol Federasyonu Yasası ve 5149 sayılı Sporda Şiddeti Önleme Yasası'nda yer alan bazı hükümlerin Anayasaya aykırılığını öne sürerek iptali için Anayasa Mahkemesi'ne gitme kararı verdi. 
CHP Zonguldak Milletvekili Harun Akın, kararı parti grup başkanvekilleriyle yaptığı görüşmeler sonunda verdiklerini, gerekli alt yapı hazırlıklarının tamamlanmasından sonra federasyon başkanlarında aranan yüksek okul koşulu ile müsabakalara giriş yasağı olan şahısların, maçların başlamasından iki saat önce bulundukları yerin karakoluna giderek, karşılaşma süresince burada beklemelerine dair yasa maddesinin iptali için başvuru işlemlerini başlatacaklarını söyledi. 
Sporda Şike, Rüşvet, Şiddet ve Doping Araştırma Komisyonu üyesi de olan Akın, "Bu kişiye özel çıkarılmış bir yasa. Bir kere yüksek okul şartı koymak Anayasa'ya aykırı. Üstelik hazırlarken "en az yüksek okul" bile dememişler. Yani dört yıllık bir üniversite mezunu başkan olamaz. Ben Hakan Şükür'ü, Fatih Terim'i başkan yapamayacağım, iki yıl mantarcılık yüksek okulunu bitirmiş bir adama gel kardeşim bizim futbolumuzu idare et diyeceğim. Olay çok vahim. Bu durum düzeltilmeli" diye konuştu. 


</TEXT>
</DOC>
