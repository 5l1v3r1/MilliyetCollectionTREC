<DOC>
<DOCNO> 305726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun28.html </URL>
<DATE> 2005/01/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Avrupa Parlamentosu, AB Anayasası'nı onayladı 
</HEADLINE>
<TEXT>

     Rahmi Gündüz bildiriyor 

Avrupa Parlamentosu genel kurulu, bugün yapılan oylamada Avrupa Birliği Anayasası'nı onayladı. 
     Genel kurulda AB Anayasası için yapılan oylamada, 500 ''evet'', 137 ''hayır'', 40 ''çekimser'' oy çıktı. 
     Oylamadan sonra genel kurulda konuşan AB dönem başkanı Lüksemburg Başbakanı Jean-Claude Juncker, Avrupa Parlamentosu'nun büyük bir oyçokluğuyla AB Anayasası'nı onaylamasından memnuniyet duyduğunu belirtti. 
     Avrupa Parlamentosu Başkanı Joseph Borell de, oylamanın sonucunu ''tarihi bir karar'' olarak niteledi ve AB üyesi ülkelerin de Anayasayı en kısa zamanda onaylamalarını beklediklerini söyledi. 
     Genel kurulda kabul edilen kararda, ''AB Anayasası'nın, AB'nin gelecekteki gelişmesi için istikrarlı ve kalıcı bir çerçeve sağladığı ve bu çerçevenin AB'nin gelecekteki genişlemesi için gerekli mekanizmaları oluşturduğu'' belirtildi. 
     Kararda, ''AB'nin bütün ülkelerinden, 2006 yılının ortasına kadar AB Anayasası'nı onaylamaları'' çağrısında bulunuldu. 
     ''AB vatandaşlarının, AB Anayasası hakkında açık ve tarafsız bir biçimde bilgilendirilmeleri gerektiğinin önemine'' işaret edilen kararda, ''AB ülkelerinin bu konuda bütün gerekli tedbirleri almaları'' istendi. 
     Genel kuruldaki oylamanın ardından, Avrupa Parlamentosu'nun AB Anayasası'nın üye ülkelerde onaylanmasına yönelik tanıtım kampanyası da resmen başlatıldı. 
     
</TEXT>
</DOC>
