<DOC>
<DOCNO> 303836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonyas08.html </URL>
<DATE> 2005/01/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Heyecanlı programlar uyku kaçırıyor... 
</HEADLINE>
<TEXT>

     Gece yatağa girmeden önce rekabete dayanan oyun oynamak, heyecanlı bir program izlemek ya da sevilen biriyle önemli bir tartışma yaşamanın, uyumayı zorlaştırdığı bildirildi. 
     Selçuk Üniversitesi Meram Tıp Fakültesi Psikiyatri Ana Bilim Dalı Öğretim Üyesi Yrd. Doç. Dr. Ali Savaş Çilli, AA muhabirine yaptığı açıklamada, çok sayıda kişinin uyku sorunları nedeniyle kendilerine başvurduğunu belirterek, özellikle duygusal olarak aşırı zorlanılan zamanlarda uykusuzluk probleminin daha sık ortaya çıktığını ifade etti. 
     Sıkıntı, gün içinde yaşanan olayların zihinde devamlı canlandırılması ve yoğun heyecanların uykuyu etkilediğini ifade eden Çilli, ''Dengeli bir uyku düzeni oluşturmak, hastalıklarla mücadelede çok önemlidir. Herkesin dinlenmeye ihtiyacı vardır'' dedi. 
     Günlük yaşantıdaki önemli değişikliklerin, en sık karşılaşılan uykusuzluk nedeni olduğunu ifade eden Çilli, seyahat, çalışma saatlerinde değişiklik, yeme, egzersiz, eğlence gibi davranışlarda her zamankinden farklı olarak görülen aksamaların ve ilişkilerdeki sorunların, uykusuzluğa yol açtığını dile getirdi. 
     
     ''REKABETE DAYALI OYUN, UYKU KAÇIRIR'' 
     Ali Savaş Çilli, yatağa girmeden hemen önce rekabete dayanan oyun oynamak, heyecanlı bir program seyretmek veya sevilen biriyle önemli bir tartışma yapmanın uyumayı zorlaştırdığını, bu durumların heyecanı artırdığı için uyarıcı olduğunu ve uykuyu engellediğini söyledi. Kahve, fazla çay ve çikolatanın da kafein içerdiği için uykuyu engellediğini dile getiren Çilli, ''Yatakta uyku ve cinsellik dışında bir aktivite yapılmamalıdır. Yatakta kitap, gazete okumak veya televizyon izlemek, uykuya yardımcı olması için alkol almak, yatağa aşırı aç veya tok gitmenin de uykuyu bozucu etkisi vardır'' diye konuştu. 
     Başka birinin uyku ilaçlarının kullanılmaması gerektiğini vurgulayan Yrd. Doç. Dr. Çilli, doktor tarafından tavsiye edilmeden alınan uyku ilaçlarının da ciddi yan etkilere yol açabileceğini kaydetti. 
     
     İYİ BİR UYKU İÇİN 
     İyi bir uyku için yapılması gerekenleri sıralayan Çilli, şunları kaydetti 
     ''Her gün aynı saatte yatılması ve yataktan aynı saatte kalkılması, sabahları yapılan düzenli egzersiz, uyku düzeni açısından önemlidir. Düzenli egzersiz dinlendiricidir ve uykuyu geliştirir. Düzenli olarak doğaya ve güneş ışığına çıkılmalıdır. Yatak odasının ısısı, rahat edecek şekilde ayarlanmalı. Uyurken yatak odası sessiz ve karanlık olmalı. Önerilen uyku ilaçları, kalkma vaktinden 10 saat önce alınarak, gün içindeki uyku etkilerinden kaçınılmalı.'' Yatağa gitmeden hemen önce, kas gevşetme egzersizleri ile hoşa giden hayal, masaj ve ılık banyoların olumlu etkiye sahip olduğunu belirten Çilli, yatakta ayak ve ellerin de sıcak tutulması gerektiğini ifade etti. 
     
</TEXT>
</DOC>
