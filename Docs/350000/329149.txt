<DOC>
<DOCNO> 329149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/axspo01.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Düelloda son perde 
</HEADLINE>
<TEXT>


Beşiktaş ile Fenerbahçe'nin kapışması dün de hız kesmedi. Önce Kartal, Başkan Aziz Yıldırım'ı eleştirdi, Sarı-Lacivertli yönetimin yanıtı gecikmedi 


Beşiktaş Yönetimi resmi internet sitesinde, Fenerbahçe Başkanı Aziz Yıldırım'ın önceki gün yaptığı sert açıklamalara zehir zemberek yanıt verdi. Açıklama şöyle 
"102 yıllık camianın taraftarına, 'Küfür onların devamlı yöntemidir. Kendi başkanlarına bile küfür etmek sureti ile istifa ettirmişlerdir' söylemi talihsiz ve haddini aşan bir ifadedir. Sayın Yıldırım unutmamalıdır ki, Rüştü Reçber'in kendi başkanlık döneminde maruz kaldığı şiddet, Beşiktaş taraftarları tarafından yapılmamıştır. Mustafa Denizli'yi küfürle taciz edenler ve görev bıraktıranlar da herhalde Beşiktaş taraftarları değildi. Galatasaray-Fenerbahçe maçında Fatih Altaylı'ya saldıran, küfür edenler de tarafınızca bilinen belli kişilerdir. Her derbi yenilgisi ardından gündemi değiştirme yöntemini seçen Yıldırım, ortamı germeye çalışmaktadır. Ancak Kadıköy'e gidecek 2000 Beşiktaşlı her şeye bedel olacaktır." Kıvanç Oktay da "Yıldırım ile aramızdaki fark, siyah ile beyaz kadar nettir" dedi. 

Büyük yürüyüş başladı 
Beşiktaş'ın tepkisi Fenerbahçe'yi ayağa kaldırdı. Ardından da Sarı-Lacivertli yönetimin açıklaması geldi "İnönü Stadı'nda ölümle biten olaylar ardından seyircisiz maç oynamayı alışkanlık haline getirenlerin kendi çaresizliklerini kulübümüze saldırarak kamufle etmeye çalışmaları acizliktir. Yönetimimiz, düşünülenin aksine 2000 Beşiktaş taraftarını Kadıköy'den uzaklaştırmak değil, derbide en iyi şekilde ağırlayarak Alex, Anelka gibi birçok dünya yıldızını izlettirme fırsatı yaratacaktır. Fenerbahçe hedef olarak hem sportif hem de mali açıdan Avrupa'nın zirvesini belirlemiştir. Bu uzun, ince, zorlu, aynı zamanda da tüm camiamıza heyecan yaşatan, 'büyük yürüyüş' başlamıştır." 

Koray darbesi 

SÜLEYMAN HATISARU 

Nefis bir gol attığı Gürcistan maçında ayak bileğinden sakatlanan Koray'ın dün MR'ı çekildi. Bileğinde ödem belirlenen tecrübeli futbolcunun Diyarbakır ve Ankaragücü maçlarında takımdaki yerini alamayacağı açıklandı. Siyah-Beyazlılar dün tek antrenmanla Diyarbakır maçının hazırlıklarını sürdürdü. Çalışmaya İstanbul'a dönmeyen Pancu ve sakat İbrahim Üzülmez katılmazken, sakatlanan Berkant idmanı yarıda bıraktı. 

Çalımbay endişeli 

Ümraniye Tesisleri'nde basın toplantısı düzenleyen Beşiktaş Teknik Direktörü Rıza Çalımbay, milli maçlar nedeniyle lige verilen aranın takımını olumsuz yönde etkilemesinden korktuğunu açıkladı. Tecrübeli hoca, "Diyarbakır- spor'u yenmemiz lazım. Tek korkum verilen aradan sonra oluşacak konsantrasyon zorluğu. Ancak mutlaka 3 puan ile döneceğiz" dedi. 
Çalımbay, Diyarbakır maçının hakemi Cem Papila hakkındaki soruları ise "Hayırlı olsun. İyi bir hakem ve başarılı maçlar yönetti. Geçen sezonki Samsunspor maçını unutmamız lazım. Hakem camiasının arkasındayız. Ama bu sene gerçekten Beşiktaş aleyhine büyük hatalar yapıldı" diye yanıtladı. 

Papila 432 gün sonra 

Beşiktaş'ın, geçen sezon Samsun'la oynadığı olaylı maçta Siyah - Beyazlı beş futbolcuya kırmızı kart gösteren hakem Cem Papila'ya af çıktı MHK, Kartal'ın Diyarbakır ile oynayacağı karşılaşma için Papila'ya görev verdi. Samsun ile 25 Ocak 2004'te oynanan mücadeleden bu yana Beşiktaş'ın hiçbir maçında düdük çalmayan FIFA kokartlı hakem, 432 gün sonra görev alacak. 


</TEXT>
</DOC>
