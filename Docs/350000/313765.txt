<DOC>
<DOCNO> 313765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun54.html </URL>
<DATE> 2005/02/09/ </DATE>
<TIME> 17.52 </TIME>
<AUTHOR>  </AUTHOR>
<HEADLINE>
Rice "İranlılar ne yapmaları gerektiğini biliyor" 
</HEADLINE>
<TEXT>

     ABD Dışişleri Bakanı Condoleezza Rice, nükleer silahlanma girişimindeki İranlıların ne yapmaları gerektiğini bildiklerini, sorunların aşılması için diplomatik yöntemlerin ön planda kalacağını söyledi. 
     Rice, NATO temaslarının ardından düzenlediği basın toplantısında, Avrupalı müttefiklerle görüşmelerinde İttifak'ın Afganistan'daki rolü, Ortadoğu'daki gelişmeler, İran, Çin gibi konuların ele alındığını belirterek, çeşitli değerlendirmelerde bulundu. 
     İran ile sorunların diplomatik yöntemlerle çözülmesinden yana olduklarını ve ABD'nin bu alanda hiçbir sınırlama tarihi veya takvim belirlemediğini anlatan Rice, ''İranlılar ne yapmaları gerektiğini biliyorlar'' diyerek, nükleer silah sahibi olmalarına izin verilmemesi gerektiğini söyledi. 
     Rice, İran ile sorunların çözümünde diplomatik yöntemlerin etkili olacağına inandıklarını belirterek, Başkan George Bush'un, ''diğer seçenekleri masadan asla geri çekmediğini'' de sözlerine ekledi. 
     ABD Dışişleri Bakanı Rice, İran'ın sadece nükleer silahlanma girişimlerinin değil, insan hakları ihlallerinin de önemli görüldüğünü ifade etti. 
     
</TEXT>
</DOC>
