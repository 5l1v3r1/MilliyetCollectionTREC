<DOC>
<DOCNO> 340486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo10.html </URL>
<DATE> 2005/05/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Washington Wizards, 23 yıldır ilk kez play-off'larda çeyrek finale çıktı 
</HEADLINE>
<TEXT>

     ABD Profesyonel Basketbol Ligi Play-off serisine, TSİ bu sabaha karşı yapılan 1 maçla devam edildi. 
     Sahasında, Chicago Bulls’u 94-91 yenen Washington Wizards, seride durumu 4-2 yaparak, 23 yıldır ilk kez play-off’larda çeyrek finale yükseldi. 
     NBA tarihinde, 2-0 geriden gelinirken serinin 4-2 önde tamamlandığı 9. maç olan mücadelede, Larry Hughes’un 21 sayı, 4 ribaunt ve 4 asist, Gilbert Arenas’ın 19 sayı, 4 ribaunt ve 7 asist ile Antawn Jamison’ın 19 sayı ve 5 ribauntu, Wizards’a galibiyeti getirdi. 
     Bulls’da ise Kirk Hinrich’in 22 sayı, 4 ribaunt ve 9 asist, Andres Nocioni’nin 22 sayı ve 7 ribaunt, double-double yapan Tyson Chandler’ın ise 14 sayı ve 11 ribaundu, yenilgiyi engellemek için yeterli olmadı. 
     Washington Wizards, çeyrek final mücadelesinde, Miami Heat ile eşleşti. 
     Ligde serisini tamamlamayan 4 takım kalırken, serilere, TSİ yarın sabaha karşı yapılacak Indiana Pacers-Boston Celtics ile Houston Rockets-Dallas Mavericks maçlarıyla devam edilecek. 
     
</TEXT>
</DOC>
