<DOC>
<DOCNO> 324046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy07.html </URL>
<DATE> 2005/03/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk-İş, kamu kesimi sözleşmelerine hazırlanıyor... 
</HEADLINE>
<TEXT>

     Türk-İş, bu yıl kamu kesiminde çalışan 282 bin 209 işçi adına hükümetle toplu iş sözleşmesi masasına oturacak. 
     Alınan bilgiye göre, hükümetle yürütülecek kamu kesimi toplu iş sözleşmelerinde koordinasyon sağlanması amacıyla, konfederasyon bünyesinde ''Kamu Toplu İş Sözleşmeleri Koordinasyon Kurulu'' oluşturulacak. Koordinasyon kurulunun, Türk-İş'in 22 Mart'ta gerçekleştireceği Başkanlar Kurulu toplantısında oluşturulması bekleniyor. 
     Koordinasyon Kurulu, daha sonra toplanarak, hükümetle yürütülecek kamu kesimi toplu iş sözleşmesi görüşmelerinde izlenecek temel stratejiyi belirleyecek. 
     Türk-İş Genel Başkanı Salih Kılıç, AA muhabirine yaptığı açıklamada, Başkanlar Kurulu'nda, bu yıl yürütülecek kamu kesimi toplu iş sözleşmesi görüşmelerinde, konfederasyon bünyesinde bütünlüğü sağlamak amacıyla, daha önceki yıllarda olduğu gibi ''Kamu Toplu İş Sözleşmeleri Koordinasyon Kurulu''nu oluşturacaklarını söyledi. 
     Daha sonra belirlenecek ortak politika çerçevesinde kamu kesimi toplu iş sözleşmelerini yürüteceklerini ifade eden Kılıç, görüşmelerde, kamu işçilerinin geçmişten kaynaklanan reel kayıplarını telafi edecek bir zam isteyeceklerini söyledi. 
     Üye sendikaların toplu iş sözleşmelerine ilişkin yasal prosedürlerini sürdürdüklerini kaydeden Kılıç, ''Toplu iş sözleşmesi görüşmelerinde, istihdam odaklı, reel kayıpları giderecek, gelir dağılımındaki adaletsizliği azaltacak ve diğer kazanımları koruyacak bir politika izleyeceğiz. Her ne kadar enflasyon düşüyorsa da gelir dağılımı bozuluyor. Ücretler yerinde sayarken, yoksulluk sınırı, açlık sınırı devamlı yükseliyor. Ücretlerin yaşanabilir seviyeye çekilmesi için masaya oturacağız'' diye konuştu. 
     
     SENDİKALAR VE İŞÇİ SAYILARI 
     Bu yıl hükümet ile toplu iş sözleşmesi görüşmelerini yürütecek konfederasyon üyesi sendikalar ve sözleşme kapsamındaki işçi sayıları şöyle 
     Tarım-İş 14 bin 733 , Türkiye Maden-İş 20 bin 857 , Genel Maden-İş 13 bin 246 , Petrol-İş 14 bin 313 , Tek Gıda-İş 32 bin 748 , Şeker-İş 20 bin , Teksif 60 , Deri-İş 450 , Ağaç-İş 36 , Selüloz-İş 1134 , Basın-İş 827 , Türk Metal 1615 , Dok Gemi-İş 8 , Yol-İş 24 bin 595 , Tes-İş 61 bin 700 , Tez Koop-İş 11 bin 558 , Koop-İş 659 , Demiryol-İş 14 bin 2 , Denizciler 4 bin 825 , Hava-İş 9 bin 568 , Liman-İş 4 bin 655 , Haber-İş 40 bin 50 , Sağlık-İş 4 bin 108 , Toleyis 551 , Harb-İş 29 bin 558 . 
     Öte yandan, hükümet ile Türk-İş arasında, Köy Hizmetleri Genel Müdürlüğü işyerlerinde çalışan Yol-İş üyesi 44 bin 428 işçi adına önceki gün toplu iş sözleşmesi imzalanmıştı. Toplu iş sözleşmesine göre, bu işçilere hükümet ile Türk-İş arasında gelecek günlerde yürütülecek kamu toplu iş sözleşmesi görüşmelerinde belirlenecek oranda zam verilecek. 
     Türk-İş'e bağlı Belediye-İş Sendikası da bu yıl 400 belediyede yaklaşık 42 bin işçi adına toplu iş sözleşmesi yürütecek. 
     
     TOPLU İŞ SÖZLEŞMESİ KAPSAMINDAKİ KAMU İŞYERLERİ 
     Önümüzdeki yıl toplu iş sözleşmesi görüşmeleri sürdürülecek bazı kamu işyerleri şunlar 
     Tarım ve Köyişleri Bakanlığı, TİGEM, Türkiye Kömür İşletmeleri Genel Müdürlüğü, Eti Maden İşletmeleri Genel Müdürlüğü, Türkiye Taş Kömürü Kurumu, MTA, Petkim, Tüpraş, Botaş, TPAO, Çay İşletmeleri Genel Müdürlüğü, Tekel Genel Müdürlüğü, Türkiye Şeker Fabrikaları Genel Müdürlüğü, SEKA, Başbakanlık Basımevi, Karayolları Genel Müdürlüğü, Bayındırlık ve İskan Bakanlığı, DLH İnşaat Genel Müdürlüğü, Devlet Su İşleri, TEDAŞ Genel Müdürlüğü, EÜAŞ Genel Müdürlüğü, TEİAŞ Genel Müdürlüğü, TETAŞ, İller Bankası Genel Müdürlüğü, Kültür ve Turizm Bakanlığı, İstanbul Üniversitesi Rektörlüğü, TÜBİTAK, Gençlik ve Spor Genel Müdürlüğü, ODTÜ, Ankara Üniversitesi Rektörlüğü, Devlet Meteoroloji İşleri Genel Müdürlüğü, TCDD, Türkiye Denizcilik İşletmeleri, Kıyı Emniyeti Gemi Kurtarma İşletmesi, THY, Türk Telekom, YURTKUR, Milli Savunma Bakanlığı, Jandarma Genel Komutanlığı ve Sahil Güvenlik Komutanlığı. 
     
</TEXT>
</DOC>
