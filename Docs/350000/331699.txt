<DOC>
<DOCNO> 331699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun04.html </URL>
<DATE> 2005/04/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Denktaş Kimse Türkiye'ye karşı bu memlekette bayrak açamaz... 
</HEADLINE>
<TEXT>

     KKTC Cumhurbaşkanı Rauf Denktaş, ''Kimse Türkiye'ye karşı bu memlekette bayrak açmaz, açamaz, açmayı düşünemez'' dedi. 
     Denktaş, Başbakan Mehmet Ali Talat'ın, ''Arkasında halk desteği olsaydı, Türkiye'ye bayrak açardı'' sözlerine yanıt verirken, şunları söyledi 
     ''Şimdi çok ürkütücü bir beyanattır o 'arkasında halk desteği olsaydı, Türkiye'ye karşı bayrak açardı.' Şu açıdan ürkütücüdür, demek ki kendisi arkasında büyük bir kitle görürse Türkiye'ye karşı bayrak açabileceğini zannediyor ki bunu benden de bekliyor. Bu mevkilerde insanın Türkiye'ye bayrak açarak değil, Türkiye ile uyum içerisinde hareket edebileceğini bilmesi lazım. Arkasında ne kadar güç olursa olsun, Türkiye'ye bayrak açmayı aklının kenarından geçirmemesi lazım. Ama bunu söylemiş olması beni ürkütmüştür.İnşallah, bu düşüncede değildir ve yine, düşüncesiz bazı laflar eder arada sırada, o düşüncesiz laflardan bir tanesidir diye geçiştiririz. Korkunç bir ifadedir 'Arkasında halk desteği olsaydı, Türkiye'ye bayrak açardı.' Kimsenin hakkı yoktur bunu söylemeye, düşünmeye bile hakkı yoktur. Kimse Türkiye'ye karşı bu memlekette bayrak açmaz, açamaz, açmayı düşünemez.'' KKTC'de 17 Nisanda yapılacak cumhurbaşkanlığı seçiminde aday olmayan ve görevi bırakmaya hazırlanan Cumhurbaşkanı Rauf Denktaş, görevi bırakmasının ardından 10 gün kadar evinde dinlenmeye çalışacağını söyledi. 
     Denktaş, Türkiye'de herhangi bir siyasi partiden, politika yapması yönünde teklif almadığını ve almak da istemediğini söyledi. 
     
</TEXT>
</DOC>
