<DOC>
<DOCNO> 339582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy24.html </URL>
<DATE> 2005/05/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gül Ermeni meselesinde buzu üfleyerek eritmeye çalışıyoruz 
</HEADLINE>
<TEXT>

     Sözde Ermeni soykırımı meselesinin Türkiye’nin önünde duran en büyük sorunlardan birisi olduğuna işaret eden Dışişleri Bakanı Abdullah Gül, Türkiye’nin karşısında sözde Ermeni soykırımını kabullenmiş bir dünya kamuoyu bulunduğunu dile getirirken, "Biz şimdi bunun karşısında buzu üfleyerek eritmeye çalışıyoruz" dedi. 
     TBMM Dışişleri Komisyonu, AB Uyum Komisyonu, İnsan Haklarını İnceleme Komisyonu ve Milli Savunma Komisyonu üyeleri ile milletvekillerine dış politika konusunda bilgi veren Dışişleri Bakanı Gül, basına kapalı bölümde ise milletvekillerinin sorularını yanıtladı. 
     
     BUZU ÜFLEYEREK ERİTMEYE ÇALIŞIYORUZ 
     Edinilen bilgiye göre, Bakan Gül, sözde Ermeni soykırımı meselesinin Türkiye’nin önünde duran en büyük sorunlardan birisi olduğunu belirtirken, yıllarca hiç bir şey yapılmayan bu konuda hükümetiyle, muhalefetiyle, Meclisiyle sivil toplum örgütleriyle birlikte bir atak başlatacaklarını bildirdi. Türkiye’nin karşısında sözde Ermeni soykırımını kabullenmeş bir dünya kamuoyu olduğunu anlatan Gül, "Biz şimdi bunun karşısında buzu üfleyerek eritmeye çalışıyoruz" dedi. 
     
     ABD IRAK’TAN ÇEKİLMESİN 
     Bakan Gül, Irak’taki koalisyon güçlerinin çekilmesini istemediklerini, bunu ABD ve BM’ye de ilettiklerini bildirirken, koalisyon güçlerinin çekilmesi durumunda Irak’ta bir boşluk doğacağını söyledi. Bu boşluğun Irak’ın parçalanmasına yol açacağına işaret eden Gül, bu durumun Türkiye’nin de sınır güvenliğinin tehlikeye girmesine neden olacağını kaydetti. 
     
     YEŞİL SERMAYE İLE ALAKAMIZ YOK 
     Gül, Türkiye ABD ilişkilerini de değinirken, ABD’de iki makale yazıldı diye Türkiye’de yer yerinden oynamaması gerektiğini söyledi. ABD’de yayınlanan bir gazetede "AKP’yi yeşil sermayenin finanse ettiğinin" yazıldığını anlatan Gül, "Biz Hazine’den yardım almıyormuyuz, bizim yeşil sermaye ile ne alakamız var" diye konuştu. 
     
     İPİ ÇEKİYORUZ KOPARMAMAYA ÇALIŞIYORUZ 
     Gül, CHP’li Onur Öymen’in Türkiye-AB ilişkileri konusundaki eleştirilerini yanıtlarken, bu konuda bir duraksama olmadığını, Türkiye’nin AB üyeliğinin hükümetin temel dış politika önceliği olmaya devam ettiğini anlattı. 
     Gül, Türkiye-AB ilişkileri ile ilgili olarak "Biz ipi çekiyoruz ama koparmamaya çalışıyoruz" diye konuştu. 

ANKA 
     
</TEXT>
</DOC>
