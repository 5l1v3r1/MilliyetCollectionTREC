<DOC>
<DOCNO> 325049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun31.html </URL>
<DATE> 2005/03/19/ </DATE>
<TIME> 23.41 </TIME>
<AUTHOR>  </AUTHOR>
<HEADLINE>
ABD, Nikaragua'ya askeri yardımı askıya aldı 
</HEADLINE>
<TEXT>

     ABD'nin, Nikaragua'ya askeri yardımlarını, bu ülke karadan havaya 1051 adet SAM-7 füzesini imha edene kadar askıya almaya karar verdiği bildirildi. 
     Nikaragua Savunma Bakanı Jose Adan Guerra, yerel bir televizyon kanalına yaptığı açıklamada, ''ABD'nin Nikaragua'ya bazı askeri yardım programlarını dondurduğuna dair bilgiler aldık'' dedi. 
     ABD'nin Managua'daki maslahatgüzarı Peter Brennan de ''İki ülkenin, nasıl daha fazla bir gelişme kaydedilebileceği konusunda görüştüğünü, çünkü Washington'un, Nikaragua'nın tüm füzelerini imha ettiğini görmeyi istediğini'' belirtti. 
     Nikaragua, geçen ay ABD'ye, ulusal savunma gerekçesiyle bu füzelerinin tümünü imha etmeyeceğini bildirmişti. 
     Füzelerin ''terörist grupların'' eline geçebileceği endişesi taşıyan ABD yönetiminin baskısı üzerine Nikaragua, geçen yıl 2000'den fazla füzeden yaklaşık bin adedini imha etmişti. 
     Sandinista rejimi, ABD destekli ''kontralara'' karşı savaştığı dönemde Sovyet yapımı SAM-7 füzelerini satın almıştı. 
     
</TEXT>
</DOC>
