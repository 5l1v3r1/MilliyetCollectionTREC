<DOC>
<DOCNO> 323214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo12.html </URL>
<DATE> 2005/03/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fenerbahçe Mali Kurul Toplantısı'nda 2005 yılı bütçesi kabul edildi... 
</HEADLINE>
<TEXT>

     Fenerbahçe Kulübü Yıllık Olağan Mali Genel Kurul Toplantısı yapıldı. 2005 yılı için hazırlanan 132 milyon 101 bin 907 YTL'lik bütçe kabul edildi. 
     Fenerbahçe Faruk Ilgaz Tesisleri'nde gerçekleştirilen toplantıda ilk olarak genel kurul başkanlık divanı seçildi. Talat Yılmaz başkanlığındaki tek liste seçilerek, toplantı başladı. 
     Kulüp İkinci Başkanı Nihat Özdemir, yönetim kurulu faaliyet raporunu okuyarak, 2004 yılı içerisindeki çalışmalarını anlattı. 
     Fenerbahçe Sportif A.Ş'nin İMKB'deki piyasa değerinin yaklaşık 200 milyon dolara ulaştığını belirten Özdemir, Fenerium ürünlerinin 35 mağaza, 170 satış noktası ve 2 gezici TIR'da satıldığını kaydetti. 
     Nihat Özdemir, eylül ayında bitirmeyi planladıkları numaralı tribün inşaatının tamamlanmasıyla, Fenerbahçe Şükrü Saracoğlu Stadı'nın 52 bin kapasiteyle hizmet vereceğini söyledi. 
     100 milyon dolarlık bütçeyi 2010 yılına kadar hedeflediklerini, ancak 2005 yılı itibarıyla bu rakama ulaştıklarını açıklayan Özdemir, ''Hepimizin gözü aydın'' dedi. 
     
     132 MİLYON YTL'LİK BÜTÇE 
     Fenerbahçe Kulübü Yıllık Olağan Mali Genel Kurulu'nda, 132 milyon 101 bin 907 YTL'lik 2005 yılı bütçesi onaylandı. 
     2004 yılı faaliyetleriyle kulüp yönetim kurulu ibra edilirken, tüzüğün 72. maddesi gereğinde profesyonel futbol şubesi ve genel faaliyetler de ayrıca ibra edildi. 
     
     BORÇ 63 MİLYON DOLAR 
     Fenerbahçe Kulübü'nün borcunun 63 milyon 215 bin 768 dolar olduğu bildirildi. 
     Bu arada, yönetim kurulunun stat inşaatı için gerektiğinde 7 milyon dolar banka kredisi kullanma yetkisi oybirliğiyle kabul edildi. 
     
     SARAN'IN TALEBİ KABUL EDİLMEDİ 
     Haysiyet Divan Kurulu'nun verdiği kararla 2 yıl hak mahrumiyeti cezası alan eski yönetici Sadettin Saran'ın, cezasının kaldırılmasına ilişkin talebi oy çokluğu ile kabul edilmedi. 
     Aynı şekilde Haysiyet Divan Kurulu'nun kararıyla kulüpten ihraç edilen Ali Sertaç Gürel'in, ihracın kaldırılmasına ilişkin talebi de kabul görmedi. 
     Bu arada, Fenerbahçe Kulübü tarafından yeni bir anonim şirket kurulması, halen kulüp bünyesinden yapılan bazı giderlerin bu şirket tarafından karşılanması ile bu şirkete Fenerbahçe Spor Kulübü'nün sahip olduğu Fenerbahçe Sportif A.Ş ile diğer şirketlere ait hisse senetlerinin devredilmesi ve şirket kurma ile hisse senetlerinin devri hususundaki yetkinin gerektiği zaman yönetim kurulu tarafından kullanılması ile bu konuda gerekli bütün işlemlerin yönetim tarafından yapılması için gerekli yetki de onaylandı. 
     Genel kurulda ayrıca, Fenerbahçe Üniversitesi kurulması için tesis edilecek vakıfta, 1 numaralı kurucu üye olarak kulübün bulunması ve bu konuda fon teşkili için yönetim kuruluna yetki verildi. 
     
     ''ŞAMPİYONLUK UYUTMADIR'' 
     Toplantıda konuşan Halit Deringör, ''İkinci başkan bir ilkbahar havası çizdi. Ben Fenerbahçe'nin başarısız olduğunu düşünüyorum'' dedi. 
     Avrupa kupalarında başarısız olunduğunu kaydeden Deringör, ''Şampiyonluk bir uyutmadır. Bu bizde eskiden beri var. Fenerbahçe Avrupa'da başarısız olmuştur'' diye konuştu. 
     Bu arada üyelerden Sezai Akaltın, ''Fenerbahçe'nin güneşinin parlak olduğunu, ancak ufukta gri bulutların göründüğünü'' belirterek, ''Umarım rüzgar tersten eser ve gri bulutlar dağılır'' dedi. 
     Akaltın, başarısızlık halinde eleştiri oklarının yönetim kuruluna yönelebileceğinin altını çizdi. 
     
</TEXT>
</DOC>
