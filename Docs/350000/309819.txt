<DOC>
<DOCNO> 309819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun09.html </URL>
<DATE> 2005/01/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Irak Savaşı'nın mimarlarından Feith istifa etti 
</HEADLINE>
<TEXT>

     ABD'de Irak savaşının mimarlarından, Savunma Bakanlığı'nın Pentagon ''üç numaralı ismi'' Bakan Yardımcısı Douglas Feith, bu yaz görevinden ayrılacağını bildirdi. 
     Feith, bazı medya kuruluşlarına yaptığı açıklamalarda, ayrılma kararının kişisel ve ailevi sebeplerden kaynaklandığını belirtirken, radikal düşünceli yeni muhafazakar çevrelerin liderlerinden olan Savunma Bakan Yardımcısı'nın istifası Washington'da heyecanla karşılandı. 
     Feith'in tam olarak hangi tarihte ayrılacağı henüz kesinlik kazanmazken, Pentagon'un ''üç numaralı isminin'' istifa kararıyla ilgili olarak Savunma Bakanı Donald Rumsfeld ve bakanlıktan ayrı ayrı yazılı açıklamalar geldi. 
     Rumsfeld, savunma politikalarından sorumlu Bakan Yardımcısı Feith'in, ABD'nin güvenliğine büyük katkılarda bulunduğunu anlatarak, ''Onu çok özleyeceğiz. Yaratıcı ve enerjik özellikleriyle tanınan Feith, hükümetin sivil ve askeri liderlerinin saygısını kazanmış bir şahsiyet'' dedi. 
     Pentagon açıklamasında da Feith'in istifa kararının, izlenen politikalarla ilgisi olmadığı ifade edildi. 
     Feith, muhalif çevrelerce, Irak savaşına giden yolda Saddam Hüseyin rejimine ilişkin istihbarat üzerinde oynayarak Irak'ın işgaline haksız gerekçe hazırlamakla suçlanıyordu. Douglas Feith'a, savaş sonrasında Irak'ta kötü planlama yaptığı eleştirisi de yöneltiliyordu. 
     Feith'in ayrılmasıyla birlikte Pentagon'un üst yönetimi, ABD başkanlık seçiminin ardından ilk önemli fireyi veriyor. 
     Savunma Bakanı Rumsfeld ve Pentagon'un ''iki numaralı ismi'' Paul Wolfowitz'in, en azından bir süre daha görevlerinde kalmaları bekleniyor. 
     Feith, Irak savaşının ateşli savunuculuğunun yanı sıra İran ve Suriye'ye karşı sert politikalardan yana olan ve radikal düşünceleriyle bilinen yeni muhafazakar kadroların en önemli isimleri arasında sayılıyor. 
     
</TEXT>
</DOC>
