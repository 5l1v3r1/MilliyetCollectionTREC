<DOC>
<DOCNO> 322992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur37.html </URL>
<DATE> 2005/03/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Alemdaroğlu'nun "görevi ihmal"den yargılanmasına başlandı 
</HEADLINE>
<TEXT>

     Eski Dr. Ziya Gün İstanbul Üniversitesi'ne Yardım Vakfı Yönetim Kurulu Başkanı Prof. Dr. Kemal Alemdaroğlu ile vakfın 3 yönetim kurulu üyesinin ''görevi ihmal'' iddiasıyla yargılanmasına başlandı. 
     İstanbul 14. Asliye Ceza Mahkemesi'ndeki duruşmaya, tutuksuz sanıklar Prof. Dr. Fikret Sipahioğlu ile Metin Ertürk katıldı. Davanın diğer tutuksuz sanıkları Prof. Dr. Kemal Alemdaroğlu ile Prof. Dr. Tankut Centel ise duruşmaya gelmedi. 
     Duruşmada sorgusu yapılan Metin Ertürk, Ziraat Bankası'nda çalıştığı sırada vakıf senedi gereği genel müdürlük tarafından vakfın yönetim kurulunda görevlendirildiğini söyledi. 
     Toplantıların sadece birine katıldığını, işlerinin yoğunluğu nedeniyle diğerlerine gidemediğini kaydeden Ertürk, ''Vakfın yönetiminde Gün ailesinden de kişiler vardı. Onları sanıklar arasında göremiyorum. Yönetim kurulu kadrosu oldukça genişti'' dedi. 
     Ertürk, hakkındaki suçlamaları kabul etmediğini söyledi. 
     Prof. Dr. Fikret Sipahioğlu da, vakıf senedi gereği Cerrahpaşa Tıp Fakültesi Dekanı olması nedeniyle vakfın yönetim kurulunda bulunduğunu, dekanlık görevi hala devam ettiği için vakıftaki görevinin de sürdüğünü belirterek, suçlamayı kabul etmediğini kaydetti. 
     Müşteki olarak duruşmaya katılan Prof. Dr. Celal Erçıkan, olayda örgütlü bir suç olduğunu öne sürerek, ''trilyonlar, katrilyonlar götürülmüş'' dedi. 
     Söz alan Prof. Dr. Kemal Alemdaroğlu'nun avukatı Erdoğan Tuncer, Prof. Dr. Erçıkan'ın davada muhbir, ihbarcı konumunda olduğunu, müşteki ya da müdahil olamayacağını, davadan çıkarılmasını istediklerini bildirdi. 
     Sanıklar Prof. Dr. Kemal Alemdaroğlu ve Prof. Dr. Tankut Centel'in duruşmaya tekrar çağrılmalarına, müşteki Prof. Dr. Celal Erçıkan'ın duruşmadan çıkarılması konusundaki taleplerin sonraki celse düşünülmesine karar veren hakim, duruşmayı erteledi. 
     Bu arada duruşma sonrası adliye koridorunda basın mensuplarının sorularını yanıtlayan Prof. Dr. Alemdaroğlu'nun avukatı Erdoğan Tuncer ile Prof. Dr. Erçıkan arasında kısa süreli bir tartışma yaşandı. Tuncer, Erçıkan'a, ''Sen meslektaşlarını ihbar eden bir muhbirsin'' dedi. 
     
     İDDİANAME 
     İstanbul Cumhuriyet Savcılığı'nca hazırlanan iddianamede, bir müfettişin vakıfta yaptığı denetim sonucu 16 Mayıs 2003 tarihinde düzenlediği raporda, bazı eksiklikler tespit edildiği anlatılıyor. 
     İstanbul Üniversitesi emekli öğretim üyesi Prof. Dr. Celal Erçıkan'ın şikayetçi olarak yer aldığı iddianamede, eski Dr. Ziya Gün İstanbul Üniversitesi'ne Yardım Vakfı Yönetim Kurulu Başkanı Prof. Dr. Kemal Alemdaroğlu ile yönetim kurulu üyeleri Prof. Dr. Tankut Centel, Prof. Dr. Fikret Sipahioğlu ve Metin Ertürk'ün ''görevi ihmal'' suçundan 3 ay ile 1'er yıl arasında hapis cezasına çarptırılması talep ediliyor. 
     
</TEXT>
</DOC>
