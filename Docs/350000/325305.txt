<DOC>
<DOCNO> 325305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo01.html </URL>
<DATE> 2005/03/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Daily Express'ten şok iddia .. 
</HEADLINE>
<TEXT>

     Şampiyonlar Ligi’ndeki Liverpool-Juventus eşleşmesi İngiltere’yi karıştırdı. Ada basını, İtalyan taraftarların Heysel’in intikamını almak için hazırlandığını yazdı. 
     
     Daily Express yazdı 

     Liverpool-Juventus eşleşmesinin yankıları sürüyor... 39 İtalyan ve Belçikalı futbolseverin yaşamını yitirdiği Heysel faciasının 20 yıl sonrasında ilk kez karşılaşacak iki takımın yöneticileri kura sonrası olumlu mesajlar vermesine karşın, İngiliz basını yine ortalığı karıştıracak haberler yaptı. Ada’nın yüksek tirajlı gazetelerinden Daily Express, iki maçta da büyük olaylar çıkacağını öne sürdü. 
     
     İtalyanlar plan yaptı’ 

     Gazetenin haberinde, Juventus’un sık sık olay çıkaran taraftar grubu olan Ultras’ın, Heysel’de ölenlerin intikamını almak için İngilizler’e saldıracağı öne sürüldü. İtalyan holiganların özellikle Delle Alpi’de oynanacak maç öncesinde bir saldırı planladığı iddia edildi. Diğer İngiliz gazeteleri de çıkacak olayların önüne geçilmesinin zor olduğunu ve büyük güvenlik önlemleri alınması gerektiğini ifade etti. 

     
</TEXT>
</DOC>
