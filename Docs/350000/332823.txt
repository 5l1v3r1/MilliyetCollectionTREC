<DOC>
<DOCNO> 332823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/ygokce.html </URL>
<DATE> 2005/04/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
İyi ki 'İddaa' var 
</HEADLINE>
<TEXT>


Akçaabat Sebatspor-Kayserispor maçıyla ilgili olarak yaşadıklarımız, masum bir oyun olan futbolun, kirliliğin ve para kazanma ihtirasının ne kadar derin tehdidi ile karşı karşıya bulunduğunu bir kez daha gözler önüne serdi. 
Ortada Schalke maçıyla eşleştirilmiş 400 milyar TL tutarında bir bahis söz konusuydu. Akçaabat Sebatspor ilk yarıyı 1- 0 önde bitirecek, ama ikinci yarıda atılan gollerle maçı Kayserispor kazanacaktı. 
Ergun Ata'nın dünkü Taktik'te yayınlanan röportajından öğreniyoruz ki, 200 bin Euro karşılığında golleri yemesi teklif edilen Akçaabat kalecisi Hakan, cebinde sadece 6 milyon lirası varken, ağabeyinin eski model otomobilini kullandığı ve ipotekli bir evde oturduğu halde sportif dürüstlüğünden hiç şaşmadan olayı ilgililere bildirmiş, skandalın su yüzüne çıkmasına neden olmuş. 
Şimdi dosyalar savcılıkta. Deliller toplanıyor. 
Her şey adaletin kontrolü altında. 

Sağlıklı 
Olayın kuşku uyandıran birçok yönü var. Böyle sonucu baştan fikse edilen sabitlenen maçlar için bir takımın, bir oyuncunun ayarlanması yetmez... Her iki takımın anlaşması, en azından oyunun kaderini belirleyecek pozisyonların yaratılması için birkaç futbolcunun elde edilmesi gerekir. Dahası, hakemin de bu senaryoda üzerine düşen rolün hakkını vermesi sağlanmalıdır. Elbette bunları 10 Derste Şike üslubuyla kimseye tavsiye etmiyorum... Dokunmak istediğim nokta, olayın görünenden çok daha geniş ve derinlere dayanmasıdır. Araştırma da öyle yapılmalıdır. 
Bu olay, adaletin şaşmaz terazisiyle tartılacak ve kuşkum yok ki gerçekler gün ışığına çıkarılarak sorumluları cezalandırılacaktır. 
Benim, sevinerek üzerinde durmak istediğim konu, İddaa organizasyonundaki sağlık ve sağlamlıktır. 
Biliyorsunuz, futbol müsabakaları üzerinde yoğunlaşan bahis ekonomisi global bir büyüklüğe erişti. Tüm dünyada milyarlarca dolar bu bahislerde el değiştiriyor. Kovandaki bala uzanan legal ve illegal eller var. İddaa organizasyonu başladıktan sonra yasa dışı yollardan oynanan futbol müşterek bahis şirketlerinin çoğu da yurt dışındaydı belini kırdı. Ülke dışına kaçtığı hesaplanan 750 milyon dolardan fazla parayı yasal bahislerle vergilendirerek, kulüplere isim hakkı ödeyerek ülkede tuttu. Kayıtlı ekonominin defterlerine temiz sayfalar ekledi. 

Suç tespiti 
Son olay gösterdi ki İddaa, spor ortamının kirlenmesini de önleyebilecek bir organizasyondur. Akçaabat Sebatspor-Kayserispor maçına 400 milyar TL. yatırıldığı bilgisayarlardan anında öğrenildiğinde bu işte bir tezgah düzenlenmekte olduğunu tesbit ederek hemen tahtayı kapattılar. O maçı bahis listesinden çıkardılar. 
Sonrası çorap söküğü gibi geliyor... 
Suç her yerde işlenir. Trafikten spora kadar hayatın her alanında ortamı kirletecek hevesler, atılımlar ve organizasyonlar olabilir. 
Önemli olan kuralların, yönetmeliklerin, yasaların uygulanması ve suçluların yakalanıp cezalandırılmasıdır. Suçu işleyenin yanına k r kalmamasıdır. 
Son zamanlarda spor ortamını kirleten insanlar, uygulanmayan yasalar, çiğnenen ya da unutulan kurallarla öylesine başıboş bırakıldı ki, ne yapsalar yanlarına k r kaldı. Hayatın içinde yaptıkları kötülüklerle elini kolunu sallayan sahte kahramanlar türedi. Çoluk çocuğun kafası karıştı, gençler kimleri örnek alacaklarını şaşırdı... 
İddaa, şimdi suçu tesbit etmiş durumda... 
Adalet suçluyu bulacak, yargılayacak ve cezalandıracaktır... 
Kuşkunuz olmasın, Adalet'in elinde şaşmaz bir terazi var... 
... Ve iyi ki de İddaa var 

Hangi Beşiktaş 

Hafta sonunda ligin belki en önemli derbisi Saraçoğlu Stadı'nda oynanacak... 
Fenerbahçe maçı, şenliğe dönüştürüp şampiyonluk kutlamalarını başlatacak bir galibiyetle bitirebilir. Ama bu maçı kazanmak o kadar kolay olmayacak. 
Rıza Çalımbay'ın Beşiktaş'ı, savunmadaki sıkıntılarını çoktan geride bıraktı. Hücum oyununda ve gol atmadaki tıkanıklıkları da son Ankaragücü maçında olduğu gibi aşabileceğini gösterdi. 
Şimdi soru şu Saraçoğlu'na hangi Beşiktaş geliyor Savunma güvencesine dayalı, gol üretemeyen Beşiktaş mı, yoksa hem savunmada hem de hücumda adına yakışır oynayan Beşiktaş mı Bu seçimi yapacak kişi Rıza Çalımbay... 
Alex'i, Nobre'yi, Anelka'yı, Tuncay'ı, Aurelio'yu birer adamla tutup oyundan düşüreyim derken, bir de bakmışsınız ki kendi oyununu oynayamayan bir Beşiktaş var ortada... Böyle bir Beşiktaş, Fenerbahçe'yi durduramaz. Ama oyunu Fenerbahçe savunmasının üzerine yıkar, daha baskılı bir arayışla savunma güvencesinin üzerine yaratıcı hücum hamlelerini eklerse, Fenerbahçe'ye Kadıköy'de ilk puanını kaybettirebilir. 

Hagi'nin itirafları 

Galatasaray Teknik Direktörü hemen her hafta bir hata sergileyerek kendine de, takımına da zarar veriyor. Antrenörlük konusunda eksikleri var, öğreniyor. Bunun bedelini Galatasaray ödüyor. 
Ama Hagi'de katlanılamayacak davranışlar da var. Sözgelimi Samsunspor maçını kaybettikten sonra dile getirdiği "Zirve meşgul, biz daha başka bir hedefe bakmalıyız" söylemi... Şampiyonluğa en çok kendisinin inanması, kendisinin çaba göstermesi gereken bir anda durumu kabullenip teslim olmak ona hiç yakışmadı. Sonradan ortaya çıkan fırsatları da taşıyamadı Hagi. Kayseri'deki telefon olayı da unutulmadı. Taraftar grubuna "Hırsızlar" diye bağırmak ölçüsüz bir öfkenin dışa vurumuydu. Kayseri'de bağırda ama, tüm Türkiye'deki taraftarlarını kırdı. 
Trabzonspor maçından sonra Ribery'nin performansı ile ilgili olarak Milliyet'e yaptığı yorum da tutarsız... Futbolcusunu başka bir kulübün teklifiyle oyundan düşme töhmeti altında bırakıyor. Hele bir sözü var ki anlaşılır gibi değil "İlk yarı sonunda onu oyundan alacaktım ama, belki bir şeyler yapar dedim..." 
Alsaydın... Tutan mı vardı 
Yakışmıyor. 
Bu sözler benim tanıdığım lider Hagi'ye yakışmıyor... İyi bir lidere hiç yakışmıyor... 
Galiba vazo kırıldı dostlar... Bu faullerden - ayıplardan yüz göz olmalardan sonra Galatasaray'la Hagi beraberliğindeki kerametin bittiğini düşünüyorum. İkisi de birbirlerini taşıyamadılar... Sezon biter, Hagi gider 



</TEXT>
</DOC>
