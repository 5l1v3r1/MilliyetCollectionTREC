<DOC>
<DOCNO> 326445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas22.html </URL>
<DATE> 2005/03/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Zatürree, Türkiye'de ölüm nedenleri arasında 5. sırada .. 
</HEADLINE>
<TEXT>

     Zatürreenin, Türkiye'de ölüm nedenleri arasında beşinci sırada yer aldığı bildirildi. 
     Sanofi Pasteur ilaç şirketince yapılan yazılı açıklamada, kış mevsiminin hastalığı sanılan zatürreenin her mevsim görülebileceğine dikkat çekildi. 
     Zatürreenin sık görülen ve ciddi seyreden bir hastalık olduğu vurgulanan açıklamada, ''Dünyada her yıl 5 yaşın altında 10-12 milyon çocuk zatürree nedeniyle hayatını kaybetmekte. Ülkemizde ise zatürree ölüm nedenleri arasında 5'inci sırayı almaktadır'' denildi. 
     Zatürreenin tedavisinin hastaneye yatmayı gerektirdiği ifade edilen açıklamada, ölüm oranları nedeniyle tedaviye erken başlanmasının önem taşıdığı belirtildi. 
     Kuluçka dönemi 1-3 gün olan zatürreenin genel olarak ani başlayan üşüme, titreme ile 39-40 dereceye kadar yükselen ateş, terleme, nefes alırken, öksürürken batma tarzında göğüs ağrısı, pas renginde balgamla kendini gösterdiği anlatılan açıklamada, hastalıktan korunmak için şu önerilerde bulunuldu 
     ''Çocukların aşılarının tam olması, sigara kullanımının azaltılması, kalp, akciğer ve şeker hastası gibi risk grubundakilerin zatürree aşısı olması, bebeklerin emzirilmesi, soğuğa maruz kalmamaya çalışmak ve toplu yerlerde ortamı sık sık havalandırmak.'' 
     
</TEXT>
</DOC>
