<DOC>
<DOCNO> 321525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy22.html </URL>
<DATE> 2005/03/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Çiçek AB'de de polis küreselleşme karşıtlarını çiçekle karşılamıyor 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, 8 Mart Dünya Kadınlar Günü dolayısıyla İstanbul'da dün düzenlenen gösterilerde meydana gelen olayların Bakanlar Kurulu'nun gündemine gelip gelmediğine ilişkin soruya karşılık, bu konunun gündeme gelmediğini, Troyka Toplantısı'nda gündeme geldiğini söyledi. 
     Hiçbir şekilde bu tür toplantıların böyle sonuçlanmasını arzu etmediklerini kaydeden çiçek, Türkiye'de herkesin yasalar çerçevesinde toplantı ve gösteri yürüyüşleri yapma hakkı bulunduğunu ifade etti. Çiçek, bu konuda önemli değişiklikler yaptıklarını, mevcut olan bazı kısıtlamaları ortadan kaldırdıklarını belirterek, şöyle devam etti 
     ''Ama şunu da kabul etmek gerekir ki, zaman zaman bu toplantıların çerçevesi dışına çıkılmakta, kanunsuz eylemlere imkan verilmektedir. Dünyanın hiçbir yerinde kanunsuz eylemler söz konusu olduğunda belli bir yere kadar onu anlayışla karşılarsınız. SEKA'da olduğu gibi... Orada da kanunsuzluk ve fiili bir durum var. Anlayışla karşılıyoruz, sabır da gösteriyoruz ama bazen bu sabrın sınırının zorlandığı durumlar oluyor. Bu görüntüleri arzu etmiyoruz. Ülkemiz adına bunları hoş da karşılamayız. Ancak, Türkiye'deki güvenlik güçleri de her zaman bu konulara toleransla yaklaşıyor, azami çabayı gösteriyor. Kimse bu anlamda güvenlik güçlerine haksızlık yapmamalıdır. Ancak hırsızın da kabahatinin olduğunu sizin de görmeniz lazım. Bütün kabahat ev sahibinde değil. Avrupa Birliği ülkelerinde de küreselleşme karşıtlarının polisle karşılaştıklarında herhalde polis onları polis çiçeklerle karşılamıyor. Hoşgeldiniz, neden bu gösterileri yapıyorsunuz tarzında değil.'' Çiçek, bu tür olayları tasvip etmediklerini ancak zaman zaman bu hakkı kullananların kanunları zorladıklarını belirtti. Polisin de kanunları temsil eden bir devlet gücü olduğunu kaydeden Çiçek, polisin kimseye husumeti olmadığını peşin hükümle davranma kararlılığı içerisinde bulunmadığını söyledi. 
     
     ''4 AYDIR NEREDEYDİNİZ'' 
     Hükümet Sözcüsü Çiçek, yeni TCK ile ilgili çeşitli eleştiriler bulunduğunu, yürürlüğe girdiğinde halkın güvenliğinin tehlikeye gireceğinin savunulduğunu anımsatarak, yeni TCK'da değişiklik olup olmayacağına ilişkin bir soruya karşılık, bu kanunun 12 Ekim'de kanunlaştığını ifade ederek, ''O günlerde soracağınız soruyu bugün sorarsanız ben de size '4 aydır neredeydiniz' derim'' dedi. 
     Tasarının gizli kapaklı değil, basın mensuplarının gözünün önünde görüşüldüğünü, herkesin düşüncelerini aktardığını, öksürüklerin bile tutanağa geçtiğini, ilgi ve alaka duyan bütün kuruluşların gelerek fikrini ve düşüncesini açıkça ortaya koyduğunu belirten Çiçek, şunları dile getirdi 
     ''Ne oldu birden 4 ay sonra bu kanunda şu mu var bu mu var tarzında tartışmalar başladı. Şunu her zaman ifade ettik, bu temel yasalar en mükemmel yasalar olmaz. En mükemmel dediğiniz takdirde bundan sonra bir daha değişmeyecek demektir. Biz günün şartları içinde en iyi yasayı çıkarmanın gayreti içinde olduk. Bu yasalarda da eksiklikler, yanlışlıklar bulunabilir, varsa bunların bir kısmı içtihatlarla çözülecektir. Bütün bunlara rağmen bir ihtiyaç varsa parlamentolarda bugünler içindir. İhtiyaç hasıl olduğunda bunları değiştirebiliriz. Bir inatlaşma içinde olmadık, ama daha kanun yürürlüğe girmeden bir felaket senaryosu 4 ay sonra ortaya koymak... acaba bunun altında birşey mi var.'' Cumhurbaşkanı Ahmet Necdet Sezer tarafından TBMM'ye iade edilen öğrenci affına ilişkin yasa tasarısının gündeme gelip gelmediği yönündeki soruya karşılık Çiçek, ''Konu Parlamento'nun gündeminde olan bir konudur. Zannediyorum Parlamento bu hafta içinde bunu görüşecek. Cumhurbaşkanı'nın iade gerekçeleri incelenir, değerlendirilir, TBMM kararını verir'' yanıtını verdi. 
     
</TEXT>
</DOC>
