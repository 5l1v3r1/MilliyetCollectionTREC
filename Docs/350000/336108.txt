<DOC>
<DOCNO> 336108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo08.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
En değerli misafir 
</HEADLINE>
<TEXT>


Şampiyonlar Ligi Kupası dün İstanbul'a getirildi ve UEFA Asbaşkanı Şenes Erzik tarafından Büyükşehir Belediye Başkanı Kadir Topbaş'a teslim edildi. 25 Mayıs'taki finalden galip ayrılacak takım kupayı müzesine götürecek 

HALİL ÖZER 


Türkiye çok önemli bir konuğa ev sahipliği yapıyor. Atatürk Olimpiyat Stadı'nda 25 Mayıs'ta yeni sahibini bulacak Avrupa Şampiyonlar Ligi Kupası dün İstanbul'a getirilerek, Büyükşehir Belediye Başkanı Kadir Topbaş'a teslim edildi. Lütfi Kırdar Kongre ve Sergi Sarayı'nda düzenlenen törende kupa son şampiyon Portekiz'in Porto Kulübü'nün Genel Menajeri Diogo Paiva Brandao ve takım kaptanı Jorge Costa tarafından, UEFA Asbaşkanı Şenes Erzik'e verildi. Erzik de kupayı Kadir Topbaş'a teslim etti. 

'Rüya gerçek oldu' 
Jorge Costa, bir gazetecinin "Kupa için ne hissediyorsun " sorusuna "Geçen sezon çocukluğumdan beri kurduğum bir düşe ulaştım" diye cevap verirken, Genel Menajer Brandao da "Finali Chelsea - Milan oynar" tahmininde bulundu. Erzik, Türk futbolu adına bir rüyanın gerçekleştiğini vurgulayıp, "Futbolun tutkulu olduğu bir evdeyiz. Benim ülkemde, şehrimde, İstanbul'dayız. Final maçının ülkemde olmasından dolayı çok mutlu ve gururluyum. Bu mutluluğu bize yaşatan, başta UEFA Başkanı Lennart Johansson ve UEFA yetkililerine, İstanbul adına, ülkem adına teşekkür ediyorum" diye konuştu. 

Bülent'e özel ödül 
Futbol dünyasının seçkin konuklarının yer aldığı törende Galatasaray Kaptanı Bülent Korkmaz, Avrupa kupalarında en az 100 kez forma giyen oyunculara verilen UEFA özel ödülünü aldı. Milli Takımlar eski çalıştırıcısı Sepp Piontek ile Bulgaristan Milli Takımı Teknik Direktörü Hristo Stoichkov, Bülent'e UEFA Kupası maçlarında çekilen fotoğraflarının yer aldığı bir tablo hediye etti. Bülent de kariyerinin en unutamadığı maçının UEFA Kupası finali olduğunu söyledi. Lütfi Kırdar'da Sefarad grubu konuklara mini bir konser verdi. Akşam Taksim Meydanı'nda düzenlenen organizasyonda ise Mustafa Sandal konserinin yanı sıra ses, ışık ve havai fişek gösterileri yapıldı. 

Kupa bir ay sergilenecek 

Avrupa Şampiyonlar Ligi Kupası, gelecek 1 ay içinde İstanbul'un çeşitli bölgelerinde sergilenecek. Vatandaşların görüp, birlikte fotoğraf çektirebilecekleri kupa, 23-29 Nisan tarihlerinde Saraçhane'de, 30 Nisan - 6 Mayıs'ta Bakırköy Özgürlük Meydanı'nda, 7 - 13 Mayıs'ta Kadıköy İskele Meydanı'nda, 18-24 Mayıs'ta Taksim Meydanı'nda görücüye çıkacak. Final maçı için gelecek hafta UEFA'dan 70 kişilik bir heyet İstanbul'a gelecek. Açılıştaki 7 dakika sürecek törende 815 Kuleli Askeri Lisesi öğrencisi görev yapacak. 202 ülke televizyonun naklen yayınlayacağı finali 3 milyar insan izleyecek. 

'Bir gün mutlaka' 

Daum gelecekte bir Türk takımının Devler Ligi finalini oynayacağına emin olduğunu söyledi 


Christoph Daum, Türk futbolseverlere umut dolu mesajlar verdi. Şampiyonlar Ligi kupasının geliş törenine katılan Fenerbahçe'nin Alman çalıştırıcısı bir gün bir Türk takımının final oynayacağından emin olduğunu açıkladı. 
Deneyimli teknik adam, "Bir Chelsea takımı bu finale yaklaşmak için 20 yıldır çalışıyor. Bunlar gerek altyapı, gerekse yatırımlar açısından göz ardı edilecek çalışmalar değil. Sabırla ve çalışarak, biz de o noktaya ulaşabiliriz. Medya ve Türkiye'nin saygınlığı açısından yaşanacak büyük bir final. Olimpiyat Stadı'nda Galatasaray ile oynayacağımız kupa finali de her açıdan önemli bir prova olacak" dedi. 
Törende onur konuğu olarak yer alan Fatih Terim ise "Dünyanın gözü üzerimizde olacak. Meşhur misafirperverliğimizi gösterelim. Bu her Türk'ün vazifesidir. Buradan herkes çok mutlu ayrılsın. Bunun getirisi de çok fazla. Ülkemiz açısından çok büyük bir propaganda. Ayrıca bu yolla Olimpiyat Stadı'nın eksiklerinin giderilmesini de çok olumlu buluyorum" açıklamasını yaptı. 


</TEXT>
</DOC>
