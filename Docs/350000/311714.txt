<DOC>
<DOCNO> 311714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy25.html </URL>
<DATE> 2005/02/02/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Cumhurbaşkanı Sezer ve Buteflika'nın ortak basın açıklaması... 
</HEADLINE>
<TEXT>

     Cumhurbaşkanı Ahmet Necdet Sezer ve Cezayir Cumhurbaşkanı Abdülaziz Buteflika, Çankaya Köşkü'nde başbaşa ve heyetlerarası görüşmelerin ardından ortak basın açıklaması yaptılar. 
     Sezer, açıklamasında, Cezayir'den cumhurbaşkanı düzeyinde yapılan ilk ziyaret olması açısından Buteflika'nın ziyaretinin tarihsel bir nitelik taşıdığına dikkati çekti. 
     Konuk cumhurbaşkanıyla yararlı ve kapsamlı görüşmeler yaptıklarını ve özellikle ikili ilişkileri ele aldıklarını belirten Sezer, iki ülke arasında her alanda artan işbirliğinden duyulan memnuniyeti dile getirdi. 
     İlişkilerin gelişmesinin her iki ülke için yeni ufuklar açtığını ifade eden Sezer, ''İşbirliğimizin her alanda daha da geliştirilmesi yönünde görüş birliği sağladık. Siyaset, ticaret ve ekonomi alanlarındaki konuları ele alarak, yeni işbirliği olanaklarını değerlendirdik'' diye konuştu. 
     Buteflika'nın ziyaretinin Ortadoğu ve Afrika'daki duyarlı bir dönene rastladığını belirten Sezer, konuk cumhurbaşkanıyla Irak'taki gelişmeler ve İsrail-Filistin uyuşmazlığını da görüştüklerini söyledi. 
     Sezer, ''Bu çerçevede, Irak'ın toprak bütünlüğünün ve ulusal birliğinin korunmasıyla bu ülkenin en kısa zamanda istikrara kavuşarak, uluslararası toplumla yeniden bütünleşmesi ve Irak'ın yeniden yapılandırılmasına yönelik uluslararası çabaların desteklenmesinde benzer görüş ve amaçları paylaştığımızı gördük'' dedi. 
     Cumhurbaşkanı Sezer, Ortadoğu sürecinde de, bölgede hakça, kalıcı ve kapsamlı bir barışa ulaşılmasının bölge istikrarı yönünden yaşamsal önem taşıdığına işaret etti. 
     Sezer, Buteflika'nın ziyaretinin ikili ilişkilerin daha da gelişmesine ve bölge barışıyla istikrara katkıda bulunacağını sözlerine ekledi. 
     
     BUTEFLİKA 
     Buteflika da açıklamasında, iki kardeş ülkenin tarihten gelen köklü ilişkileri ve ortak bağları olduğuna işaret ederek, bunların iki ülke arasındaki işbirliğinin temelini oluşturduğunu söyledi. 
     Cumhurbaşkanına ''kardeşim Sezer'' olarak hitap eden Buteflika, Sezer ile yararlı görüşmelerde bulunduklarını ve iki ülke arasındaki ilişkileri daha da ileriye taşımak için neler yapılabileceği üzerinde durduklarını kaydetti. 
     ''Türkiye'nin Cezayir'in başta gelen ticaret ortaklarından olduğunu'' kaydeden Buteflika, ekonomik ve ticari ilişkileri geliştirmeyi ve ortak hedeflere ulaşmayı amaçladıklarını belirtti. 
     Buteflika, ''Ekonomik ve ticari ilişkilerin hukuki alt yapısının tamamlanması ve daha önceki anlaşmaların da eğer eksikse bir an önce onay işlemlerinin yapılması konusunda Sezer ile mutabık kaldıklarını'' söyledi. 
     Görüşmelerde ikili ilişkilerin yanı sıra Ortadoğu, Irak, Afrika, İsrail-Filistin uyuşmazlığı, AB ve NATO-Akdeniz diyalogu konularını da ele aldıklarını belirten Buteflika, bu alanlarda ortak çabaların yoğunlaşarak devamı konusunda görüş birliğine vardıklarını kaydetti. 
     İki ülkenin bölgede barış ve güven ortamının yayılması konusunda ortak çabalar sergilemeye devam etmeleri gerektiğini söyleyen Buteflika, iki ülkenin coğrafi konumu, kültürü ve geçmişinin bölgede ve dünyada barışın kurulmasında katkı sağlayacağını belirtti. 
     Cezayir Cumhurbaşkanı Buteflika, açıklamasını, ''Kardeşim Sezer'i ikinci ülkesi Cezayir'e davet ediyorum'' sözleriyle tamamladı. 
     
</TEXT>
</DOC>
