<DOC>
<DOCNO> 321867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy16.html </URL>
<DATE> 2005/03/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Baykal İçkiye bu kadar zam yaparsanız o ranta birileri göz diker 
</HEADLINE>
<TEXT>

     CHP Genel Başkanı Deniz Baykal, iktidarın, SEKA'da sürdürülen eylem karşısında, çatışma ve kan dökülmesini göze alan bir yaklaşım içinde olduğunu ileri sürerek, ''Hiçbir şey, SEKA'da bir kişinin burnunun kanamasına değmez. Hükümet, bunu bilmelidir'' dedi. 
     Baykal, partisinin TBMM grup toplantısında yaptığı konuşmada, son bir haftadır Türkiye genelinde işçi hareketlerinin yaygınlaşmaya başladığını ve ''ısrarla ve inatla yapılmaya çalışılan özelleştirme uygulamalarına karşı yapılan bu eylemlerin haklı olduğunu'' söyledi. 
     CHP olarak, bu eylemlere Türkiye'nin her yerinde katkı verdiklerini ve desteklediklerini ifade eden Baykal, İzmit'teki SEKA kağıt fabrikasının kapatılmasına karşı buradaki işçilerin gerçekleştirdiği eylemin iktidarı ''çok tedirgin ettiğini'' belirtti. Baykal, ''İktidar tedirgin ve ne yaptığını bilmez durumda. Neredeyse çatışmayı ve kan dökmeyi göze almış görünüyor. Ancak bilinmelidir ki hiçbir şey, SEKA'da bir kişinin burnunun kanamasına değmez. Hükümet, bunu bilmelidir. Hükümeti, işçilerin üzerine gitmemesi, onları anlamaya çalışması ve yaptıkları eyleme demokratik bir hak olarak yaklaşması konusunda uyarıyorum'' diye konuştu. 
     
     ''ZAM YAPARSANIZ...'' 

     Son günlerde ortaya çıkan sahte rakı konusunun, Türkiye için ibret verici bir olay olduğunu ve iktidarın bundan önemli dersler çıkarması gerektiğini belirten Baykal, şunları söyledi 
     ''Tekel'in içki bölümü özelleşiyor ve kısa bir süre sonra içki ve sigaraya zam üstüne zam yapılıyor. Bir süre sonra içkideki bu büyük rant, sorumsuz ve kaçak üretimlerin, yani merdiven altı üretimlerin yolunu açıyor. Bunun sonucunda 25 kişi yaşamını yitiriyor. 
     Yapılan zamların ardından bu aşırı ranta göz dikilmiştir ve bunun sorumlusu, zamları yapan bu iktidardır. Vurun abalıya diye içkiye bu kadar zam yaparsanız, elbette birileri bu yola girer ve bu acılar ortaya çıkar. Bugün rakı, iktidarın bu uygulamaları sonucunda eroinden daha karlı hale gelmiştir.'' 
     
     ''NEREDE TEŞVİK'' 

     Hükümetin, teşvik uygulanacak il sayısını 49'a çıkaracağı taahhüdünde bulunduğunu ve bununla ilgili yasayı Meclis'e getirdiğini söyleyen Baykal, tasarının alt komisyonda beklediğini hatırlattı. Yasanın, verilen sözler doğrultusunda bir an önce çıkarılmasını beklediklerini ifade eden Baykal, sözlerini şöyle sürdürdü 
     ''İktidar, kendi getirdiği bu tasarıdan IMF dayatmaları sonucu ürkmeye başlamıştır. Büyük bir sükut içindeler bu konuda... Büyük sözler verip Türkiye'yi ayağa kaldırıp, 49 il'e teşvik vereceğini söyleyenler, şimdi tasarıyı Meclis'e getirip orada yolu tıkadılar. Niye tıkadılar, onu bilmek istiyoruz. Bu konuda tek laf söyleyen Başbakan Yardımcısı Abdüllatif Şener de 'Gerekirse bu tasarıyı değiştiririz' dedi. Teşvik buhar oldu gitti. Bu konu aydınlığa kavuşturulmalıdır. Bu kadar verilen sözlerden sonra bu konuyu unutturmaya kalkarsanız, size kim inanır. Size inanmak için sözlerinizin arkasında IMF onayı mı arayacağız. Bir hükümetin bu duruma düşmesi çok acı bir tablodur.'' 

     
</TEXT>
</DOC>
