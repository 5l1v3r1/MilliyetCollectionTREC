<DOC>
<DOCNO> 330904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/dunya/dun01.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara memnun 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, Irak Devlet Başkanlığı'na Celal Talabani'nin seçilmesinin beklentileri olduğunu ifade ederek, "Kerkük'ün tüm Irak halkına ait özel bir statüye kavuşmasının beklendiğini" belirtti. 
Anadolu Ajansı'nın 85. kuruluş yıldönümü kutlamasının ardından gazetecilerin sorularını yanıtlayan Erdoğan, şunları söyledi "Talabani'nin seçimi beklentimizdi. Temennimiz, Irak'ta Anayasa hazırlık çalışmalarının tüm Irak halkını kapsayacak, birçok endişeleri ortadan kaldıracak şekilde yürütülmesidir. Bunun yanında etnik ve dini unsurların birbiri üzerinde egemenlik kurmadığı, yeraltı ve yerüstü zenginliklerinin halka bırakıldığı, Kerkük'ün tüm Irak halkına ait özel bir statüye kavuştuğu Irak beklenen bir neticedir. Bu neticeyi görme arzusu ile yeni yönetime başarılar dilerim." 

Gül Talabani tecrübeli 
Dışişleri Bakanı ve Başbakan Yardımcısı Abdullah Gül de, Birleşik Arap Emirlikleri'ndeki Dubai'de yaptığı açıklamada, Talabani'nin tecrübeli bir siyasetçi ve Irak'ta Türkiye'ye en çok önem veren kişilerden biri olduğunu söyledi. Gül, sözlerini şöyle sürdürdü "Talabani Irak'ın bütünlüğüne önem veren birisi. Dolayısıyla tebrik ederim. Türkiye elinden gelen destek ve yardımı vermeye devam edecek." 
Bir gazetecinin, Irak'ta ilk kez bir Kürt'ün devlet başkanı seçildiğini hatırlatarak, Talabani'nin Devlet Başkanlığı döneminde Kürtler için bazı imtiyazlar sağlama gayreti içinde olup olmayacağının sorulması üzerine, Gül şunları söyledi "Herkes önce Iraklı. Herkesin Iraklı bilinci eminim daha da güçlenecektir. Bu da başta Talabani olmak üzere, eminim herkesin birinci görevi olacaktır." 

Sezer kutladı 
Talabani'ye mesaj gönderen Cumhurbaşkanı Ahmet Necdet Sezer, kutladığı Kürt kökenli lidere, "Cumhurbaşkanlığı görevinin ülkenin birlik ve bütünlüğünü simgelediğini" hatırlattı. 
Mesajında, Talabani'nin cumhurbaşkanlığı görevine seçilmesini "mutlulukla öğrendiğini" belirten Sezer, "Irak'ın geleceği yönünden önemli bir dönüm noktası oluşturan siyasal geçiş sürecinde, ülkenin ve Irak ulusunun birlik ve bütünlüğünü simgeleyen cumhurbaşkanlığı görevinde içten başarı dileklerimi sunarım" ifadelerine yer verdi. 


</TEXT>
</DOC>
