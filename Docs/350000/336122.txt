<DOC>
<DOCNO> 336122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/ykocaomer.html </URL>
<DATE> 2005/04/23/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
2005 Dünya Spor Yılı 
</HEADLINE>
<TEXT>



Kasım 2003'de Birleşmiş Milletler Genel Kurulu, 2005 yılını "Uluslararası Spor ve Beden Eğitimi Yılı" olarak ilan etti. Neredeyse ilk 4 ayını geride bıraktığımız bu yılda, ülkemizde bu konuyla ilgili ne Gençlik ve Spor Genel Müdürlüğü'nden ne de Türkiye Milli Olimpiyat Komitesi'nden bir ses çıktı. Oysa dünyadaki birçok ülke muhtelif etkinliklerle "2005 Uluslararası Spor ve Beden Eğitimi Yılı"nı kutluyor. 
21 - 24 Mart arası Tunus'ta yapılan "Spor ve Sağlık" konulu uluslararası konferanstan tutun da, İsviçre'de, Almanya'da, Kanada'da yapılan çeşitli etkinlikler göze çarpıyor. Dünyada bir çok uluslararası spor kuruluşu, ki bunların arasında Uluslararası Olimpiyat Komitesi ve Uluslararası Paralimpik Komitesi de sporu sevdirmek, geliştirmek için uğraşıyor. 
Biz de ise yukarıda da belirttiğimiz gibi ne medyada, ne sporla ilgili kurumlarımızda bugüne kadar herhangi bir hareket yok. Sonra laf sırası geldiğinde "Sporu yayacağız" diyoruz. Bugüne kadarki sonuçları belli olmayan, gözlemlerimize göre sadece yazışmalarda kalan, başlangıçta ilan edilmesine rağmen engelliler sporu ile ilgili en ufak bir şey yapılmayan "Sporla Tanış" projeleri gibi, etkinlik bile diyemeyeceğimiz olaylarla kendimizi avutuyoruz. Bunda da en büyük neden, sporda henüz gerekli organizasyon bilincine ulaşamamış olmamız. Bir şeyler yapılmaya çalışılıyor ama sistem zamanında sağlıklı kurulmadığı için, çürük bir temelin üzerine yapılmak istenen binalarda maalesef sağlam olmuyor. 
Daha önümüzde 8 aylık süre var. Buradan hem Gençlik ve Spor Genel Müdürlüğü'ne hem de Türkiye Milli Olimpiyat Komitemize, Birleşmiş Milletler Genel Sekreteri Kofi Annan'nın bu yıl ile ilgili verdiği demeçten bir bölümle seslenmek istiyoruz Spor, insanları, orijinleri, geçmişleri, dini inançları veya ekonomik statüleri arasında hiçbir ayrım yapmadan bir araya getiren ulusal bir dildir. 



</TEXT>
</DOC>
