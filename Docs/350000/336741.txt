<DOC>
<DOCNO> 336741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo36.html </URL>
<DATE> 2005/04/25/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Küfrettiği iddia edilen hakem hakkında suç duyurusu... 
</HEADLINE>
<TEXT>

     İzmir'in Karaburun İlçesi'nde 23 Nisan'da oynanan Karaburun Gençler Birliği-Tiregücü Spor maçının orta hakemi İbrahim Şenak hakkında, futbolculara küfür ettiği iddiasıyla suç duyurusunda bulunuldu. 
     Şenak hakkında Karaburun Cumhuriyet Savcılığı'na yapılan başvuruda, Şenak'ın maç devam ederken Karaburun Gençler Birliği oyuncularına küfür ettiği, bu takımın oyuncusu Cihat Umur'a ihtarda bulunmadan kırmızı kart gösterdiği ve aynı takımın kaptanı Barış Devir'in maç sonunda tokalaşma isteğini reddederek küfür ettiği belirtildi. 
     Karaburun Gençler Birliği Kulübü Başkanı İsmet Katmer, A.A muhabirine yaptığı açıklamada, Tiregücü Spor takımının oyuncularıyla maçta bir sorun yaşamadıklarını, ancak hakemin davranışlarının üzüntü verici olduğunu söyledi. 
     Hakemin oyunculara hakaretlerde bulunduğunu iddia eden Katmer, şöyle konuştu 
     ''Hakemin davranışları Türk sporu adına üzüntü vericidir. 23 Nisan gibi bir günde gençlere böyle hakaretlerde bulunması doğal olarak tepkilere neden oldu. Gençlerin kutlanması ve motive edilmesi gerekirken etik olmayan davranışlar görmeyi kınıyoruz. Saha gözlemcisinin de hakemle ilgili raporları federasyona vereceğini umuyoruz.'' 
     
</TEXT>
</DOC>
