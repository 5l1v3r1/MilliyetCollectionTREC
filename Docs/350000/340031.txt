<DOC>
<DOCNO> 340031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/siyaset/siy06.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyük tuzak var' 
</HEADLINE>
<TEXT>


Dışişleri Bakanı Abdullah Gül, Ermeni meselesiyle ilgili uygulamaları eleştirerek, "Önümüzdeki tehlike büyük. Herkese iş düşüyor" dedi 

ŞÜKRAN PAKKAN Kırgızistan 


Dışişleri Bakanı Abdullah Gül, Ermeni iddialarını çürütmek amacıyla gönderilen 10 kitabın parasının bile kendisinden istenmesinden utandığını belirterek, "Geç kaldık. Yanlış kanaatleri yıkmak için topyek n bir çaba gerekiyor. Haykırarak konuşalım" dedi. 
Kırgızistan'a 2 günlük resmi ziyaret gerçekleştiren Gül, uçakta gazetecilerin sorularını yanıtladı. Demokratik ülkelerde Ermeni iddialarıyla ilgili uygulamaları eleştiren Gül, şunları kaydetti 
"Meclis'te neyle ilgili karar aldığını bilmeyerek, oy kullanıyorsun, suçladığın insanları dinlemiyorsun bile, ondan sonra da bir kara leke atıyorsun. Mesela Belçika çok yanlış şekilde, 'BM kararı var' diyor. Nasıl, hakaret davalarında laf orada kalmıyorsa, bunun da hesabının verilmesi lazım." 

'Etkisi olmaz' 
Konuyla ilgili sivil toplum örgütlerinin harekete geçmesi gerektiğini kaydeden Gül, şöyle devam etti "Görüşlerimiz nihayetinde resmi olarak algılanacaktır, çok fazla etkisi olmaz. Herkese iş düşüyor. Önümüzdeki tehlike büyüktür. Türkiye'nin önünde büyük bir tuzak var. Batı kurumlarında da bunu isteyen çevreler var. Avrupa ülkelerinde birçok başbakan, dışişleri bakanı diyor ki, 'Bunu sizin üzerinizden yapıyorlar, ama bizi yıpratmak için yapıyorlar' diyor." 

Arjantin'e kınama 

ANKARA Milliyet 

Dışişleri Bakanlığı, Arjantin Senatosu'nun 24 Nisan'a 4 gün kala 20 Nisan'da aldığı kararla Ermeni soykırımı iddiasını tanımasını kınadı. Dışişleri'nden dün yapılan açıklamada, Arjantin makamlarına bu yönde bir girişimin yanlışlığının önceden anlatıldığı ve yaratacağı sakıncaların en üst düzeylerde defalarca izah edildiği kaydedilerek, "Bu girişimlerimize rağmen Arjantin Senatosu'nun siyasi çıkar amacı güden faaliyetlerin peşine takılarak, tarihi bilgiden yoksun maddi hatalarla dolu söz konusu açıklamayı kabul etmesinin sorumlu bir davranış olmadığı ortadadır" denildi. 


</TEXT>
</DOC>
