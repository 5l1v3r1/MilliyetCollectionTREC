<DOC>
<DOCNO> 345393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo13.html </URL>
<DATE> 2005/05/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şampiyonlar Ligi finallerinden ilginç notlar... 
</HEADLINE>
<TEXT>

     Futbolda kulüpler bazında Avrupa’nın en büyüğünü belirleyen eski adıyla Avrupa Şampiyon Kulüpler Kupası, 1992-93 sezonundan buyana ise Avrupa Şampiyonlar Ligi organizasyonunda en çok kupa kaldıran oyuncu Francisco Gento. 
     6 kez bu kupayı kaldıran Gento, hepsi de Real Madrid formasıyla 
     olmak üzere 95 kupa maçında toplam 30 gol attı. 
     Gento, 1956, 1957, 1958, 1959, 1960 ve 1966 yıllarında kupa şampiyonluğunun sevincini yaşadı. 
     
     SEEDORF 3 FARKLI TAKIMLA KUPA KALDIRDI 
     Bu sezonun finalist takımlarından Milan’ın kadrosunda yer alan Clarence Seedorf, Avrupa Şampiyonlar Ligi kupasını 3 farklı takımla kazanan tek oyuncu. 
     Seedorf, 1995’te Ajax, 1998’de Rel Madrid, 2003’te de Milan formasıyla kupayı kaldırdı. 
     -MİLANO’NUN GURURLARI- İtalya’nın Milano kentinin 2 takımı Milan ve Inter, toplam 8 kez Avrupa’nın kulüpler bazında en büyük kupasını kaldırma şerefine ulaştı. 
     Bu arada 1964’te Inter, 1972’de de Ajax, organizasyon boyunca hiç yenilmeden kupayı müzesine götürme başarısı gösterdi. 
     Öte yandan, Real Madrid, 1955 ile 1970 yılları arasında aralıksız 15 yıl boyunca Avrupa Şampiyon Kulüpler Kupası’na katılma istikrarını 
     gösterdi. 
     Ayrıca, kupa 2 kez aynı ülkenin takımları arasında yapılan final maçıyla sahibini buldu. 2000 yılında İspanya’nın Real Madrid-Valencia, 2003 yılında da İtalya’nın Milan-Inter takımları finalde karşılaştı. 
     
     KUPADA YEREL DERBİLER 
     Şampiyon Kulüpler Kupası’nda, yeni adıyla Avrupa Şampiyonlar Ligi’nde 5 kez yerel derbi oynandı. 
     1958-59’da Real Madrid-Atletico Madrid yarı final , 2002-2003’te 
     Milan-Inter yarı final , 2003-2004’te Chelsea-Arsenal çeyrek final , 2004-2005’de de Inter-Milan yarı final karşılaşmaları yapıldı. 
     
     BAŞARININ BÖYLESİ 
     Manchester United, Celtic ve PSV Eindhoven, aynı yıl içinde hem lig şampiyonluğu, hem lig kupası, hem de Avrupa Şampiyonlar Ligi kupasını kazandı. 
     Manchester United 1998-99’da, Celtic 1966-67’de, PSV Eindhoven da 1987-88’de bu başarıyı gösterdi. 
     Bu arada, 2002-2003 ve 2004-2005 sezonlarında Inter ile Milan arasında yapılan yarı final maçlarında her iki müsabaka da San Siro Stadı’nda oynandı. 
     
     OYUNCU VE TEKNİK ADAM OLARAK KUPA KAZANANLAR 
     Toplam 4 oyuncu, Avrupa Şampiyon Kulüpler Kupası’nda hem oyuncu, hem de teknik adam olarak şampiyonluk sevinci yaşadı. 
     Miguel Munoz 1955-56 ve 1956-57 sezonlarında Real Madrid’de futbolcu olarak, 1966-67’de de takımın başında teknik adam olarak sevindi. 
     Giovanni Trapattoni, Milan’da 1963 ve 1969’da futbolcuyken, 1985’te de Juventus’un başında şampiyon oldu. 
     Johan Cruyff 1971, 1972 ve 1973’te Ajax’ta futbolcu, 1992’de Barcelona da teknik adam olarak kupa kazandı. 
     Carlo Angelotti de 1989 ve 1990’da futbolcuyken kazandığı kupayı 2003 yılında bu kez teknik adam olarak Milan’da yaşadı. 
     
     BABA-OĞUL ŞAMPİYONLAR 
     Cesara Maldini, Milan’ın 1963’teki zaferinde yer alırken, oğlu Paolo aynı takımın 2003’teki zaferinde forma giydi. 
     Maldini ailesi, aynı takımda zafere giden tek baba-oğul oldukları için Şampiyonlar Ligi tarihine geçtiler. 
     
     EN GENÇ VE EN YAŞLI ŞAMPİYON TEKNİK ADAMLAR 
     Organizasyonda şampiyonluğa ulaşan en genç teknik adam unvanı, 1956’da Real Madrid’i çalıştıran Jose Villalonga’ya ait. Villalonga, 
     bu mutluluğu yaşarken 36 yaşından 185 gün almıştı. 
     Şampiyonluk gören en yaşlı teknik adam unvanı ise 71 yaşından 232 gün alan Raymond Goethals’in. Goethals, 1993’te Olympique Marsilya’nın başında bu onuru yaşamıştı. 
     Diğer yandan, organizasyon kapsamında son 4 finalde uygulanan "maçın adamı" seçiminde 2001 yılında Bayern Münih’ten Oliver Kahn, 2002’de Real Madrid’den Zinedine Zidane, 2003’te Milan’dan Paolo 
     Maldini, 2004’te de Porto’dan Deco kürsüye çıktı. 
     
</TEXT>
</DOC>
