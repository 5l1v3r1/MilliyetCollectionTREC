<DOC>
<DOCNO> 329043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur18.html </URL>
<DATE> 2005/03/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
5 kişiden 1'inin ruhsağlığı bozuk ama 70bin kişiye 1 psikiyatrist düşüyor 
</HEADLINE>
<TEXT>

     Yeditepe Üniversitesi Psikiyatri Anabilim Dalı Öğretim Üyesi Prof. Dr. Arif Verimli, Türkiye'de her 5 kişiden 1'inde psikiyatrik bozukluk olmasına karşın 70 bin kişiye 1 psikiyatrist, 10 bin kişiye de 1.2 yatak düştüğünü bildirdi. 
     Prof. Dr. Verimli, AA muhabirine yaptığı açıklamada, Türkiye'de her 5 kişiden 1'inde psikiyatrik bozukluk bulunduğunu ifade ederek, şunları kaydetti 
     ''Buna rağmen ülkemizde yaklaşık 1200 uzman psikiyatrist ve 9 bin yatak var. Aşağı yukarı 70 bin kişiye 1 psikiyatrist, 10 bin kişiye 1.2 yatak düşmektedir. Halbuki psikiyatri hastalarının yarısı, suç potansiyeli taşımalarından dolayı tedavi altına alınmak zorunda. Türkiye'de bütün yatak sayısı 9 bin olduğu için de bu mümkün değil. Avrupa Birliği AB ülkelerinde ise ortalama 100 hastaya 10 doktor düşüyor.'' Toplumlarda şizofreni görülme oranının yüzde 1 olduğunu vurgulayan Prof. Dr. Verimli, Türkiye'de bu hastaların sadece bir kısmının tedavi altına alındığına dikkat çekti. 
     Prof. Dr. Verimli, ''Hastaların çok büyük bir kısmı tedavi edilmemekte, hastalık kronikleşmekte, böylece mahallelerde ve köylerde 'köy delisi', 'mahalle delisi' gibi adlandırılan ve aşağılanan bir kitle oluşmaktadır. Bir kısmı ise evlerinde bodrumlarda veya ahırlarda ayaklarından bağlanarak yaşatılmaktadır'' dedi. 
     
     KADIN VE DEPRESYON 
     Türkiye'de kadınların yüzde 24'ünün hayatları boyunca en az bir kere depresyon geçirme riski olduğunu belirten Prof. Dr. Verimli, erkeklerin ise yüzde 3'ünün aynı riski taşıdığını vurguladı. 
     Prof. Dr. Verimli, tedavi edilmeyen depresyon vakalarının yüzde 15'inin intiharla sonuçlandığını kaydetti. 
     Depresyon teşhisiyle tedavi edilen hastaların yüzde 75'ini kadınların, bunların da yüzde 35'inin ev kadınlarının oluşturduğuna işaret eden Prof. Dr. Verimli, depresyon geçiren kadınların yüzde 10'unun doğum öncesi ve sonrası, yüzde 10'unun ise menopoz öncesi ve sonrası depresyon geçirdiklerini dile getirdi. 
     Prof. Dr. Arif Verimli, Türkiye'de 1 milyon obsesif-kompulsif saplantı, takıntı, zorlantı bozukluğu psikiyatri hastası olduğunu anlatarak, nüfusun yüzde 20'sinde anksiyetik endişe, kaygı, telaş, heyecan bozukluk bulunduğunu belirtti. 
     Takıntılar, fobiler, panik bozukluğun da bu grubun içerisinde yer aldığına değinen Prof. Dr. Verimli, bunların yüzde 65'ini kadınların oluşturduğunu sözlerine ekledi. 
     
</TEXT>
</DOC>
