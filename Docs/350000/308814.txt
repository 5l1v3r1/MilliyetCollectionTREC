<DOC>
<DOCNO> 308814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun10.html </URL>
<DATE> 2005/01/24/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
ABD, Irak'tan ne zaman çekilecek 
</HEADLINE>
<TEXT>

     Deniz Arslan bildiriyor 

      ABD'nin Irak Büyükelçisi John Negroponte, Irak'ta 30 Ocak'ta yapılacak parlamento seçimlerinde, güvenlik önlemlerinin artırılmasıyla birlikte, ülke genelinde katılımın yüksek olmasını beklediklerini söyledi. Negroponte, "hiç kimsenin ABD askerlerinin çekilmesi için bir tarih belirlemediğini" açıkladı. 
     Bağdat'tan Amerikan televizyonlarında çeşitli programlara katılan Negroponte, 30 Ocak seçimlerinde başarı kazanan Iraklı adayların, ABD'nin bölgeden askerlerini planlanandan daha kısa sürede çekmeye zorlayabileceği yönündeki iddiaları ise reddetti. Negroponte, bütün Iraklıların oy vermesinin garanti edilemeyeceğini de söyledi. 
     Ayrıntılarını açıklamamakla birlikte, ''çok kapsamlı güvenlik önlemleri'' alındığına işaret eden Negroponte, Fox televizyonunda katıldığı bir programda, ''Ülkenin büyük bölümünde insanların oy vermesinin güvenli olduğuna inanıyorum'' dedi. 
     Seçimlerde özellikle Irak'ın kuzey ve güney kısmında ''kuvvetli bir katılım'' beklediğini belirten Negroponte, Irak'ın merkezi ve Sünni üçgeninde bazı sorunlar olabileceğine işaret etti. 
     ABC televizyonunda konuşan Negroponte, seçimleri hangi koşullarda başarılı kabul edeceği sorusuna ise sadece seçimlerin yapılabilmesinin bile, ''başarı'' olduğu yanıtını verdi. Sünnilerin katılım oranının, seçimin başarısına ölçü olmaması gerektiğini savunan Negroponte, Sünnilerin ''daha sonraki aşamalarda'', daha fazla katılım için fırsat bulacağını söyledi. 
     Irak'ta, başta Şii lider Ayetullah Ali El Sistani olmak üzere, siyasi adayların, Amerikan askerlerinin çekilmesi için belli bir takvim istediğinin hatırlatılmasına karşılık Negroponte, ''Bazı siyasi partiler, güvenlik açısından ABD'nin yardımına güvenmeyecekleri bir günün gelmesini beklerken, aynı kişiler, henüz o noktaya gelmediğimize katılacaklardır'' dedi. 
     Negroponte, hiç kimsenin ABD askerlerinin çekilmesi için bir tarih belirlemediğini ve Iraklı siyasi liderlerin de ülke güvenliğini sağlamaya yetkin silahlı Irak ordusu ve polis gücü kurulmadan Amerikan askerlerinin ayrılmasını istemediğini kaydetti. 
     
</TEXT>
</DOC>
