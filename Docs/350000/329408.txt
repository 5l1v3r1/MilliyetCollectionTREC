<DOC>
<DOCNO> 329408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo54.html </URL>
<DATE> 2005/04/01/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
Demirören "Beşiktaş, büyük bir ailedir" 
</HEADLINE>
<TEXT>

     Beşiktaş Kulübü Başkanı Yıldırım Demirören, ''Beşiktaş bir ailedir, bu aile birlik ve beraberlikle başarıya ulaşacaktır'' dedi. 
     Demirören, mağaza açılışı törenine katılmak üzere geldiği Mersin'de, Beşiktaşlılar Derneği'nce Narlıkuyu'da verilen yemeğe katıldı. 
     Beşiktaş'ın büyük bir aile olduğunu vurgulayan Demirören, ''Bütün Beşiktaş derneklerini bir arada görmekten mutluluk duydum. Beşiktaş büyük bir ailedir, bu aile birlik ve beraberlikle başarıya ulaşacaktır'' diye konuştu. 
     Demirören, bir gazetecinin Fenerbahçe Kulübü Başkanı Aziz Yıldırım'ın yaptığı açıklamayı hatırlatması üzerine, ''Beşiktaş yönetimi, Aziz Yıldırım'a karşı gerekli cevabı vermiştir, herhangi bir açıklama yapmak istemiyorum'' dedi. 
     Mersin Beşiktaşlılar Derneği Başkanı Hakan Sak ise Beşiktaş sevgisini tabana yaymak için çalıştıklarını söyledi. Sak, Beşiktaş'a yakışır bir lokal ve dernek binası yaptırdıklarını belirterek, Beşiktaş sevgisini Anadolu'ya yaymak için mücadele verdiklerini söyledi. 
     Yemeğe, Beşiktaş'ın Mersin, Adana ve Osmaniye dernek başkanlarıyla bir grup taraftar katıldı. 
     
</TEXT>
</DOC>
