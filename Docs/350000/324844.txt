<DOC>
<DOCNO> 324844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo35.html </URL>
<DATE> 2005/03/18/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Denizlispor, Fenerbahçe maçı öncesi notlar... 
</HEADLINE>
<TEXT>

     Fenerbahçe'nin Fransız futbolcusu Nicolas Anelka, cuma namazı kılmak için teknik direktör Christoph Daum'dan izin aldı. 
     Bazı futbolcularla birlikte kamp yaptıkları Pamukkale'de camiye giden Anelka, maç öncesi dini vecibesini yerine getirdi. 
     Cezası nedeniyle Denizlispor'a karşı forma giyemeyen Tuncay, antrenör Eike Immel gözetiminde Richmond Otel'in sahasında özel bir çalışma yaptı. 
     Fenerbahçe stada maçın başlamasına 1.5 saat kala geldi. Taraftarları, sarı-lacivertli futbolcuları sevgi gösterileriyle karşıladı. 
     Denizlispor-Fenerbahçe maçı için il dışından gelen sarı-lacivertli taraftarlar, kent girişinde oluşturulan kontrol noktalarında durduruldu ve üst aramaları yapıldıktan sonra da maçın yapılacağı Atatürk Stadı'na götürüldüler. 
     Bilet fiyatlarının ucuz tutulması ve Denizli'de erken baharın yaşanması, maça ilgiyi artırdı ve biletlerin tamamı satıldı. Evsahibi takımın taraftarları, alt kapalı tribün ile maraton ve kale arkası tribünleri doldurdu. Üst kapalı tribünde de yeşil-siyahlı taraftarların üstünlüğü vardı. 
     Fenerbahçe taraftarları ise karşılaşmayı, kendilerine ayrılan üst kapalı tribünden izledi. 
     Denizlispor Kulübü Yönetim Kurulu, statta coşkuyu artırmak amacıyla taraftarlarına 10 binin üzerinde bayrak dağıttı. 
     Atatütrk Stadı'nda 630 polis görev yaptı. Stat çevresinde adeta kuş uçurtmayan güvenlik güçleri, giriş kapılarında da alkol muayenesi gerçekleştirdi. 
     Doğan Seyfi Atlı Stadı'ndaki PAF takımlar maçını, Fenerbahçe 5-1 kazandı. 
     
</TEXT>
</DOC>
