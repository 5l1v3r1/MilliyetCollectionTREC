<DOC>
<DOCNO> 342496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun20.html </URL>
<DATE> 2005/05/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İran'da Cumhurbaşkanlığı seçimi için aday başvurusunun son günü 
</HEADLINE>
<TEXT>

     İran’da 17 Haziran’da yapılacak cumhurbaşkanlığı seçimi adaylığı için muhafazar aday, eski devlet radyo televizyon genel müdürü, dini lider Ayetullah Ali Hamarney’in yakın danışmanlarından Ali Larcani 51 başvurusunu yaptı. 
     Cumhurbaşkanlığı seçimi için adaylık başvurusu bugün sona eriyor. 
     Radyo televizyon genel müdürlüğünden geçen yıl istifa eden Larcani, yaptığı açıklamada, "Geriye gitmemeliyiz, ileriye bakmalıyız ve geleceği genç yüzlerle inşa etmeliyiz" dedi. Larcani’nin, anketlerde önde çıkan adaylardan 70 yaşındaki eski Cumhurbaşkanı Haşimi Rafsancani’ye gönderme yaptığı belirtiliyor. 
     Larcani, reformcular tarafından, radyo televizyon genel müdürlüğü döneminde tarafsız olmamak ve gereğinden fazla dini programlar yayımlamakla suçlanmıştı. 
     Son kamuoyu yoklamalarına göre, Larcani, cumhurbaşkanlığı seçimi adaylarından Rafsancani ve ılımlı muhafazakar olarak nitelenen eski polis şefi Muhammed Bekir’in ardından üçüncü sırada yer alıyor. 
     Bekir’in, kendisine bağlı güçlerin insanların özel hayatlarına karışmayacağı yönündeki açıklamalarının ardından gençler arasında desteğinin arttığı belirtiliyor. 
     Adaylar arasında bulunan, devlet ve din işlerinin ayrı tutulması gerektiği yönünde açıklamalar yapan önde gelen muhalif, liberal politikacı İbrahim Yezdi ve adaylık başvurusunu yapmaya üzerinde Güney Amerikalı devrimci Che Guevara’nın resminin bulunduğu tişörtle giden 19 yaşındaki gencin başvurularının, 12 üyeli Anayasayı Koruyucular 
     Konseyi’nce reddedilmesi bekleniyor. 
     Diğer adaylar arasında muhafazakar kanattan eski Devrim Muhafızları Komutanı Muhsin Rizayi ve Tahran Belediye Başkanı Muhammed Ahmedinecad yer alıyor. Seçimlerde reformcuların adayları da eski Yüksek Öğretim Bakanı Mustafa Moin, eski Meclis Başkanı Mehdi Karrubi olacak. 
     
     SEÇİM SÜRECİ 
     Resmi basın yayın organlarına göre, salı günü başlayan ve bugün sona eren aday kayıtları için 800’den fazla kişi başvurdu. 
     Adaylık başvuruları kabul edilenlerin 25-26 Mayıs’ta açıklanması bekleniyor. 
     Anayasayı Koruyucular Konseyi, 2001 yılındaki seçimde, 814 başvurudan ancak 10’unun adaylığına izin vermişti. 
     Anayasayı Koruyucular Konseyi, anayasanın yasaklamamasına ve bazı önde gelen din adamları ile insan hakları savunucusu hukukçuların itirazlarına rağmen, kadınların cumhurbaşkanlığı adaylığına şimdiye kadar hiç izin vermedi. 
     Seçim kampanyası, 27 Mayıs’ta başlayacak ve 15 Haziran’a kadar sürecek. 
     16 yaşından büyük bütün İranlıların oy kullanabildeği seçimlerde, 
     67 milyonluk nüfusun 46 milyondan fazlasının seçmen olması bekleniyor. 
     Görev süresi 4 yıl olan cumhurbaşkanlığı için adaylardan hiçbirinin en az yüzde 50 oy alamaması durumunda, en yüksek oy alan iki aday arasında ikinci tur seçimler yapılacak. Böyle bir durumda da ikinci tur seçimler, sonuçların açıklanmasından sonraki ilk cuma günü yapılacak. 
     1979 İslam Devrimi’nden bu yana, 8’incisi yapılacak 
     cumhurbaşkanlığı seçimlerinde bugüne kadar ikinci tur oylama hiç yapılmadı. Cumhurbaşkanı Muhammed Hatemi’nin, 1997’deki ilk seçim zaferinde rekor katılım oranı olmuş ve kayıtlı seçmenlerin yüzde 79,9’u oy kullanmıştı. Haşimi Rafsancani’nin ikinci kez seçildiği 1993’teki cumhurbaşkanlığı seçimlerinde yüzde 50,7 ile düşük katılım oranı görülmüştü. Hatemi’nin oyların yüzde 77’sini aldığı 2001 seçimlerinde, seçimlere katılım oranı yüzde 66,8, 1997’deki seçimde yüzde 69 olmuştu. 
     
</TEXT>
</DOC>
