<DOC>
<DOCNO> 346005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun42.html </URL>
<DATE> 2005/05/26/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Rumsfeld, Zerkavi'yi Hitler'e benzetti... 
</HEADLINE>
<TEXT>

     ABD Savunma Bakanı Donaldn Rumsfeld, Irak El Kaide Cihad örgütünün yaralı lideri Ebu Musab Zerkavi’yi, Nazi Almanyasının son günlerindeki lideri Adolf Hitler’e benzetti. 
     Rumsfeld, ABD ordusunun 82. Hava Tümeni’ne hitaben yaptığı konuşmada, "Sığınağındaki Hitler gibi, siyasi amaçlarına ulaşmada başarısız bu vahşi adam, şimdi her şeyi ve etrafındaki herkesi mahvedecek" dedi. 
     Japon kamikazelerinin, 2. Dünya Savaşı’nın sonlarında düzenlediği saldırılar gibi Zerkavi yandaşlarınca düzenlenen intihar saldırılarının umutsuzluk işareti olduğunu belirten Rumsfeld, "Zerkaviler ve bin Ladinler, hiçbir zaman inşa edemeyecekleri şeyleri yıkmaya çalıştılar ve hiçbir zaman ikna edemedikleri kişileri öldürmeye kalkıştılar" diye konuştu. 
     Irak hükümeti, bugün yaptığı açıklamada, Musab El Zerkavi’nin yaralandığı haberlerini ilk kez resmen doğruladı. Zerkavi’nin ayrıca, beraberinde doktorlarıyla Irak’tan adı açıklanmayan komşu bir ülkeye kaçtığı öne sürülmüştü. 
     
</TEXT>
</DOC>
