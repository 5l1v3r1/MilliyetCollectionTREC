<DOC>
<DOCNO> 347020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/gun05.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayaların torunları Müslüman oluyor 
</HEADLINE>
<TEXT>


ŞENOL ÇALABAKAN Frankfurt 

Meksika'da Hıristiyanlığı bırakıp İslamiyeti seçenlerin sayısı hızla artıyor. Der Spiegel'in haberine göre ülkenin en fakir eyaleti Chipas'ta Mayaların torunları olduklarını iddia edenler arasında İslamiyet hızla yaygınlaştı. Meksika hükümeti, Hıristiyan ve Müslüman misyonerler arasında gizli bir rekabete de yol açan konuyla ilgili gizli servisi harekete geçirdi. 
Devlet Başkanı Vicento Fox, İslamiyetin gelişmesinde terör örgütü El Kaide'nin parmağı olabileceğini düşünüyor. Meksikalı antropolog Gaspar Morquecho'ya göre, halkın ikinci sınıf insan muamelesi görmesi ve ekonomik geri kalmışlık, İslamiyetin yaygınlaşmasında rol oynuyor. Morquecho bu durumun 90'lı yıllarda İslamiyeti yaymak üzere yola çıkan İspanyol kökenli Müslüman misyonerlerin etkisiyle daha da hızlandığını söylüyor. 

Değerlerini buldular 
Mayaların torunlarının İslamiyete ilgi göstermesi, İspanyolların Orta Amerika'yı işgaline kadar uzanıyor. Önce zorla Katolikleştirilen yerli halk, ardından ABD'li Protestanlar tarafından Katolik inancından koparılmaya çalışıldı. Tarih boyunca on binlerce yerlinin ölümüne neden olan dinler savaşı ve sömürgeci düzen, yerli halkı sefalete sürükledi. 
İspanya'daki Müslümanlar Birliği'nin Genel Sekreteri Estaban Lopez, halkın İslamiyetle birlikte koparıldığı kültürü ve değerlerini yeniden bulduğunu söyledi. "Hıristiyanlar kültürümüzü yok etti" diyen Lopez, delil olarak alkol tüketiminin yerliler arasında yaygınlaşmasını gösteriyor. 


</TEXT>
</DOC>
