<DOC>
<DOCNO> 327171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas14.html </URL>
<DATE> 2005/03/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ahtapotlar, düşmandan kaçarken kollarının ikisi üzerinde 'yürüyor' 
</HEADLINE>
<TEXT>

     Kamuflaj yeteneğiyle ünlü ahtapotların, düşmandan kaçarken kollarından ikisi üzerinde ''yürüdüğü'' anlaşıldı. 
     Science dergisinin son sayısındaki makaleye göre, araştırmacılar, kollarından ikisini ''bacak'' gibi kullanan ahtapotları, diğer kollarını toplayıp tespih böceği gibi kıvrılarak düşmandan kaçarken gözlemledi. 
     Deniz ortamının rengini saniyede alarak kendilerini düşmanlarından gizleyen ahtapotlar, ''kılık değiştirerek kaçarken'' ilk kez görüldüler. 
     California üniversitesinden Christine Huffard, bu gözlemi, esnek robot geliştirmeye yönelik çalışmalar sırasında Avustralya ve Endonezya'da ahtapotların hareketlerini izlerken yaptıklarını belirtti. 
     Huffard, iskelete sahip olmayan ahtapotun yürümesinin ilginç olduğunu belirtti ve şimdiye kadar sadece iskelete sahip kaslı hayvanların yürüyebildiğine inanıldığını hatırlattı. 
     
</TEXT>
</DOC>
