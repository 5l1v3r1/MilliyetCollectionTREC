<DOC>
<DOCNO> 324638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/spor/spo04.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlamcı Güneş 
</HEADLINE>
<TEXT>



Ağırlık defansa 
KARADENİZ ekibinin teknik patronu Şenol Güneş, Avrupa kupalarını da düşünerek, yeni sezonda bol alternatifli bir kadro kurulması için şimdiden arayışlara başladı. Güneş'in özellikle savunmadaki aksaklıkları giderecek lider oyuncunun yanı sıra sağ kanada ve kaleye kaliteli isimler düşündüğü öğrenildi. Savunmanın sağ ve sol tarafı için Gençlerbirliği'nden Hakan ile Uğur Boral'ın isimleri geçiyor. 

Kaleye beş isim 
TRABZONSPOR, stoper için Brezilya'nın Corinthians takımının kaptanı Celeber Beraldo Anderson'u düşünüyor. Alternatif olarak Steaua Bükreş'ten Mirel Matei Radoi ile Gençlerbirliği'nden El Saka tutuluyor. Kale için de milli isimler Polonyalı Dudek, Belçika'dan Silvio Proto ve Genk'te oynayan Frederik Herpoel üzerinde duruluyor. Fenerbahçeli Volkan ile Galatasaraylı Aykut da alternatifler arasında yer alıyor. 

Müthiş doping 

TRABZONSPOR, kesenin ağzını açarak, Beşiktaş maçı öncesi futbolculara yaklaşık 400 bin YTL'lik ödeme yaptı. Genel Sayman Yüksel Şimşek, federasyondan yayın gelirlerinden 2 milyon YTL'ye yakın alacakları olduğunu, önceki gün gelen 300 bin YTL ile diğer borçları ödediklerini belirtip, "Futbolculara olan yaklaşık 400 bin YTL borcumuzu yönetici arkadaşlarımızın katkısıyla ödedik" dedi. 

İstanbul seferi 

BORDO - Mavililer, Beşiktaş maçı için bugün İstanbul'un yolunu tutacak. Daha önceki programını değiştiren Trabzonspor, sabah tarifeli uçakla İstanbul'a geçip, kampa girecek. Hafif sakatlıkları bulunan Szymkowiak ve Tolga Seyhan'ın oynamalarının önünde herhangi bir engel bulunmadığı, Erdinç'in de maça yetiştirilmesine çalışılacağı bildirildi. Sakat Emrah da kafileye dahil edilecek. 


</TEXT>
</DOC>
