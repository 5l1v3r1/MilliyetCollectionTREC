<DOC>
<DOCNO> 309678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur52.html </URL>
<DATE> 2005/01/26/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
300 milyarlık soygun .. Bankanın para nakil aracı kaçırıldı 
</HEADLINE>
<TEXT>

     Gaziantep'te, Garanti Bankası Şubesi'nin önünden kaçırılan para nakil aracı, şubeye 400 metre uzaklıkta terkedilmiş halde bulundu, araçtaki 300 milyar liranın alınmış olduğu belirlendi. 
     AA muhabirinin edindiğini bilgiye göre, saat 14.30 sıralarında para yüklemek için banka şubesinin önüne yanaştırılan para nakil aracı, güvenlik görevlilerinin dalgınlığından faydalanılarak kaçırıldı. Para nakil aracı, olayı haber alan polis ekipleri tarafından yaklaşık 15 dakika sonra Özel Sani Konukoğlu Tıp Merkezi'nin arkasındaki caddede bulundu. 
     Para nakil aracı, bomba ihtimaline karşılık yoğun güvenlik önlemleri alındıktan sonra açıldı. Olay yeri inceleme ekipleri para nakil aracının içinde inceleme yaptı, görüntü ve fotoğraf çekti. 
     
     UYDUDAN YANLIŞ İHBAR 

     Aracı çalan kişi ya da kişileri bulmaya çalışan polis ekipleri, aracın içinde bulunan GPRS cihazının verdiği sinyali uydudan takip eden Garanti Bankası Genel Müdürlüğü yetkililerinin, aracın Gaziantep-Oğuzeli karayolunda seyir halinde olduğuna ilişkin ihbarların kendilerini yanılttığını kaydetti. 
     Gaziantep-Oğuzeli karayolunda yoğun güvenlik önlemleri aldıkları sırada başka bir ekibin, aracı banka şubesine 400 metre uzakta bulduklarını ifade eden yetkililer, aracın içindeki kasadaki 300 milyar liranın alındığının tespit edildiğini bildirdi. 
     Olayın bankanın güvenlik görevlilerinin ihmalinden kaynaklandığını belirten yetkililer, olayla ilgili soruşturmanın sürdüğünü belirtti. 
     
     KAPI VE KASA KİLİTLENMEMİŞ 

     Gaziantep'te, şehir merkezindeki bir banka şubesinin önünde bugün park halindeyken kaçırılan zırhlı para aracının kapısı ile içinde paraların bulunduğu kasanın kilitlenmediği tespit edildi. 
     AA muhabirinin edindiği bilgiye göre, hırsızlık olayı şöyle gelişti 
     Aracın sürücüsü ile güvenlik görevlisi, Merkez Bankası'ndan paraları alıp, aracı banka şubesine getirdiler. Sürücü ve güvenlik görevlisi, aracı şubenin önüne park ettikten sonra izin almadan yemeğe gittiler. Döndüklerinde aracı park ettikleri yerde bulmayan banka görevlileri, durumu polise bildirdiler. Polis ekipleri, aracı, olaydan kısa süre sonra bankaya 400 metre uzaklıkta park edilmiş halde buldu. 
     Araçta yapılan incelemelerde, aracın kapılarında ve para kasasında hiçbir zorlama olmadığı, olay sırasında aracın kapıları ile kasanın açık olduğu tespit edildi. 
     Ayrıca hırsızların, araçta bulunan otomatik tüfek ile kasanın gizli bölmesindeki 20 milyar lirayı almadıkları belirlendi. 
     Öte yandan, banka yetkililerinin daha önce kasa içinde 300 milyar olduğunu ifade etmelerine rağmen, bankada yapılan sayım sırasında çalınan para miktarının 370 milyar lira olduğu bildirildi. 
     Olayla ilgili soruşturma, ''çok yönlü'' sürdürülüyor. 
     
</TEXT>
</DOC>
