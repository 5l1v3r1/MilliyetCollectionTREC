<DOC>
<DOCNO> 325497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun33.html </URL>
<DATE> 2005/03/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Prag caddelerinde dev panolar Başbakandan utanıyorum 
</HEADLINE>
<TEXT>

     Çek başkenti Prag'da hafta sonunda işlek caddelere ''Başbakandan utanıyorum'' yazılı dev panolar asıldı. 
     30 kadar panonun, Başbakan Stanislav Gross yüzünden toplumu meşgul eden kepazeliği protesto amacıyla asıldığı kaydedildi. 
     Kampanyaya öncülük eden Ondrej Skarka adlı Praglı, ''Biz ne sosyal-demokrat partiye, ne de koalisyon hükümetine karşıyız. Bizim canımızı sıkan, bizzat başbakanın tutumu'' dedi. 
     Skarka, ''son haftalarda başbakanın tutumunun daha da utanç verici olduğunu'', bunun da demokrasiye zarar verdiğini söyledi. 
     Kampanyayı hazırlayanlar, Gross'u protesto için 100 avro verecek herkesin fotoğrafının ''Başbakandan utanıyorum'' ibaresinin altına ekleneceğini bildirdiler. 
     Geçen ağustosta başbakan koltuğuna oturan Gross'un 1999'da satın aldığı evin parasının şüpheli kaynaklardan geldiği önceki ay iddia edilmişti. Gross'un iddialara tatminkar cevap vermemesi sosyal-demokratlar, Hıristiyan-demokratlar ve liberallerden oluşan koalisyon hükümetinde de krize yol açtı. Başbakanın eşine ait şirketin işlemlerine ilişkin iddialar da bu skandala tuz biber ekti. 
     
</TEXT>
</DOC>
