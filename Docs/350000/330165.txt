<DOC>
<DOCNO> 330165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur14.html </URL>
<DATE> 2005/04/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ankara'da sahte zabıta uyarısı... 
</HEADLINE>
<TEXT>

     Ankara Büyükşehir Belediyesi Zabıta Müdürü Mehmet Ercan, bazı kişilerin ''zabıta kıyafeti'' giyerek esnafa ceza kestiğinin tespit edildiğini belirterek, denetime gelenlerden kimlik sorulmasını istedi. 
     Ercan, yaptığı yazılı açıklamada, son günlerde ''zabıta kıyafetli'' bazı kişilerin işyerlerini denetleyerek, sahte makbuz karşılığında ceza kestiğinin belirlendiğini kaydetti. 
     Esnafı, ''sahte zabıtaya'' karşı dikkatli olmaları için uyaran Ercan, ceza makbuzlarının üstünde zabıta memurunun hangi belediyeden olduğunun yazılı olması gerektiğini kaydetti. 
     Ercan, ''Esnafımız biraz dikkatli olursa bu tür hadiseler yaşanmaz. Öncelikle esnaf, gelen şahıslara mutlaka kimlik sorsun. Bu esnafın en doğal hakkı. Ayrıca bizde zabıtalar en az iki kişi ile denetim yapar. Tüm arkadaşlarımızda telsiz de bulunur. Bunlara dikkat edilirse bu tür dolandırıcılara fırsat verilmez'' dedi. 
     
</TEXT>
</DOC>
