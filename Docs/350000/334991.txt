<DOC>
<DOCNO> 334991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/gun09.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsyandan vazgeçin' 
</HEADLINE>
<TEXT>


Diyarbakır Belediye Başkanı Baydemir, PKK'ya çağrı yaparak, "Devir, hoşgörü içinde yaşama devridir. Türkiyelilik üst kimliği ortak paydamızdır" dedi 

NAMIK DURUKAN Ankara 

Diyarbakır'ın DEHAP'lı Büyükşehir Belediye Başkanı Osman Baydemir, PKK'nın "isyan etmek"ten vazgeçmesi gerektiğini belirtti. Mersin'deki bayrak yakma, Trabzon ve Sakarya'daki "linç" girişimlerinin ardından, tansiyonu düşürmek için Ankara'ya gelen 8 DEHAP'lı belediye başkanı, dün Türk - İş Başkanı Salih Kılıç'la görüştü. Baydemir, görüşmenin ardından bir gazetecinin "PKK'nın sözde ateşkesi bozmasının ardından yaşanan çatışmaları nasıl değerlendiriyorsunuz " sorusuna şu yanıtı verdi 
"Haksızlığa uğramış bir grup veya bir düşüncenin isyan etmemesi gerekir. İsyan devrinden vazgeçmemiz gerekir. Devir artık eşit, özgürce, hoşgörü içinde yaşama devri. Ülkemizde hiçbir insanın ölmesini istemiyoruz." 

'Şiddet olmasın' 
Şiddetin, 21. yüzyılın dili, Türkiye'nin yönelimi olmaması gerektiğini de ifade eden Baydemir, "Çatışma stratejisi ile sorunların çözümünden vazgeçmemiz gerekiyor. İnk r politikası çözüm değildir" diye konuştu. 
Türkiye'nin Misakımilli sınırlarının, bu ülkede yaşayan hem Türk, hem de Kürtlerin ortak vatanı olduğunu da kaydeden Baydemir, "Türkiyelilik üst kimliği hepimizin ortak paydasıdır" diye konuştu. 

İl Başkanı cenazede 
Bu arada Mardin'in Ömerli ilçesinde güvenlik güçleriyle girdiği çatışmada ölü ele geçirilen PKK'lı teröris Fidel Özbey'in Diyarbakır'daki cenaze törenenine DEHAP Diyarbakır İl Başkanı Mesut Beştaş da katıldı. 




</TEXT>
</DOC>
