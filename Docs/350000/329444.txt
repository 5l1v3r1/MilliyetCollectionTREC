<DOC>
<DOCNO> 329444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur36.html </URL>
<DATE> 2005/04/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yerel TV spikerinin bileziklerini gasp ettiler .. 
</HEADLINE>
<TEXT>

     - Hatay'ın İskenderun İlçesi'nde yayın yapan yerel Mega TV'nin haber spikeri Yasemin Güler'in kolundaki bilezikler, 3 kişi tarafından gasp edildi. 
     Sabah saatlerinde Piri Reis Mahallesi'ndeki evinden çıkan spiker Yasemin Güler, işe daha erken gelebilmek için ara sokakları tercih ettiğini söyledi. Birkaç sokak yürüdükten sonra kaldırımda oturan ve ilk kez gördüğü 3 gencin yanına gelerek, bıçak çıkardığını belirten Güler, olayı şöyle anlattı 
     ''Kolumdaki iki bileziği vermezsem bana bıçakla saldıracaklarını söylediler. Bir gece önce de genç bir kadının kentimizde hem bıçaklandığı hem de dövüldüğü haberini okuduğum için, durumu kritik gördüm. İstedikleri bilezikleri verdim ve koşarak ortadan kayboldular.'' Olayın ardından Emniyet Müdürlüğü'ne gelerek ifade veren Güler, ''Zengin-fakir demeden insanların ceplerinde ne buldularsa alan bu kişilerin artık önüne geçilmesini istiyorum'' dedi. 
     
</TEXT>
</DOC>
