<DOC>
<DOCNO> 329156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo04.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor gururlu 
</HEADLINE>
<TEXT>



Trabzonsporlu Fatih Tekke, Gökdeniz, Tolga ve Hüseyin'in, Milli Takımımız'ın, Gürcistan'ı 5-2 yendiği maçta sergilediği performans Teknik Direktör Şenol Güneş'in yüzünü güldürdü. Güneş, milli futbolcuların form durumundan çok memnun olduğunu belirterek, "Bu moralin Ankaraspor'la hafta sonu oynayacağımız maça yansımasını diliyorum" dedi. 
Tecrübeli hoca, "4 oyuncumuz şans bulup, takıma katkı yaptı. Ankaraspor maçında Beşiktaş'a karşı kaybettiğimiz puanlar ve morali geri almak istiyoruz" diye konuştu. 

Millilere izin 

Trabzonspor, pazar günü oynayacağı B.B. Ankaraspor maçı hazırlıklarına dün yaptığı tek çalışmayla devam etti. Çalışmaya izinli olan ve akşam uçağıyla Trabzon'a dönen milli oyuncular katılmadı. Hafif sakatlıkları bulunan Celalettin ve Erdinç düz koşu yaptı. Şenol Güneş, hafif bir program uyguladı. Dar alanda top çalışmasıyla başlayan idman şut ve yarı sahada çift kaleyle sona erdi. 


</TEXT>
</DOC>
