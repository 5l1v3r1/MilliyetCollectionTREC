<DOC>
<DOCNO> 342209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko40.html </URL>
<DATE> 2005/05/13/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Moody’s Not için bazı göstergeleri görmeliyiz 
</HEADLINE>
<TEXT>

     Moody’s Başkan Yardımcısı Kristin Lindow, Türkiye’nin birkaç ay içinde kredi notunun yükselebileceğini öngörmemek gerektiğini, başta cari işlemler açığı olmak üzere bazı göstergeleri görmek istediklerini söyledi. 
     Lindow CNBC-e’ye telefonla yaptığı açıklamada, bu yıl cari açığın daha kolay finanse edilebileceğini düşündüklerini belirtti. Lindow Türkiye’nin borç görünümünün şu anda 1997 yılına göre daha olumsuz olduğunu, kredi notunun yükseltilebileceği beklentisinin gerçeği yansıtmadığını ifade etti. 
     Lindow, Türkiye ekonomisinde bir dinamizmin sözkonusu olduğunu, güçlü büyümenin bir süre daha devam etmesini beklediklerini belirterek, "Türkiye dış şoklara karşı çok daha dirençli olabilecektir" dedi. Lindow not artırımı için cari açığın borç yaratmayan bir kaynakla finanse edildiğini görmeleri gerektiğini ifade ederek,"Türkiye’ye gelecek yeni finansmanın yeni borç yaratmayacak cinsten olması gerekiyor" şeklinde görüş belirtti. 
     IMF’ye olan geri ödemelerin de çok yüksek olduğunu belirten Lindow, borcun üç yılda 10 milyar dolara düşürülmesinin hedeflendiğini, bunun da olumlu bir gelişme olacağını kaydetti. Lindow, "Türkiye dönemeci almış durumda ve AB için doğru yolda ilerliyor" şeklinde görüş belirtti. 
     Lindow şöyle devam etti 
     "Türkiye’nin cari işlemlerinin Brezilya gibi fazla vermesini beklemiyoruz. Bunun çok abartılı bir beklenti olacağını biliyoruz. Ancak,cari açığın krize yol açmayacak şekilde olması gerekiyor. Zaman ilerledikçe bu anlamda iyileşme görür ve yatırımlar gelmeye devam ederse, yabancı yatırımcı ve portföy yatırımlarının artttığını görürsek, bunlar çok olumlu bir durum yaratacaktır. Bütün bunlar cari işlemlere olumlu yansıyacaktır ve Türkiye dinamik bir ekonomiye kavuşacaktır." 

ANKA 

     
</TEXT>
</DOC>
