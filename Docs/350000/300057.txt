<DOC>
<DOCNO> 300057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/dunya/axdun01.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye referandumuna ret 
</HEADLINE>
<TEXT>



Avusturya'da muhalefet partileri, koalisyon hükümetinin, parlamentonun dünkü olağanüstü oturumuna sunduğu, "Türkiye'nin AB'ye tam üyeliği için referandum yapılmasına ilişkin partiler arası ittifak" önerisini reddetti. 
Öneri, koalisyon hükümetinin büyük ortağı Hıristiyan Demokrat eğilimli Halk Partisi ÖVP lideri ve Başbakan Wolfgang Schüssel ile küçük ortak aşırı sağcı Özgürlükçüler Partisi FPÖ üyesi Başbakan Yardımcısı Hubert Gorbach tarafından ortaklaşa hazırlandı. 
Ana muhalefet konumundaki Sosyal Demokrat Parti SPÖ , öneriyi, "Türkiye konusunda 17 Aralık Zirvesi'nden önce halkın oyuna başvurmalıydınız. 10 veya 15 sene sonraki bir gelişme için bugünden siyasi partileri yükümlülük altına sokamazsınız" gerekçesiyle reddetti. 
Yeşiller Partisi temsilcileri ise Başbakan Schüssel'i, "Türkiye konusunda daha ciddi olmaya" davet ederken, partinin lideri Alexander Van Der Bellen, Türkiye'nin tam üyeliği için AB genelinde bir referandum yapılmasının daha uygun olacağını söyledi. Van Der Bellen, koalisyon hükümetinin "partiler arası ittifak" önerisini, "hile dolu bir paket" olarak nitelendirdi ve "15 yıl sonra dünyanın nasıl olacağını şimdiden kimsenin tahmin edemeyeceğini" kaydetti. 


</TEXT>
</DOC>
