<DOC>
<DOCNO> 340229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo26.html </URL>
<DATE> 2005/05/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kadir Topbaş Şampiyonlar Ligi finali için hazırlıklar bitti... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Atatürk Olimpiyat Stadı’nda 25 Mayıs’ta yapılacak Avrupa Şampiyonlar Ligi final maçı için hazırlıkların tamamlandığını söyledi. 
     Topbaş, Cidde Ticaret Odası Başkan Yardımcısı Dr. Ghassan Al Sulaiman ve beraberindeki işadamı heyetiyle yaptığı görüşmenin ardından, basın mensuplarının, final hazırlıklarıyla ilgili sorularını yanıtladı. 
     Maç hazırlıklarının tamamlandığını bildiren Topbaş, UEFA temsilcilerinin 10 günden beri çalışma yaptıklarını ve bu çalışmaların yer yer devam ettiğini söyledi. 
     Topbaş, iki takım taraftarları, VIP, basın mensupları ve Türk seyircilerin geleceği bütün yolların tespitinin yapıldığını anlatarak, şunları kaydetti 
     "Yaklaşık 8 bin görevli, güvenlik hizmeti verecek. Güvenlik ve ulaşım açısından hiç problem yok. Takımlardan biri Sabiha Gökçen Havaalanı, diğeri de Atatürk Havaalanı yoluyla gelecek. Otobüslerle alıp, farklı istikametlerden yerlerine ulaştıracağız." Maç için 500 İETT otobüsünün servis yapacağını, sürücülerine de bunun için eğitim verildiğini belirten Topbaş, "Sevindirici olan şu, biz zaten hep bunun reklam değeri üzerinde durduk. Bu maçın İstanbul’da oynanması çok önemliydi. Şu anda Çin dahil dünyanın birçok ülkesinde bu maçtan bahsediliyor ve İstanbul’a seyahatler düzenleniyor" diye konuştu. 
     İstanbul’daki bütün otellerin şu anda tamamen dolu olduğunu bildiren Topbaş, önümüzdeki günlerde Galatasaray-Fenerbahçe maçının Atatürk Olimpiyat Stadı’nda oynanmasının da Milan-Liverpool maçı açısından bir mini test olacağını söyledi. 
     Topbaş, Galatasaray-Fenerbahçe maçıyla Türk seyircisinin dünyaya bir centilmenlik örneği sergileyeceğini ifade ederek, maç için, final oynayacak 2 takımın bulunduğu kentlerin belediye başkanlarını davet ettiğini ve maçta asıl kazananın İstanbul olacağını belirtti. 
     
</TEXT>
</DOC>
