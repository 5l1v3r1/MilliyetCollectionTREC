<DOC>
<DOCNO> 312202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/guncel/gun02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksoy'un yalısına 2 milyon YTL 
</HEADLINE>
<TEXT>


Erol Aksoy'un Boğaz'daki ikinci yalısının yeni sahibi, Gama Holding Yönetim Kurulu Başkan Yardımcısı Cemil Erol Özman 

TEBERNÜŞ KİREÇÇİ 

Erol Aksoy'un, Yeniköy'de bulunan ve 22 milyon 245 bin YTL'ye 22 trilyon 245 milyar lira satılan Tahsin Bey Yalısı'nın ardından, Kefeliköy'de yer alan ikinci yalısı da, 2 milyon 77 bin YTL'ye 2 trilyon 77 milyar lira alıcı buldu. TMSF adına TURYAP'ın Yapı Sanayii ve Ticaret AŞ teklif toplamak suretiyle sattığı yalı, Gama Holding Yönetim Kurulu Başkan Yardımcısı ve Murahhas Azası Cemil Erol Özman ve ressam eşi Emine Mine Özman tarafından satın alındı. 
1930'lı yıllarda, Abdurrahman Nafiz Bayçu tarafından satın alınan yalıda uzun yıllar Bayçu ailesi oturmuştu. Yalı, 1985'te Hüseyin Kalkavan'ın oldu, 1990'da Aydın Arıca'ya, 1998'de Emek Sigorta'ya geçti. 

Aksoy 1999'da aldı 
29 Aralık 1999'da 694 milyar liraya Erol Aksoy'a ait Avrupa ve Amerika Holding tarafından satın alınan yalı, Aksoy'un şirketleri arasında birkaç kez el değiştirdi. 
Yalının son sahibi ise İktisat Bankası'nın iştiraki olan İktisat Yatırım Menkul Değerler Anonim Şirketi'ydi. 
Yalının giriş katında mutfak ve salon, üst katında ise 3 oda yer alıyor. Bunlara ilave olarak yalının bir de müştemilat binası bulunuyor. Yalının bahçesine yüzme havuzu yapılması için de gerekli izinler alındı. 
Boğaziçi yalı literatüründe "Bayçu yalısı" olarak bilenen gayrimenkul, mimaride Artnouveau üslubunun İstanbul'daki en iyi uygulamalarından birisi olarak kabul ediliyordu. 
Bayçu yalısı adıyla bilinen yalı, 1892'de inşa edildi, birkaç kez de restorasyon geçirdi. 

Diğer yalı Dinçer'in 
Erol Aksoy'a ait Yeniköy'deki Tahsin Bey Yalısı da, 22 trilyon 245 milyar liraya 2004 yılında Sabancı Holding Gıda ve Perakendecilik Grup Başkanı Haluk Dinçer ve eşi Akbank Yönetim Kurulu Üyesi Suzan Sabancı Dinçer'in olmuştu. 


</TEXT>
</DOC>
