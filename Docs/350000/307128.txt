<DOC>
<DOCNO> 307128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun27.html </URL>
<DATE> 2005/01/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Almanya'da yaşayan Türk sayısı açıklandı 
</HEADLINE>
<TEXT>

     Alman hükümetinin göç, mülteci ve uyum sorumlusu Marieluise Beck, Almanya'ya gelen yabancıların sayısının azalmakta olduğunu söyledi. 
     Almanya'daki yabancıların sayısı ve göç hareketliliğiyle ilgili verileri açıklamak üzere basın toplantısı düzenleyen Beck, ''Almanya'ya gelen yabancıların sayısı azalıyor. Almanya'ya 2003 yılında 600 bin yabancı geldi ve yaklaşık 660 bin kişi ülkeden ayrıldı. Almanya'ya gelen yabancıların sayısı da ilk kez 2003 yılında 800 binin altına düştü'' dedi. 
     Beck, Almanya'da 2003 yılında 82 milyon 1 bin kişinin yaşadığını ve bunlardan 7 milyon 334 bininin yabancı olduğunu, ülkedeki Türklerin sayısının ise 1 milyon 880 bin olarak tespit edildiğini söyledi. 
     Verilerde Alman vatandaşlığına geçen yabancıların dikkate alınmadığını ifade eden Beck, Alman vatandaşlığına geçen Türklerin sayısının ise yaklaşık 600 bin olduğunu kaydetti. 
     Beck, genel nüfusa göre yabancıların oranının yüzde 8,9 olduğunu, yabancılar arasındaki en büyük grubun da yüzde 25,6 ile Türkler olduğunu açıkladı. 
     
     YABANCILAR ALMANLARA GÖRE DAHA GENÇ 
     Beck, Almanya'da yaşayan yabancıların Almanlara göre daha genç olduğunu, ülkede doğan her 4 bebekten birinin yabancı olduğunu söyledi. 
     Aile birleşimi kapsamında Almanya'ya gelenlerin sayısında da azalma olduğunu belirten Beck, Türkiye'de evlenerek Almanya'ya gelen kadınların sayısının yaklaşık 7 bin olduğunu bildirdi. 
     Aileleri Almanya'da yaşadığı halde kendileri Türkiye'de bulunan çocukların sayısının da yaklaşık 7 bin olduğunu ifade eden Beck, bunların göç tartışmaları kapsamında önemli rakamlar olmadığını belirtti. 
     Beck, Alman vatandaşı olduktan sonra yeniden Türk vatandaşlığına geçerek Alman vatandaşlığını kaybedenlerle ilgili olarak da, ''Alman vatandaşlığının şartları yasalarla belli. Kimse böyle riskli olaylara girişmesin'' dedi. 
     
</TEXT>
</DOC>
