<DOC>
<DOCNO> 346453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo43.html </URL>
<DATE> 2005/05/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gençlerbirliği Konyaspor'dan Hasan ve A. Sebatspor'dan Bayram ile anlaştı 
</HEADLINE>
<TEXT>

     Gençlerbirliği’nde, yeni sezon için transfer çalışmaları sürerken, Konyaspor’dan Hasan Uğur ve Akçaabat Sebatspor’dan Bayram ile prensipte anlaşıldığı bildirildi. 
     Başkent ekibinde sözleşmesi sona eren El Saka, kaleci Gökhan, Ali Tandoğan, Mustafa Özkan ve takım kaptanı Ümit Bozkurt ile 29 Mayıs Pazar günü Kulüp Başkanı İlhan Cavcav bir görüşme yapacak. 
     Gençlerbirliği Kulübü Başkanı ilhan Cavcav, Kulüpler Birliği toplantısından sonra gazetecilerin transferle ilgili sorularını yanıtladı. 
     Başkan Cavcav, Teknik Direktör Ziya Doğan’ın arzusu doğrultusunda Konyaspor’dan Hasan Uğur ve Akçaabat Sebatspor’dan Bayram ile prensipte anlaştıklarını belirterek, "Transferlerimiz devam ediyor. 
     Özellikle mukavelesi biten El Saka, kaleci Gökhan, Ali Tandoğan, Mustafa Özkan ve Ümit Bozkurt ile pazar günü konuşacağız. Şartlarımızı söyleyeceğiz. Şartlarımız arkadaşlarımızı tatmin ederse, onlarla yolumuza devam edeceğiz. Şartlarımız uymazsa, yollarımız ayrılacak. 
     Bize yıllardır hizmet eden bu arkadaşlarımızla yollarımızı ayrıma niyetinde değiliz" diye konuştu. 
     Sporcularına az ama öz para verdiklerini hatırlatan Cavcav, şöyle devam etti 
     "Biz az ama öz vermiş olduğumuz sözü yerine getiren bir kulübüz. 
     Kimseye mahcup olmak istemiyoruz. Bizim paramız az olabilir, ancak garanti paradır. O bakımdan da sıkıntı çekiyoruz." 
     
     "FUTBOLCU VERGİSİNİ VERMEYE ALIŞACAK" 

     Sporcuların artık bundan sonra vergilerini ödemeye alışması gerektiğini ifade eden Cavcav, "Sporcu vergisini ödemeye alışacak. 
     Vergisini ödeyen sporcu sokakta vatandaşın arasında aslan gibi gezecek. Vergisini sen verirsin, ben temiz isterim devri kapandı. 
     Bunu herkesin kafasına yerleştirmesi lazım. Kulüplerle bu konuda mutabakata vardık" diye konuştu. 
     
     BREZİLYALI FUTBOLCU GELECEK 

     Gençlerbirliği Kulübü Başkanı İlhan Cavcav, bir süre önce anlaştıkları Brezilyalı futbolcu Oliviera’nın 125 bin dolarlık ilk avansını kulübüne gönderdiklerini söyledi. 
     Brezilyalı 21 yaşındaki oyuncunun bonservisine 500 bin dolar ödediklerini ifade eden Cavcav, "Bu oyuncuyu ben izlemedim. Cem Bey izledi. Ancak Cem bey Gençlerbirliği adına bir görüşme yaptı. Bu futbolcuyla 4 yıllığına ve yıllık 250 bin dolar karşılığında akit imzaladık" dedi. 
     Cavcav, Gençlerbirliği’nin çok büyük bir kadro değişikliği olsa dahi çok iyi bir kadroyla herkesin beğenisini kazanan bir takım olacağını savunarak, şöyle konuştu 
     "Transfer sezonu yeni başladı. Transferlerimiz sürecek. 
     Gençlerbirliği ASAŞ Spor’dan Erhan ve Kerem dışında 3-4 oyuncuyu daha kadroya alacağız. Ali Tandoğan dahil herkesle görüşeceğiz." 
     
</TEXT>
</DOC>
