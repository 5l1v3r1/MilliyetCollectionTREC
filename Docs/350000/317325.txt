<DOC>
<DOCNO> 317325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur14.html </URL>
<DATE> 2005/02/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Milletvekillerinin 'cep' ve cüzdanlarını çalınması... 1 kişi yakalandı 
</HEADLINE>
<TEXT>

     Mersin Emniyet Müdür Vekili Süleyman Ekizer, Hacı Bektaşı Veli Kültür Merkezi ve Cemevi'nin açılışında, CHP'li iki milletvekilinin cüzdanları ve cep telefonunun çalınması olayıyla ilgili bir kişinin yakalandığını, soruşturmanın sürdürüldüğünü bildirdi. 
     Ekizer, CHP Genel Başkanı Deniz Baykal ile DSP Genel Başkanı Zeki Sezer'in de katıldığı açılış töreninde, CHP Genel Başkan Yardımcısı Mustafa Özyürek'in cüzdan ve cep telefonu ile Engin Altay'ın cüzdanın çalındığı bilgisinin alınmasının ardından zanlıların yakalanması çalışmalarına başlandığını belirtti. 
     Ekizer, milletvekillerinin cüzdanlarının ve cep telefonunun, törende yaşanan izdiham sırasında çalınmış olabileceğini, ayrıca, yaşanan kargaşada düşmüş olabileceği ihtimalleri üzerinde de durulduğunu ifade ederek, ''Dün, olayla ilgili bir kişi yakalandı. Daha önce de benzer olaylardan sabıkası bulunduğu belirlenen zanlının sorgulanması sürüyor. Olayı tüm boyutlarıyla değerlendiriyoruz'' dedi. 
     
</TEXT>
</DOC>
