<DOC>
<DOCNO> 308071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonspo16.html </URL>
<DATE> 2005/01/20/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Galatasaray'da Bursaspor maçı hazırlıkları... 
</HEADLINE>
<TEXT>

     Galatasaray, Türkiye Kupası 3. kademe maçında, cezası nedeniyle Bursaspor ile İzmit'te yapacağı karşılaşmanın hazırlıklarını, bugün gerçekleştirdiği tek antrenmanla sürdürdü. 
     Florya Metin Oktay Tesislerinde basına kapalı yapılan antrenmanın, neşeli bir havada geçtiği bildirildi. 
     Sarı-kırmızılıların bugünkü antrenmanında, kaval kemiğinde sorun olan Cafercan'ın yer almadığı, sakatlığı devam eden Conçeicao'un ise sağlık ekibi nezaretinde özel olarak çalıştığı ifade edildi. 
     Bu arada dün gece kızının hastalanması nedeniyle geceyi uykusuz geçiren Hakan Şükür'ün, takımın antrenmanına katılmayarak, Giovanni Melchiorre eşliğinde yaklaşık 1 saat süren koşu çalışması gerçekleştirdiği kaydedildi. 
     Yarın saat 17.30'da son antrenmanlarını yapacak olan Galatasaraylı futbolcular, yönetim kurulu üyeleriyle birlikte yemek yedikten sonra İzmit'e hareket edecek. 
     
</TEXT>
</DOC>
