<DOC>
<DOCNO> 339431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/yture.html </URL>
<DATE> 2005/05/04/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Muratcan resitali 
</HEADLINE>
<TEXT>



Bursa'daki "kupalı günler serisinin" ikincisinde, günün ilk yarı finalinde, kupayı almayı hedefleyen Tuborg Pilsener, iki gün üst üste iki dev rakiple boğuşmanın ağırlığını kaldıramadı. 
Yeşil - Beyazlılar'ın ilk günkü Efes Pilsen maçında çok fazla efor sarfettiğini ve Ülker'e karşı aynı direnci gösteremeyeceğini düşünenleri ancak "bir devreliğine" yanıltabildi. 
Efes maçında 20 sayı ile yıldızlaşan Czmic, aynı skoru daha ilk yarıda, hem de 12 dakika 19 saniye sahada kalmasına karşın Ülker potasına bıraktı. Bunların 9'u Stombergas'ın, bazıları da Ülker'in alan savunması ve switchlerde değişen oyuncuların üzerinden... Yani Ülker ne yaptıysa Hırvat forveti durdurmayı başaramadı ve ilk yarıda evdeki hesap çarşıya uymadı. İlk dakikalardaki bocalamanın ardından maçı kontrolüne alan Tuborg Pilsener, Asım'ın hem beş top kaybı yaptığı, hem de Zukauskas'a 11 sayı şansı tanıdığı bu devreyi 39 - 34 önde kapadı. 
İkinci yarıda fiziksel ve zihinsel yorgunluğu bariz biçimde gözlenen Tuborg'a karşı Ülker'in savunmada biraz kıpırdanışı yetti. İyi savunma ve geriye çabuk dönmekte zorlanan İzmir ekibine karşı hızlı hücumlardan gelen sayılar, Kerem Gönlüm ve Zukauskas'ın pota altı sayıları, galibiyet ibresini Ülker'e çevirdi. Son çeyrekte iyice oyundan düşen Tuborg'a karşı Praskevicius, Serkan ve Stombergas'ın "düşen" savunma üzerinden attıkları boş üçlükler de Turuncu - Yeşilliler'e üçüncü kez üst üste final yolunu açtı. 
Beşiktaş ile Pınar Karşıyaka arasındaki ikinci yarı final maçı ise bir gün önceki Fenerbahçe - Pınar Karşıyaka maçının adeta kopyasıydı. Sahada yine "inişli - çıkışlı" performans sergileyen Karşıyaka'nın yabancıları Holman, Lloreda ve özellikle de Braswell, belki de üçüncü çeyrekte kopacak maçın zora girmesinde rol oynadılar. 

Mükemmel savunma 
Pınar Karşıyaka'nın kötü başladığı maçı ikinci çeyrekte çevirmesindeki en önemli etken, Yeşil - Kırmızılılar'ın Onur, İnanç ve Muratcan ile üst düzeye çıkardığı savunma direnciydi. İzmir ekibinin iki etkili uzunu Holman ve Lloreda'nın pota altında Beşiktaş uzunları Varda, Nedim ve Ellis'e karşı oluşturduğu ezici üstünlük, devre bittiğinde skora da 36 - 30'luk Karşıyaka avantajı olarak yansıdı. İlk yarıyı "0" çekerek kapayan Varda, Lloreda'nın daha 23. dakikada dört faule çıkmış olmasına karşın pota altında varlık gösteremedi, ilk sayısını 29. dakikada yapabildi. 
Fenerbahçe karşısında "üç kişilik" oynayan, maçı uzatmaya götüren ve takımına galibiyeti getiren Muratcan, dün de sahanın yıldızıydı. Yeri geldi guard oldu, yeri geldi pivot... Ribaund aldı, sayı üretti, top çaldı, savunma yaptı. En kritik anda da sahneye çıktı, takımının sorumluluğunu alıp galibiyeti Beşiktaş'ın elinden kopardı, aldı. Muratcan, gerek ligdeki, gerekse Bursa'daki performansıyla, maçları izleyen Milli Takım coachu Bogdan Tanjevic'in Avrupa Şampiyonası kadrosundaki yerini de doğrusu çoktan hak etti... 


</TEXT>
</DOC>
