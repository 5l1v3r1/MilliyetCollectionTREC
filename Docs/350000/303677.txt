<DOC>
<DOCNO> 303677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko23.html </URL>
<DATE> 2005/01/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan Türkiye, kriz psikolojisinden çıkarak yeni hedeflere bakmalı 
</HEADLINE>
<TEXT>

     Başbakan Recep Tayyip Erdoğan, Türkiye'nin artık kriz psikolojisinden zihniyet olarak da tamamen çıkarak, yeni hedeflere, yeni ufuklara doğru yönelmesi, geriye bakma alışkanlıklarını terk etmesi gerektiğini söyledi. 
     Türkiye'nin artık sağlam bir ekonomik zemine sahip olduğuna işaret eden Başbakan, şimdi bu zemin üzerinde ''çağdaş, ileri, verimli, üretken bir ekonomi bina edeceklerini'' bildirdi. 
     Başbakan Erdoğan, Türkiye Odalar ve Borsalar Birliği TOBB ile özel sektör temsilcileri tarafından koordine edilen, yeni Başbakanlık binasında yapılan ''Türkiye Bölgesel ve Sektörel Ekonomi Şurası''nın açılışında konuştu. 
     Erdoğan konuşmasında, 2005 yılının bütün sektörler için bereketli geçmesini temenni ederken, son iki yıl içinde Türkiye'nin ekonomik olarak nereden nereye geldiğine bakarak, önümüzdeki dönemin Türkiye için ''daha aydınlık, daha mutlu günler'' vaat ettiğini rahatlıkla söyleyebileceklerini bildirdi. 
     Türkiye'nin artık kriz psikolojisinden zihniyet olarak tamamen çıkarak, yeni hedeflere ve yeni ufuklara doğru yönelmesi gerektiğini belirten Erdoğan, geriye bakma alışkanlıklarının da artık terk edilmesi gerektiğini söyledi. 
     Her zaman ifade ettiği gibi, Türkiye'yi ileriye taşıyacak, gelişmiş dünyaya dahil edecek olan anlayışın ''bardağın dolu yarısını görme'' özgüvenine sahip, gelecek heyecanıyla dolu idealistler olduğunu vurgulayan Erdoğan, her gün açıklanan yeni göstergelerle, ''bardağın boş kısmı''nın giderek küçüldüğünü de hep birlikte müşahede ettiklerini söyledi. 
     İstikrarlı bir ekonomi yönetimine, cesaretli atılımlara, sağlam planlamalara elbette ihtiyaçları bulunduğunu belirten Erdoğan, ancak bugünün Türkiye'sinde, ''vehimlere, savunma psikolojilere ve kısır siyasetlere ihtiyaç bulunmadığını'' kaydetti. 
     
     REEL SEKTÖRÜN ÖNEMİ 
     Bu ülkenin en temel dinamiğinin, ekonominin bel kemiği saydıkları üretim faaliyetlerini yürüten sektörler olduğuna da dikkat çeken Erdoğan, sözlerini şöyle sürdürdü 
     ''Sizler de bu sektörlerin temsilcilerisiniz. İnanıyorum ki hükümet olarak biz gözümüzü nasıl geleceğe çevirmişsek, sizler de sektörel vizyonlarınızı aynı şekilde geliştirmekte , planınızı, programınızı, büyüyen bir Türkiye hedefine uygun olarak yapmaktasınız. Şuna inanıyorum ki, bizler siyasetçi olarak, sizler ülke ekonomisinin çarklarını döndüren üreticiler, yatırımcılar, sanayiciler olarak ve sokaktaki vatandaşlarımız da, bu ülkenin birer vatandaşı olarak, herşeyden önce zihniyet alışkanlıklarımızı değiştirmeliyiz. 
     Türkiye, ekonomik olarak bugün kriz şartlarını epeyce gerilerde bırakmış, istikrarı yakalamış ve geleceğini planlama noktasına gelmiş bir ülkedir. Önümüzde bir AB üyeliği hedefi var. Bundan önceki dönemlerde olduğu gibi bir gün yine birbirimizle uğraşmaya, enerjimizi kısır çatışma noktalarında harcamaya, ülke menfaatlerini kendi menfaatlerimize feda etmeye başlarsak, biliriz ki bir daha yeni bir şans yakalama imkanımız olmayabilir. '' Başbakan Erdoğan, bu nedenden dolayı bugünün kıymetinin bilinmesi gerektiğini ifade ederken, bu ülkeyi güçlü, müreffeh ve özgür ülke haline getirme yolunda ''güçbirliği, işbirliği, duygu birliği'' içinde hareket etmeleri gerektiğini anlattı. 
     
     ÇÜRÜK ELMA ÖRNEĞİ 
     Konuşmasında Türkiye'nin artık, sağlam bir ekonomik zemine sahip olduğunu vurgulayan Başbakan Erdoğan, şimdi bu zemin üzerinde ''çağdaş, ileri, verimli ve üretken bir ekonomi bina edeceklerini'' söyledi. 
     Kamu yönetiminde, özel sektörde, sanayi ve ticarette, tarımda, eğitimde, sağlıkta ve hayatın diğer alanlarındaki faaliyetlerde çağdaş dünyanın bir parçası olma yolunda ilerleyeceklerine dikkati çeken Başbakan Erdoğan, ''Bir kaç çürük elmayı dilimize dolayarak, elma ağacını gözden kaçırmayacağız. Daima ileriye, daha ileriye bakacağız'' dedi. 
     
     ''ÜLKE İÇİN DEĞER ÜRETENLERE, DEĞER VERECEĞİZ'' 
     Bu ülke için değer üretenlere, kendilerinin de toplum olarak değer vereceğini belirten Başbakan Erdoğan, ''bütün sorunlarınızı dinlemek, önümüzü kesen engelleri ortadan kaldırmak ve birlikte yeni perspektifler oluşturmak konusunda sizlerle yardımlaşma içinde olmaktan kaçınmayacağımızı bilirsiniz'' diye konuştu. 
     Yeni bir Türkiye inşa etmek için ''vatan toprağının her bir karışına aynı sevda ile bağlanmak, ülkenin her bir köşesini aynı seviyede kalkındırmak ve milli geliri en adaletli şekilde dağıtmak'' zorunda olduklarını ifade eden Erdoğan, kendilerinin meseleleri, hedefleri ve beklentilerinin bu olduğunu söyledi. 
     Erdoğan, sözlerini ''İnanıyorum ki bu hedefleri yakalayacak, AB yolunda ilerleyen bir Türkiye'ye yakışan bir atılım enerjisi yakalayacağız. Unutmayınız bu konuda en büyük güvencemiz sizlersiniz'' diye tamamladı. 
     
</TEXT>
</DOC>
