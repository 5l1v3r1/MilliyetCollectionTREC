<DOC>
<DOCNO> 328640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur03.html </URL>
<DATE> 2005/03/30/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
Hastanede tuvalet kavgası 3 yaralı 
</HEADLINE>
<TEXT>

     Recep İSTEK DHA 

      KAYSERİ Devlet Hastanesi'nde temizlik görevlileriyle hasta yakınları arasında tuvalet nedeniyle çıkan tartışmada, 2'si bıçakla olmak üzere 3 kişi yaralandı. 
     Devlet Hastanesi Diyaliz Merkezi tuvaletini temizleyen görevlilerden 27 yaşındaki Bekir Okyay, hasta ziyaretine gelen 25 yaşındaki Aydaç ile amcasının oğlu 33 yaşındaki Murat Bulut'a temizlik yaptığını belirterek, burayı daha sonra kullanmalarını istedi. Bu nedenle aralarında tartışma çıktı. Tartışma, araya girenler tarafından önlendi. Ancak, 45 dakika sonra hastanenin bahçesinde karşılaşan görevli ile hasta yakınları arasında yeniden başlayan tartışma, kavgaya dönüştü. 
     Bekir Okyay, kavga sırasında Murat Bulut'un bıçağını elinden alarak onu sağ kolundan bıçakladı. Diğer temizlik görevlileri de, Aydaç'ı dövdü. Kavga, araya girenler tarafından daha fazla büyümeden önlendi. Burnundan yaralanan Aydaç Bulut ile elinden yaralanan Bekir Okyay ve kolundan yaralanan Murat Bulut, hastanede tedavi altına alındı. Aşırı kan kaybetttiği belirtilen Murat Bulut, Erciyes Üniversitesi Tıp Fakültesi Gevher Nesibe Hastanesi'ne sevk edildi. Olayla ilgili olarak soruşturma başlatıldı. 
     
</TEXT>
</DOC>
