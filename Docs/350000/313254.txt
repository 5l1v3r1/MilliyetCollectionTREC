<DOC>
<DOCNO> 313254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur46.html </URL>
<DATE> 2005/02/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Zincir takarken otomobilini çaldırdı 
</HEADLINE>
<TEXT>

     Beykoz'da özel bir otomobil, sürücüsü lastiklerine zincir takmak için uğraştığı sırada çalındı. Otomobil, olay yerinden yaklaşık 2 kilometre uzaklıkta terkedilmiş olarak bulundu. 
     Alınan bilgiye göre, Kozyatağı'ndaki işyerine gitmekte olan 34 AN 0521 plakalı özel otomobilin sürücüsü Erol Metin, Beykoz Kavacık'ta aracını zincir takmak için durdurdu. 
     Metin, bagajdan aldığı zinciri takmak için eğildiği sırada, iki kişi yardım teklif ederek, yanına yaklaştı. 
     Metin'in zincir takmaya devam ettiği sırada kapıları açarak otomobile binen ve kimlikleri belirlenemeyen iki kişi, üzerinde anahtarı bulunan otomobili çalıştırarak uzaklaştılar. 
     Otomobilinin çalınması üzerine Metin, 155 Polis İmdat telefonunu arayarak yardım istedi. Çalıntı otomobil, kısa süre sonra olay yerinden yaklaşık 2 kilometre uzaklıkta terk edilmiş olarak bulundu. 
     Anadolu Otoyolu olarak adlandırılan 0-2 Karayolu'nun girişinde bulunan otomobilin içindeki cep telefonun çalındığı, dizüstü bilgisayarın ise alınmadığı anlaşıldı. 
     
</TEXT>
</DOC>
