<DOC>
<DOCNO> 339732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/axsiy01.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nazilerden kaçanın vatanı olmuştunuz' 
</HEADLINE>
<TEXT>


Marmara Üniversitesi'nde fahri doktora unvanı alan Almanya Başbakanı Gerhard Schröder, Hitler'den kaçan Alman bilim adamlarının Türkiye'ye geldiğini hatırlattı 

PINAR AKTAŞ, ŞAKİR AYDIN İstanbul 


Almanya Başbakanı Gerhard Schröder, Marmara Üniversitesi'nde kendisine verilen fahri doktora törenindeki konuşmasında, Türkiye'nin AB ile ortak geçmişi olmadığını düşünenlerin "ortak tarihi göz ardı ettiklerini" vurguladı. 
Hitler döneminde ülkesinden kaçan Alman bilim adamlarına kapılarını açan Atatürk Türkiye'sinin bu insanların "meslek vatanı" olduğunu anlatan Schröder, Kıbrıs konusunda Ankara'da dile getirdiği destek mesajlarını İstanbul'da da güçlü ifadelerle yineledi. 
Schröder, "Bu konudaki hayal kırıklığını anlıyorum. AB vaat ettiği finansal yardımları vermeli. Maalesef bunlar engellendi. Almanya, Kuzey Kıbrıs'ın ekonomik gelişmesi için elinden geleni yapacak. Bu konuda Sayın Erdoğan'la mutabıkız" dedi. 

Ortak hedef 
Türkiye'deki reform sürecinin gelişmesinin, AB'yle müzakerelerin seyrini belirleyeceğini kaydeden Schröder, şöyle devam etti "Bu tarihi kararın herhangi bir kamuoyu araştırmasından etkilenmemesi lazım. Önemli olan ortak hedefimiz olan, 'Türkiye'nin AB üyeliği hedefinden' sapmaması. Türkiye bunu etkileyici bir şekilde kanıtladı. Bu olağanüstü çabaların sürmesi gerekecek. Bu yolda kararlılıkla ilerlemeniz konusunda hepinizi yüreklendirmek istiyorum." 
6 Mart'ta İstanbul'da yapılan Dünya Kadınlar Günü kutlamlarında, polisin sert tutumuna da atıfta bulunan Schröder, "Güvenlik güçlerinin insanlara kötü davranması, ifade özgürlüğünün kısıtlanması, kadınlara karşı ayrımcılık gibi konular AB değerleriyle, ortak değerlerle bağdaştırılamaz" diye konuştu. 

Patrik'e Ekümen dedi 
Türkiye'deki gayrimüslüm toplulukların durumunun kendisi için önemli olduğunu da vurgulayan konuk başbakan, şöyle konuştu "Bu nedenle bugün Ekümenik Patrik Hazretleri 1. Bartholomeos ile bir araya gelmek benim için çok önemliydi. Kendileri de, Türkiye'nin reform sürecinden büyük ümitler beslemekte. Türkiye'deki toplumsal gerçekleri konusunda gelişmeler olacağına inancım tam." 
Erdoğan da konuşmasında, iki ülke arasındaki sıcak ilişki ve işbirliğini anlattı. Türkiye ve Almanya'nın 'et ve kemik' gibi olduğunu ifade eden Erdoğan, "Alman dostlarımız AB sürecinde sürekli bize desteklerini verdiler ve bu noktalara geldik. Bundan sonra da inanıyorum ki el ele, omuz omuza bu süreci devam ettireceğiz" dedi. 
Schröder, Fener Rum Patrikhanesi'ni de ziyaret ederek "ekümen" olarak nitelendirdiği Patrik Bartholomeos'la basına kapalı bir görüşme yaptı. Türkiye, topraklarında faaliyet gösteren Fener Patrikhanesi'nin "ekümenik" evrensel statüsü olmadığını vurguluyor. 


'Doktora' sohbeti 


ERCAN ARSLAN 


Almanya Başbakanı Schröder, doktora töreni sırasında Başbakan Erdoğan, Marmara Üniversitesi Rektörü Prof. Dr. Tunç Erem ve Doğan Holding Yönetim Kurulu Başkanı Aydın Doğan'la sohbet etti. MÜ'nün mezunları arasında Erdoğan'ın da bulunduğunu özellikle belirten Schröder, Rektör Erem'in önceki görüşmelerinde kendisine, Erdoğan'ın son derece başarılı ve çalışkan bir öğrenci olduğunu teyit ettiğini anlattı. 



</TEXT>
</DOC>
