<DOC>
<DOCNO> 330089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko01.html </URL>
<DATE> 2005/04/04/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Enflasyon bugün açıklanıyor 
</HEADLINE>
<TEXT>

     Devlet İstatistik Enstitüsü DİE , mart ayı enflasyon rakamlarını bugün saat 16.30'da açıklayacak. 
     DİE, 3 nisan tarihinin pazar gününe gelmesi nedeniyle verileri, takip eden işgünü olan bugün yayımlayacak. DİE, yeni yılla birlikte, 2005 yılında yayınlayacağı tüm verileri 'iş gününde' açıklama kararı almıştı. 
     Enflasyon verileri, ayın 3'ünün cumartesi gününe denk gelmesi durumunda o ayın 2'sinde, pazar gününe denk gelmesi durumunda ise 4'ünde açıklanacak. Buna göre DİE, mayıs, haziran, ağustos ve ekim ayı enflasyon verilerini 3'ünde, eylül, kasım ve aralık ayı enflasyon verilerini 2'sinde ve nisan ile temmuz verilerini de 4'ünde açıklayacak. 
     
     Beklenti yüzde 0.6 
     Yılbaşından bu yana olumlu bir seyir izleyen ve beklentilerin altında kalan enflasyon rakamlarının mart ayında yüzde 0.6 civarında gerçekleşmesi bekleniyor. 
     Merkez Bankası’nın anketine göre TÜFE’nin yüzde 0.6 çıkması beklenirken, CNN Türk’ün anketine göre beklenti yüzde 0.62 seviyesinde bulunuyor. 
     CNN Türk'ün anketine katılan banka ve aracı kurum yöneticileri ÜFE'nin yüzde 0.68, TÜFE'nin ise yüzde 0.47 artmasını beklerken, İstanbul Sanayi Odası üyelerinin beklentisi TÜFE'de yüzde 071, ÜFE'de yüzde 0.63 düzeyinde. 
     
     Şubatta düşük gelmişti 
     Öte yandan şubat ayında TÜFE'deki artış yüzde 0.02 olurken, üretici fiyatları da yüzde 0.11 oranında artmıştı. Ocak ayında TÜFE'deki artış yüzde 0.55 olurken, ilk kez açıklanan ÜFE yüzde 0.41 gerilemişti. 
     Hükümetin yılsonu enflasyon hedefi ise yüzde 8 seviyesinde bulunuyor. 
     
</TEXT>
</DOC>
