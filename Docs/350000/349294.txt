<DOC>
<DOCNO> 349294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun24.html </URL>
<DATE> 2005/06/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
ETA'dan işadamlarına yine tehdit 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığını isteyen terör örgütü ETA'nın, haraç almak için Basklı işadamlarına tehdit mektubu göndermeye devam ettiği bildirildi. 
     El Mundo gazetesinin haberinde, ETA'nın geçen nisan ayında Navarra ve Bask bölgelerinde bine yakın işyerine tehdit mektupları gönderdiği kaydedildi. 
     Haberde, ETA'nın mektuplarında işyerlerinden para istediği, aksi takdirde halkı onlara karşı boykota çağırma tehdidinde bulunduğu belirtildi. 
     Gazetenin sözlerine yer verdiği işadamları, ''Bu, kanser gibi bir şey. Her zaman sizi öldürmüyor, ama her hasta kendiyle ilgili haber aldığında hayatı değişiyor. ETA'nın mektuplarında da aynısı oluyor. Bu mektubu aldıktan sonra hiçbir şey eskisi gibi olmuyor'' dediler. 
     Bu arada, ETA'nın faaliyetlerini yürütmek için yılda yaklaşık 12 milyon avro haraç topladığı ifade edildi. 
     
</TEXT>
</DOC>
