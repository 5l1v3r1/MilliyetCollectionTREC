<DOC>
<DOCNO> 343190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/spo03.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HAKAN 'Pişmanım' 
</HEADLINE>
<TEXT>


Gençlerbirliği maçında oyundan alınmasına tepki gösteren Galatasaray'ın golcüsü Milliyet Taktik'e konuştu, herkesten özür diledi 

ÖZEL RÖPORTAJ ERHAN TELLİ 


Gençlerbirliği maçının 72. dakikasında oyundan alınırken, Hagi'ye büyük tepki gösteren ve sinirli bir şekilde kaptanlık pazubandını kolundan çıkarıp yere fırlatan Hakan Şükür pişman olduğunu söyledi. 
Galatasaray'ın golcüsü Milliyet Taktik'e konuşurken, "Hocamdan, takım arkadaşlarımdan ve camiadan çok özür dilerim. Şartlar ne olursa olsun öyle davranmamalıydım" dedi. Hakan, Fenerbahçe'nin yediği golü duyduğunda çok heyecanlandığını ve kendisini maça fazla kaptırdığı için böyle bir hata yaptığını da belirtti, şöyle devam etti 
"Yardımcı hakem oyuncu değişikliği sırasında 9 numarayı gösterince, Gençlerbirliği'nden oyuncu değişiyor zannettim. Ben olduğuma inanamadım. Hiç beklemiyordum. O anda gole ihtiyacımız vardı. Kendimi de iyi hissediyordum. Oyundan alındığımı görünce çok şaşırdım, üzüldüm ve maçın stresiyle birlikte kendimi kaybettim". 
Hagi'ye saygısızlık yapmak istemediğini ifade eden Hakan Şükür, "Hagi bugüne kadar gerek bana, gerekse diğer takım arkadaşlarıma hep saygıyla ve sevgiyle yaklaştı, bizlere destek oldu. Aramızda güçlü bir sevgi bağı var. Şartlar ne olursa olsun, tekrar söylüyorum, kendisinden özür dilerim" diye konuştu. 
Sarı - Kırmızılı golcü, Gençlerbirliği mağlubiyetiyle zora düştüklerini belirtti, "Şimdi Fenerbahçe'yi yenmek zorundayız" dedi. 

10 milyon EURO krizi 

Gençlerbirliği yenilgisi Galatasaray'ın hesaplarını alt üst etti. Fenerbahçe ile berabere kalsa bile Şampiyonlar Ligi biletini Trabzonspor'a kaptırma tehlikesi yaşayan Aslan, UEFA ile yetinirse büyük mali kayba uğrayacak 

HALİL ÖZER 

Ali Sami Yen Stadı'ndaki 2-1'lik Gençlerbirliği mağlubiyeti Galatasaray'a büyük darbe indirdi. Cim Bom bu sonuçla şampiyonluk yolunda çok ağır yara alırken, Şampiyonlar Ligi'ne katılma şansını da zora soktu. Fenerbahçe ile pazar günü Kadıköy'de karşılaşacak olan Sarı - Kırmızılı takım, derbi maçını kazanamazsa ateşe düşecek. 
Kadıköy'den beraberlik veya mağlubiyetle ayrılırsa şampiyonluğu rakibine kaptıracak olan Galatasaray, Trabzonspor'un sahasında Samsunspor'u yenmesi durumunda ikinci sıradaki yerini de kaybedecek. Avni Aker'de 1-0 yendiği Trabzonspor'a, İstanbul'da 2-0 mağlup olan Aslan, ikili averajda Karadeniz ekibinin gerisinde kaldığı için ligde son hafta maçlarının sonuçlarına göre Şampiyonlar Ligi yerine UEFA Kupası ile yetinmek zorunda kalacak. Bu tablonun Galatasaray'a mali faturası ise yaklaşık 10 milyon euro olarak hesaplanıyor. Şampiyonlar Ligi'nden gelmesi düşünülen parayla borçlarının bir bölümünden kurtulmayı planlayan yönetim, bütün hesapları alt üst eden bu sürpriz durum nedeniyle büyük sıkıntı yaşıyor. 

Sessiz ve derinden 

Cim Bom derbi öncesi sessizliğe büründü. Sarı - Kırmızılılar, pazar günü oynanacak dev maça kadar medyaya açıklama yapmama kararı aldı. İkinci Başkan Ergun Gürsoy, "Herkese yasak koydum. Buna ben de dahilim. Ne başka bir yönetici ne teknik direktör, ne de herhangi bir futbolcu derbiye kadar konuşmayacak" ifadesini kullandı. 
Galatasaray'da, Hagi'nin kaderi de derbiye bağlandı. Türkiye Kupası'ndaki 5-1'lik Fenerbahçe zaferiyle sağlama aldığı koltuğunu Gençlerbirliği yenilgisiyle ateşe atan Rumen hocanın durumu derbiden sonra karara bağlanacak. Yöneticilerin, Şampiyonlar Ligi'ne katılma şansının da kaçırılmasına neden olabilecek mağlubiyet ve beraberlik halinde Hagi'nin gönderilmesi yönünde karar alacakları vurgulandı. İdarecilerin, yabancı bir teknik adamın takımın başına getirilmesine sıcak baktıkları belirtildi. 

Hakan Şükür'den milli taşlama 

2 Haziran'da Dünya Ralli Şampiyonası'nın bir ayağı olarak Antalya'da başlayacak Türkiye Rallisi'nde öncü araçlardan biriyle start alacak olan Hakan Şükür şimdiden büyük heyecan duyduğunu söyledi. TOMSFED'in Ortaköy Reina'da düzenlediği toplantıya katılan Hakan, rallinin Yunanistan maçıyla çakıştığının hatırlatılması üzerine, "Milli Takım'a seçileceğim yolunda bir ışık görmediğim için ralliye katılmaya karar verdim" yorumunu yaptı. 

Hasan Şaş ile Orhan'a tedavi 

Sarı - Kırmızılı takımda sakatlıkları olan Orhan Ak ile Hasan Şaş'ın tedavilerine devam ediliyor. Sağ ayak üst adalesinde gerilmeye bağlı ödem oluşan Orhan ile Türkiye Kupası'ndaki Fenerbahçe maçında yaptığı ters bir hareketle dizinden sakatlanan Hasan, bugün kontrolden geçirilecek. İkilinin durumları bu kontrol sonrası netlik kazanacak. Bu arada dünü izinli olarak geçiren Galatasaray bu akşam yapacağı idmanla Fenerbahçe derbisi mesaisine başlayacak. 

19.05 çıkarması 

Galatasaraylı taraftarlar, Sarı - Kırmızılı futbolcular ve teknik heyete, derbi maç öncesi moral vermek için kolları sıvadı. Taraftarlar, kulübün kuruluş yılı olan 1905'i sembolize eden 19 Mayıs'ta Florya Metin Oktay Tesisleri'ne çıkarma yapacak. Perşembe gününü, tarihin 19.05 olması nedeniyle seçen Sarı - Kırmızılılar, kalabalık bir grup halinde antrenmanı izleyip, Teknik Direktör Gheorghe Hagi ve oyunculara alkışlarla moral aşılayacak. 

Erkan kapıdan dönmüş 

Gençlerbirliği'nin ikinci golünü atarak, Galatasaray'ın umutlarını tüketen Erkan Özbey'in, Sarı - Kırmızılı ekibin eşiğinden döndüğü ortaya çıktı. Ailesinin koyu bir Galatasaraylı olduğunu belirten Erkan, "Bursaspor'da oynarken Fatih Terim beni istedi. Her konuda anlaşma sağlandı. Ancak Fatih Terim, Fiorentina'ya gidince bu transfer gerçekleşmedi" dedi. 


</TEXT>
</DOC>
