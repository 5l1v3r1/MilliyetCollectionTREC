<DOC>
<DOCNO> 322654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur48.html </URL>
<DATE> 2005/03/10/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Topbaş "Gece saatlerinde don olayı bekleniyor" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentteki yağışların endişe edecek ölçüde olmadığını belirterek, ''Yalnız, bugün itibariyle gece saatlerinde don olayı bekleniyor'' dedi. 
     Fransa'dan dönen Topbaş, Afet Koordinasyon Merkezi'ne AKOM giderek, yetkililerden bilgi aldı. 
     Topbaş, gazetecilere yaptığı açıklamada, kentin 3-4 gündür yağışlı havanın etkisinde olduğunu, yer yer sulu kar yağışı gözlendiğini ifade ederek, ''Yağışlar endişe edecek ölçüde değil. Yalnız, bugün itibariyle gece saatlerinde don olayı bekleniyor'' diye konuştu. 
     Gece ve sabaha karşı hava sıcaklığının eksi 3-4 dereceye ineceğini belirten Topbaş, Anadolu yakasında ağırlıklı olmak üzere tüm önlemlerin alındığını vurguladı. 
     Adalar'da kısmen bir kar yağışı gözlendiğini, bunun dışında yağışların serpinti olarak geçtiğini dile getiren Topbaş, cuma akşamından itibaren lodosun da etkisiyle hava sıcaklığının artmasının beklendiğini söyledi. 
     Pazartesi gününden itibaren 1-2 günlük yağışın beklendiğini ifade eden Topbaş, ''14 Mart'tan sonra İstanbul'un bahar havasına girdiğini göreceğiz'' dedi. 
     Topbaş, yurtdışından geldiğini ve kar yağışı beklentisi nedeniyle evine uğramadan AKOM'a geçtiğini vurgulayarak, şunları kaydetti 
     ''Bir sıkıntı olabilir mi diye bakmak istedim. Anadolu'ya doğru kaymakta olduğu için böyle bir sıkıntının kalmadığını gözledim. İstanbullular artık bahar ve yaza kavuşacak. Barajları dolu, su problemi olmayan, tertemiz, yemyeşil bir İstanbul hepimizi bekliyor.'' 
     
</TEXT>
</DOC>
