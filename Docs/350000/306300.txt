<DOC>
<DOCNO> 306300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/axgun02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbancılara azar 
</HEADLINE>
<TEXT>


Elkatmış, 'Sorun çözülecek' sözüyle yetinmeyip çözüm için tarih almakta ısrar eden türban eylemcilerini, 'Mücadeleyi sizin gibiler sabote ediyor' diye azarladı 

ANKARA Milliyet 

Abdi İpekçi Parkı'nda 43 gündür oturma eylemi yapan ve kendilerine, "İnanç Özgürlüğü Platformu" adını veren eylemciler, topladıkları imzaları dün TBMM İnsan Haklarını İnceleme Komisyonu Başkanı Mehmet Elkatmış'a verdi. 
Daha önce de topladıkları 70 bin imzayı TBMM Dilekçe Komisyonu'na verdiklerini kaydeden platformun sözcüsü Yasemin Çiçek, 35 bin imza daha topladıklarını, bunu da parça parça 15 günde bir Meclis'e getireceklerini söyledi. 

'Hakkımızı arayacağız' 
Oturma eylemlerinin çok meşakkatli geçtiğini belirten Çiçek, "Hakkımızı yılmadan arayacağız. Parka gelip bizimle oturun. Aksi halde insan haklarından sorumlu olmanızın anlamı yok" dedi. Bu sözlere sinirlenen Elkatmış da, "Gelip oturun demeniz yanlış. Değerlendiririz. Bir insan hakkı olarak bu sorunun çözümü için gayret ediyoruz. Bu konu çözülecek, Meclis mutlaka çözecek. Ama ne zaman çözecek, onu bilemem" karşılığını verdi. 
Elkatmış, Çiçek'in "Hakkımızı mezarda aldıktan sonra anlamı olmaz" sözleri üzerine de, "İnsan hakları mücadelesi kolay değil. Sizi sonuna kadar destekliyoruz. Halledilecek, merak etmeyin" dedi. Ancak bu sözle yetinmeyen eylemci Selami Kesimoğlu, "2 yıl oldu, ne zaman çözülecek Meclis Başkanı seçimlerden önce 'Türban namusumuz' demişti. Ne kadar bekleyeceğiz, 5 yıl mı " diye ısrar etti. 

'Çözülecek dedim ya' 
Elkatmış, eylemciyi "Onu Meclis Başkanı'na sorarsın. Buraya pazarlık yapmaya mı geldiniz Ne kadar bekleyeceğinizi bilemem. Senin gibi insanlar mücadeleyi sabote ediyor. Senin akıl vermene ihtiyacım yok. Çözülecek dedim ya" diye azarladı. 


</TEXT>
</DOC>
