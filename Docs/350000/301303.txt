<DOC>
<DOCNO> 301303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy02.html </URL>
<DATE> 2004/12/27/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Başbakan yardımcısı Şener, Sivas'ta... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Önümüzdeki 3 yıllık dönemde, bizim yaptığımız hesaplara göre uyguladığımız politikalarla Türkiye genelinde 1 milyon 650 bin kişinin iş sahibi olacağı bir yatırım potansiyeli ortaya çıkacaktır'' dedi. 
     Partisinin merkez ilçe teşkilatı danışma meclisi toplantısına katılan Şener, burada yaptığı konuşmada, hükümetlerinin ''Türkiye'de güzel şeyler olsun, doğru işler yapılsın, insanlarımız doğru yapılan işlerle mutlu ve huzurlu olsunlar'' gayreti içinde olduğunu söyledi. 
     Sivas'ın sorunları ve bu konuda hükümet olarak yaptıkları çalışmalar hakkında da bilgi veren Şener, ''Sivas'la ilgili yaptığımız ve yapmak istediğimiz şeyler, sadece kendi dönemimizi kurtarmaya yönelik değildir. Günü kurtarma politikaları izleyen herkesin ve her siyasetin Türkiye'ye zararı olmuştur'' dedi. 
     1990'dan 2002 yılına kadar Türkiye'nin ortalama büyüme oranının yüzde 2.5 olduğunu belirten Şener, sözlerini şöyle sürdürdü 
     ''Bu Türkiye'nin potansiyelinin çok altındadır, düşük bir orandır. Ve Türkiye için 90'lı ve 2002'ye kadarki yıllar kayıp yıllardır, zarar yıllarıdır. Onun için işsizlik böyle çığ gibi büyümüştür, önümüze düşmüştür. Halbuki Türkiye'nin ortalama yıllık 5-6'lık bir büyüme potansiyeli vardır. Bu potansiyel gerçekleşmiş olsa, büyüme dediğiniz yeni yatırım ve iş alanlarını beraberinde gelir. Hatta bizden önceki 5 yıllık dönemde Türkiye'nin yıllık ortalama büyüme hızı yüzde 0'dır.'' 
     
     ''SENEDE 500-600 BİN KİŞİ İŞ BULACAK'' 

     Bu yüzden o dönemin, ''iş aramaya başlama yaşı gelen genç nüfusun iş bulma imkanının ortadan kalktığı bir dönem'' olduğunu dile getiren Şener, şunları kaydetti 
     ''Bu da yetmemiş 2 kriz yaşanmıştır, çalışanlar da işini kaybetmiştir, korkunç bir işsizlik ortamı ortaya çıkmıştır. Şimdi bu nasıl telafi edilebilir, nasıl yatıştırılabilir, azaltılabilir bunun çabası içindeyiz. Önümüzdeki 3 yıllık dönemde 2005, 2006 ve 2007 yıllarında bizim yaptığımız hesaplara göre uyguladığımız politikalarla Türkiye genelinde 1 milyon 650 bin kişinin iş sahibi olacağı bir yatırım potansiyeli ortaya çıkacaktır. Yani senede 550-600 bin kişi mevcut çalışanlara ilave olarak iş bulacaktır.''w ''Yıllık ortalama yüzde 6'lık büyümeyle 2020 yılında 1.5 trilyon dolarlık bir milli gelir hacmine ulaşacağız'' diyen Şener, ''Amerika'nın, Almanya'nın, İtalya'nın, Fransa'nın milli gelirinden bahsederken nasıl trilyon dolarla bahsediyorsak, Türkiye'nin milli gelirini de trilyon dolarla anlatacağız inşallah'' diye konuştu. 
     
     ''İŞİNİ İYİ YAPMAYAN ADAMDAN MİLLİYETÇİ OLMAZ, İŞİNİ YAPMAYAN ADAMDAN MÜSLÜMAN DA OLMAZ'' 

     Devlet Bakanı ve Başbakan Yardımcısı Abdüllatif Şener, ''Siz de trilyon dolarlarla ifade edilen milli gelire sahip olacaksınız, işte o gün uluslararası bir olay olduğunda 'acaba Türkiye ne diyecek' diye Amerikası da Rusyası da kulağını kabartacak'' dedi. 
     Şener, partisinin Sivas Merkez İlçe Teşkilatı'nın 'Danışma Meclisi Toplantısı'nda yaptığı konuşmada, sadece günü kurtarma endişesi içinde olan bir iktidar olmadıklarını, bugünü de yarını da düşünmek zorunda olduklarını söyledi. 
     Artık hamasi nutuklarla ve meydan okumalarla hiçbir sonuç alınamayacağını, diplomasinin de siyasetin de kuralları olduğunu ifade eden Şener, siyasetin kurallarına uymayanların yok olup gideceğini, diplomasinin kurallarına uymayanın ise bağırmasının, çağırmasının hiçbir anlam ifade etmeyeceğini bildirdi. 
     
     ''GÜÇLÜ OLMANIN KURALLARI VARDIR'' 

     Şener, şunları kaydetti 
     ''Dünyada çok kükreyen, ama altı boş görüntüler var. İşte yanı başımızda cereyan eden hadiseler ve Irak. Demek ki bunlar netice almaya yönelik işler değildir. Türkiye'nin de onurlu bir dış siyaset takip etmediğini kimse söyleyemez. Ama güçlü olmanın kuralları vardır. Siz de trilyon dolarlarla ifade edilen milli gelire sahip olacaksınız, işte o gün uluslararası bir olay olduğunda 'acaba Türkiye ne diyecek' diye Amerikası da Rusyası da kulağını kabartacak. Bunun kuralı bu.'' ''Biz dünyanın dört bir yanında mazlum insanların yardım istediğini, medet umduğunu ve zulümden kurtulmak istediğini biliyoruz'' diyen Şener, ''Ama bunun kurallarının da ne olduğunu biliyoruz. Bunun kuralları neyi gerektiriyorsa ona göre Türkiye'yi güçlü, ekonomik ve siyasi açıdan güçlü, sözü dinlenen ve uluslararası düzeyde de her zaman bir aktör olarak kabul edilen bir ülke haline dönüştürmeye çalışıyoruz'' diye konuştu. 
     Toplumu yanıltmanın Türkiye'yi getirdiği noktayı bildiklerini ve buna göre hareket ettiklerini vurgulayan Şener, ''Biz yanıltmaya değil, gerçeklere dayalı, bu ülkenin geleceğini inşa etmeye yönelik, toplumsal sorumluluk sahibi insanların oluşturduğu bir kadro ve hükümet olarak iş yapıyoruz'' dedi. 
     
     ''İŞİNİ İYİ YAPMAYAN MİLLİYETÇİ VE DİNDAR OLAMAZ'' 

     Herkesin işini yaptığı ülkenin zengin ve güçlü hale geleceğini, dünyanın her tarafındaki mazlumlara da ancak öyle faydası olacağını kaydeden Şener, şöyle devam etti 
     ''Bazıları vardır, işini yapmazlar, ortaya bir şey çıkarmazlar, verilen emaneti gözetmezler, bir işin başına getirirsin kaytarmaya çalışırlar. Bu üslupla milliyetçi geçinmeye kalkarlar, dindar geçinmeye kalkarlar. İşini iyi yapmayan adamdan milliyetçi olmaz, işini yapmayan adamdan Müslüman da olmaz. Öyle lafla, nutuk atmayla da olmaz. Bakansa, bakan işini iyi yapacak, milletvekiliyse, milletvekili işini iyi yapacak, tezgahın başında işçiysen o da işini iyi yapacak. İşini iyi yapmamak bu ülkeye zarar vermek demektir.'' 
     
     VATANDAŞLARIN YOĞUN İSTEKLERİ 

     Bu arada toplantı sırasında çok sayıda vatandaş Başbakan Yardımcısı Şener'e, çeşitli taleplerini içeren mektup ve notları verebilmek için birbirleriyle adeta yarıştı. 
     Vatandaşların mektuplarını ve notlarını alarak tek tek inceleyen Şener, basın mensuplarına gelen taleplerin yüzde 90'ının iş talebi olduğunu söyledi. 
     Şener, şöyle dedi 
     ''Hemşehrilerimiz 'bize bir iş' diyorlar. Bir kısmı da çocuğu, yakını mahkum olduğu için 'ne olacak bunların durumu ' diye soruyor. Dolayısıyla vatandaşlarımız bize dertlerini, sorunlarını iletmeye çalışıyorlar. İş aradığından, geçim sıkıntısından bahsedenler var. Türkiye'de işsizlik önemli bir problem. İzlemiş olduğumuz ekonomik politikalarla işsizliği mümkün olduğu kadar aşağı çekmeye yönelik program izliyoruz. Ama insanların bireysel iş taleplerini karşılayabilmek maalasef mümkün değil.'' Şener, toplantının ardından karayoluyla kentten ayrıldı. 
     
</TEXT>
</DOC>
