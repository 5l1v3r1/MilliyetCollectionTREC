<DOC>
<DOCNO> 341471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun17.html </URL>
<DATE> 2005/05/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD diplomatları iyi korunmuyor 
</HEADLINE>
<TEXT>

     Yurtdışında görev yapan Amerikalı diplomatların temsilcilikleri dışında iyi korunmadıkları bildirildi. 
     Hükümetin harcama ve icraatını değerlendirmekle yükümlü GAO adlı kamu kuruluşu tarafından yayınlanan raporda, çok sayıda özel programa karşın, ABD Dışişleri Bakanlığı’nın Amerikan resmi görevlileri ve ailelerini temsilcilikler dışında terörist tehditlerden korumak için, güvenlik konusundaki ihtiyaç ve kaynakları açıkça belirleyecek bir strateji geliştirmediği eleştirisi getirildi. 
     Raporda, 1968’den bu yana elçilik dışında terörist saldırıya uğrayan 32 diplomattan 23’ünün öldüğü belirtilerek, Amerikan diplomatik misyonlarının çok iyi korunması nedeniyle radikal grupların, özel ikametgah ile yabancıların sıkça bulunduğu okul veya ibadethane gibi "kolay hedefleri" seçtikleri kaydedildi. 
     GAO, diplomatik ikametgahların korunması için uygulanmakta olan programın ilk aşamada teröristleri değil adi suçluları caydırmaya yönelik olduğu eleştirisini de yöneltti. 
     Raporda ayrıca, 11 Eylül 2001’deki terör saldırılarından bu yana yurtdışında yaşayan Amerikalıların güvenliği konusuna sürekli dikkat çekilmesine karşın, diplomatların bu konudaki eğitiminin de eksik olduğu ifade edildi. 
     
</TEXT>
</DOC>
