<DOC>
<DOCNO> 342419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal 10'u buldu 
</HEADLINE>
<TEXT>


Beşiktaş, İngiliz Premier Lig takımlarından Norwich City'nin orta sahasında görev yapan Youssef Safri'ye göz koydu. Faslı oyuncuyla her konuda anlaşma sağlanırken, tecrübeli futbolcu yarın bir kez daha izlenecek 

ORHAN YILDIRIM 


İlk etapta çok kaliteli bir golcü arayışında olduklarını ifade eden Beşiktaş Teknik Direktörü Rıza Çalımbay, orta saha için aradığı 10 numarasını İngiltere'de buldu. 
Siyah - Beyazlılar, Norwich City takımında forma giyen Youssef Safri ile her konuda anlaştı. Fas Milli Takımı'nda da oyun kurucu olarak görev yapan Safri, bu sezon toplam 12 maçta ilk 11'de sahaya çıktı. Son dönemde sürekli 90 dakika sahada kalan Faslı yıldız, Souness'ın takımı Newcastle United'ı 2-1 yendikleri karşılaşmada da takımı adına bir gol kaydetti. 
Siyah - Beyazlı teknik heyetin sürekli gözlem altında tuttuğu oyuncu, yarınki Fulham - Norwich deplasmanında da bir kez daha izlenecek. Çalımbay'ın yardımcısı Zeki Önatlı, Londra'ya giderek, Faslı oyuncuyu takibe alacak. Norwich bu maçı kazanamazsa küme düşecek. 
Bu sezon başında Norwich'e transfer olan Youssef Safri, bundan önce de üç dönem Coventry formasıyla kendini gösterdi. Ada'daki futbol otoriteleri, Youssef'i orta sahada çok çalışkan bir oyuncu olarak tanımlarken, iyi bir pasör olduğunu vurguladı. 

Youssef Safri kimdir Doğum yeri Tunus Casablanca Doğum tarihi 1.3.1977 Kilo 78 kg Boy 1.88 m. Oynadığı maç 17 12 Süre 1048 dak. Attığı gol 1 Sarı kart 4 

Yedeklere gün doğdu 

İstanbulspor ile rakibinin cezası nedeniyle Kocaeli'nde karşılaşacak olan Beşiktaş dün kampa girdi. Eksik futbolcular nedeniyle zor durumda bulunan Siyah-Beyazlı ekibin teknik patronu Rıza Çalımbay'ın, İzmit'te az şans tanıdığı isimlere forma vermesi bekleniyor. Sakat İbrahim Üzülmez, Juanfran, Ahmet Dursun, Ali Güneş, Emre Aşık ve Sergen Yalçın'ın yanı sıra cezalı Mustafa Doğan ve İbrahim Akın da kadroda yer almayacak. Yaklaşık 1.5 saat süren dünkü idman çift kale ile son buldu. 

Youla inadı 

Kartal, Youla için Gençlerbirliği'ne yeni bir öneride bulundu. Başkent ekibinin Başkanı İlhan Cavcav'ın 1.5 milyon euro istediği Gineli oyuncu için pazarlık masasına oturan Beşiktaş, istenen paradea indirime gidilmesini, buna karşılık da futbolcu takası yapılmasını önerdi. 
Teknik Direktör Rıza Çalımbay'ın ısrarla istediği Youla'yı renklerine kazandırmak isteyen Siyah - Beyazlılar, ilk etapta Ali Öztürk'ün üzerindeki haklarından feragat etmeyi teklif etti. Bilindiği gibi şu an Kırmızı - Siyahlı formayı giyen bu futbolcu, 500 milyar lira verilmesi karşılığında yeniden Beşiktaş'a dönebilecek. 
Kartal, bu genç oyuncu dışında, Ahmet Yıldırım, Emre Aşık, Berkant ya da Fatih Sonkaya'dan birisini takas verebileceğini de iletti. Gençlerbirliği, Siyah - Beyazlılar'ın bu teklifini gözden geçirecek, önerilen isimler konusunda da Teknik Direktör Ziya Doğan'a başvuracak. 

Dernekler sahada 

Beşiktaş Dernekleri Ece Kaya Futbol Turnuvası'nın ikincisi bugün başlıyor. BJK Akatlar Spor ve Kültür Kompleksi'nde gerçekleştirilecek turnuva 22 Mayıs'a dek sürecek. Trafik kazasında hayatını kaybeden Mecidiyeköy Beşiktaşlılar Derneği Onursal Başkanı Mustafa Kaya'nın kızı Ece anısına düzenlenen turnuvada, dernekler ile medya kuruluşlarının oluşturduğu takımlar mücadele edecek. 

Bu ne acele 

Beşiktaş'ta menajerlik ve kaptanlık görevini başarıyla sürdüren Tayfur Havutçu, 40 yaşında futbolu bırakacağını söyledi. Samsunspor maçı öncesinde Ümraniye Tesisleri'nde Çalımbay ile birlikte Başkan Yıldırım Demirören ile görüşen Tayfur, bir anda Demirören'in ilginç bir sorusuyla karşılaştı "Jübilen ne zaman " Tecrübeli oyuncu, Başkan'ın bu sorusuna,"40 yaşında bırakacağım. Son günlerin moda sözü gibi, tarihe geçeceğim" dedi. Demirören'in de buna karşılık, "Haydi hayırlısı, ama biraz erken değil mi " karşılığını verdiği öğrenildi. 


</TEXT>
</DOC>
