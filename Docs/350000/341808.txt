<DOC>
<DOCNO> 341808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun22.html </URL>
<DATE> 2005/05/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Okul önünde el bombalı saldırı 20 yaralı 
</HEADLINE>
<TEXT>

     Hindistan ile Pakistan arasındaki sorunlu Keşmir bölgesinin Hindistan’ın denetimindeki kesiminde, bir okul önünde düzenlenen el bombalı saldırıda, ilk belirlemelere göre en az 20 kişi yaralandı. 
     Bir Hintli güvenlik yetkilisi, ayrılıkçı militanların sorumlu olduğunun düşünüldüğü saldırıda, büyük olasılıkla yoldan geçen Sınır Güvenlik Gücü’nün bir aracının hedef alındığını, ancak el bombasının hedefi şaşırması sonucu okulun önünde patladığını kaydetti. 
     Hindistan’ın Cammu Keşmir eyaletinin merkezi Şrinagar’daki bir okulun önünde meydana gelen patlamada yaralanan 20’den fazla sivilin en az 4’ünün çocuk olduğu belirtildi. 
     Keşmir’in Hindistan’ın denetimindeki kesiminde onlarca dinci grup, bölgenin bağımsızlığı ya da nüfusun çoğunluğu Müslüman olan Pakistan ile birleşmesi için savaşıyor. Bölgede 15 yıldır süren çatışmalarda 66 binden fazla kişinin öldüğü kaydediliyor. 
     
</TEXT>
</DOC>
