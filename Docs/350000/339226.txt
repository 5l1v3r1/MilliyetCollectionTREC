<DOC>
<DOCNO> 339226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko51.html </URL>
<DATE> 2005/05/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Koç Holding'de Gima ve Endi rahatsızlığı... 
</HEADLINE>
<TEXT>

     Koç Holding ve Migros, Gima ve Endi’nin satışı konusunda yaptıkları ortak açıklamada, "Fiyat da dahil olmak üzere her konuda mutabakata varılmasına ve imza aşamasına gelinmesine rağmen, Fiba’nın tarafımıza haber dahi vermeden başka bir şirket ile anlaşmaya vardığı Fiba Holding Yönetim Kurulu Başkanı tarafından şirket yetkililerimize duyurulmuştur" denildi. 
     Koç Holding ve Migros Türk’ten yapılan ortak açıklamada, 22 Nisan’da yaptıkları açıklama çerçevesinde Koç Holding ve Migros’un, Gima ve Endi’yi satın almasına yönelik Fiba Holding ile görüşmelere başladığı anımsatıldı. 
     Açıklamada, daha sonra şunlar kaydedildi 
     "Bu görüşmelerde fiyat da dahil olmak üzere her konuda mutabakata varılmasına ve imza aşamasına gelinmesine rağmen, Fiba’nın tarafımıza haber dahi vermeden başka bir şirket ile anlaşmaya vardığı Fiba Holding Yönetim Kurulu Başkanı tarafından şirket yetkililerimize duyurulmuştur." Bu gelişme neticesinde Koç Holding ve Migros’un, iş etiği açısından yadırgadığı bu davranışı kamuoyuna bildirme gereği duyduğu ifade edilen açıklamada, şu görüşlere yer verildi 
     "Migros Türk T.A.Ş., organize perakende sektöründeki liderliğini bu yeni gelişmeye rağmen sürdürürken, her zamanki yenilikçi, öncü kimliği ile agresif büyümesini de devam ettirecektir. 
     Koç Topluluğu şirketleri, kurucusunun belirlediği ’üstün iş ahlakı ve dürüst çalışma ilkelerine uymak düsturumuzdur’ ilkesi paralelinde 79 yıllık geçmişinde olduğu gibi bundan sonra da değerlerinden taviz vermeksizin Türk iş dünyasına katkılarını sürdürecektir." 

     
</TEXT>
</DOC>
