<DOC>
<DOCNO> 317868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun67.html </URL>
<DATE> 2005/02/23/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Fransa'da müslüman mezarlarına nazi sloganları yazıldı 
</HEADLINE>
<TEXT>

     Fransa'da kimliği bilinmeyen saldırganlar, 3 Müslüman mezarına ''Adolf Hitler'' yazarken, bir mezara da Nazi gamalı haç çizdiler. 
     Fransa İslam Konseyi Başkanı ve Paris'teki Merkez Camii Müftüsü Halil Ebubekir, mezarlara yönelik saldırıyı kınadı ve ''utanç verici bir saygısızlık'' olarak tanımladı. 
     Ebubekir, yetkililerin saldırganları bulup ağır biçimde cezalandırmalarını istedi. 
     Müftü Ebubekir, pazartesi günü de Merkez Camii'nin dış duvarlarına bir düzine gamalı haç ve SS işareti yazıldığını belirlediklerini söyledi. 
     Fransa'da geçen Nisan ayından bu yana çoğunluğu Yahudilere ait 300'den fazla mezar tahrip edildi, ya da üzerlerine hakaret içeren yazılar yazıldı. 
     Fransız Polisinin yaptığı bir araştırma, ülkedeki neo-nazi grupların artık Yahudilerden çok Müslümanları hedef aldığını ortaya çıkarmıştı. 
     Fransa'da 5 milyon Müslüman ve 600 bin Yahudi yaşıyor. Bu rakamlarla, Fransa Avrupa'nın en çok Müslüman ve Yahudi yaşayan ülkesi konumunda. 
     
</TEXT>
</DOC>
