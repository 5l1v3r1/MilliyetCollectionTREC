<DOC>
<DOCNO> 339739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy06.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'nda 'kan değişimi' hazırlığı 
</HEADLINE>
<TEXT>


Bakanlığın hazırladığı taslağa göre, Washington Büyükelçiliği'ne Şensoy'un, AB Daimi Temsilciliği'ne Bozkır'ın, Paris Büyükelçiliği'ne Korutürk'ün atanacağı konuşuluyor 

ANKARA Milliyet 


Türkiye, 3 önemli başkentteki büyükelçiliklerine önemli atamalarda bulunacak. 
Dışişleri Bakanlığı'nda hazırlıkları süren yeni kararname taslağına göre Washington Büyükelçiliği'ne Dışişleri Bakanlığı'nın Çok Taraflı İlişkiler Müsteşar Yardımcısı Nabi Şensoy, AB ile ilişkileri yürüten Brüksel'deki Daimi Temsilcilik'e AB işlerinden sorumlu müsteşar yardımcısı Volkan Bozkır ve Paris Büyükelçiliği'ne de hükümetin Irak Özel Temsilcisi Osman Korutürk'ün getirilmesi planlanıyor. 

29 Ekim'de yeni elçiler 
Dışişleri Bakanlığı kulislerindeki bilgilere göre ağustos ayında gerçekleşmesi öngörülen görev değişiminin ardından yeni büyükelçilerin geleneksel 29 Ekim resepsiyonlarına yeni görev yerlerinde ev sahipliği yapmaları öngörülüyor. 
Bakanlığın önünde olduğu ileri sürülen kararname taslağında yer alan isimler için Başbakan ve Cumhurbaşkanı'nın ön onayının alınmasından sonra ilgili ülkelerden 'agreman' istenecek. 
Edinilen bilgilere göre yeni kararnamede yer alması beklenen isimler şunlar 
Müsteşar Yardımcısı Nabi Şensoy Washington Büyükelçiliği. Daha önce Moskova ve Madrid büyükelçiliklerini yapan Şensoy, bakanlıkta uluslararası kuruluşlarla ilişkiler, terörle mücadele, istihbarat ve Ermeni soykırım iddialarıyla mücadele gibi alanları içeren çok taraflı işler müsteşar yardımcılığı görevini yürütüyor. 
Müsteşar Yardımcısı Volkan Bozkır AB Daimi Temsilciliği Brüksel . Daha önce Bükreş Büyükelçiliği'ni yapan Bozkır, Ankara'da AB Genel Sekreter Yardımcılığı görevinin ardından Avrupa'yla ilişkilerden sorumlu müsteşar yardımcılığı görevine getirildi. 
Hükümetin Irak Özel Temsilcisi Osman Korutürk Paris Büyükelçiliği. Daha önce Tahran, Oslo ve Berlin'de görev yapan Korutürk, son 2 yıldır Irak Özel Temsilciliği görevini yürütüyor. 
Ortadoğu Genel Müdür Yardımcısı Şafak Göktürk Tahran veya Sofya Büyükelçiliği. 
Irak Özel Temsilcisi Yardımcısı Ethem Tokdemir K bil Büyükelçiliği. 
Protokol Genel Müdür Yardımcısı Fuat Tanlay Tunus Büyükelçiliği. Bir önceki listede Yemen'e gönderilmesi planlanan Tanlay'ın ataması dondurulmuş ve bu yıla bırakılmıştı. 
Kararnamede yer alacak şu isimlerin ise görev yerleri netlik kazanmadı AB İle ilişkiler Genel Müdürü Naci Akıncı, Rusya - Kafkaslar Genel Müdürü Halil Akıncı, Kültür İşleri Genel Müdürü Şule Soysal, Güneydoğu Asya İşleri Genel Müdür Yardımcısı Aydın Evirgen, Avrupa Konseyi ve İnsan Haklarından Sorumlu Genel Müdür Yardımcısı Erdoğan İşcan, Amerika Kıtası ile İlişkilerden Sorumlu Genel Müdür Yardımcısı Suna Ilıcak ve AB İşleri'nden Sorumlu Genel Müdür Yardımcısı Selim Yenel. 


</TEXT>
</DOC>
