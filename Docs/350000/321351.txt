<DOC>
<DOCNO> 321351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/magazin/amag.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Özgürlük bile yok 
</HEADLINE>
<TEXT>


RTÜK, daha önce Türkiye'de sinemada da gösterilen, festivallerde ödüller alan 'Küçük Özgürlük' adlı film nedeniyle Primemax ve Primemax 2'yi süresiz kapattı. Digitürk ise buna, 2 yeni kanalla karşılık verdi 

Birsen Altuntaş 

Radyo Televizyon Üst Kurulu RTÜK , Digitürk üzerinden yayın yapan Primemax ve Primemax 2 kanallarını, yayımladıkları "Küçük Özgürlük" filminde 'bölücülük propagandası yapıldığı' gerekçesiyle süresiz kapattı. Digitürk ise bu kanalların yerine GoldMax ve GoldMax 2 adlı iki kanal koydu. 

'Gülünç ve çağdışı' 
25 yıldır Almanya'da yaşayan filmin yönetmeni Yüksel Yavuz ise Kültür ve Turizm Bakanlığı'ndan 'Eser İşletme Belgesi' alan, çeşitli festivallerde gösterilen ve Aralık 2003'te Türkiye'de vizyona giren film nedeniyle kanal kapatılmasını 'çok gülünç ve çağdışı' sözleriyle nitelendirdi. 
Yavuz, filmin konusunu ise şöyle özetledi "Çocuk yaşta Almanya'ya gelen bir Kürt ile Afrikalı genç, 16 yaşında mahkemeye çıkarılıp ülkelerine gönderileceklerini bildikleri için illegal yolla yaşıyorlar. Kürt genci, bir zamanlar 'dağa çıkmış' bir akrabasının yanında kalıyor. Bu arada tanışıp çok sevdiği yaşlı adamın, anne ve babasının ölümünden sorumlu olan kendi köylüsü bir korucu olduğunu öğreniyor. Adamı öldürmek için sorguya çekerken bundan vazgeçiyor. " 

'Yeni sansür anlayışı' 
Filmin Türkiye dağıtımcısı Belge Film'in sahibi Sabahattin Çetin de, şöyle konuştu 
"RTÜK, devletin gösterimine izin verdiği filmin televizyondaki yayını yasaklamakla kalmıyor. Filmi yayımlayan kanalı da süresiz kapatıyor. Bu yepyeni bir sansür anlayışı. RTÜK, AB yolundaki Türkiye'nin başına yeni dert açıyor. Bu olaya karşı yasal hakkımızı kullanacağız" 


</TEXT>
</DOC>
