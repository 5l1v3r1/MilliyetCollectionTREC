<DOC>
<DOCNO> 306219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur24.html </URL>
<DATE> 2005/01/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Meteoroloji balonu ilçeye düştü, halk panik oldu .. 
</HEADLINE>
<TEXT>

     Kırıkkale'nin Bahşılı İlçesi'nde, ''gökyüzünden düşen ve içinden sesler gelen cisim'' halkta panik oluşturdu. Jandarmanın yaptığı incelemede, cismin, meteorolojinin hava ölçümlerinde kullandığı ''radyozende balonu'' olduğu belirlendi. 
     AA muhabirinin aldığı bilgiye göre, Bahşılı'nın Hüseyinonbaşı Mahallesi'ne gökyüzünden bir cisim düştüğünü gören vatandaşlar, olay yerine gelerek cismi incelemeye başladı. Cismin içinden değişik sesler gelmesi üzerine tedirgin olan vatandaşlar, durumu jandarmaya bildirdi. 
     Olay yerine gelen jandarma ekipleri, vatandaşları cismin yanından uzaklaştırdıktan sonra çevrede emniyet şeridi oluşturdu. Meteoroloji yetkilileriyle irtibata geçen jandarma yetkilileri, cismin hava ölçümlerinde kullanılan 'radyozende balonu' olduğunu öğrendi. 
     Jandarma ekipleri, 1 kilogram ağırlığındaki balonu daha sonra Kırıkkale Meteoroloji İstasyonu yetkililerine teslim etti. Kırıkkale Meteoroloji İstasyonu Bakım Teknisyeni Allahverdi Çanga, radyozende balonunun Keçiören'deki meteoroloji merkezinden atmosfere atıldığını söyledi. 
     Balonun gücü ve basınca dayanacağı yüksekliğe kadar gittiğini ardından yere düştüğünü ifade eden Çanga, balondaki vericilerden rüzgarın yönü, havadaki nem oranı, sıcaklık ve basıncın öğrenildiğini kaydetti. 
     
</TEXT>
</DOC>
