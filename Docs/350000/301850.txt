<DOC>
<DOCNO> 301850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko02.html </URL>
<DATE> 2004/12/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mortgage hayali 2005 sonuna erteleniyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, uzun vadeli kredilerle konut sahibi olma sisteminin mortgage 2005 yılının ikinci yarısı veya 2005'in sonunda devreye girebilecek bir mekanizma olarak planlandığını ifade etti. 
     Şener, Türkiye Odalar ve Borsalar Birliği'nde TOBB düzenlenen ''Vadeli İşlem ve Opsiyon Borsası'' tanıtım toplantısında gazetecilerin sorularını yanıtladı. 
     
     Metin inceleniyor 
     Mortgage sistemiyle ilgili taslak metnin kendisine gönderildiğini belirten Şener, şu anda metni incelediğini kaydetti. 
     Dört dörtlük bir metinse Bakanlar Kurulu'na sevkedeceğiz'' diyen Şener, bu konuda zamanla yarışacak bir durumun söz konusu olmadığını belirterek, mortgage sisteminin 2005 yılının ikinci yarısında belki de 2005'in sonunda devreye girebilecek bir mekanizma olarak planlandığını kaydetti. 
     
     Dar gelirli mortgage'i bekliyor 
     ABD ve Avrupa'da halkın büyük bölümünü ev sahibi yapan 'mortgage' sistemi Türkiye'de özellikle dar gelirli kesimin ev sahibi olma hayalini gerçekleştirecek. 
     Mortgage sisteminin kabul edilmesi durumunda ev almak isteyene bankalar ipotek karşılığı 30 yıla varan vadelerle kredi verecek. Böylece kira öder gibi taksitlerle ev sahibi olunabilecek. 
     Mortgage sisteminde yapılacak aylık ödemeler, aylık gelirin yüzde 20-30'unu geçmeyecek. Kredi miktarı ise konut değerinin yüzde 70'i kadar olacak. 
     
</TEXT>
</DOC>
