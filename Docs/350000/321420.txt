<DOC>
<DOCNO> 321420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun04.html </URL>
<DATE> 2005/03/07/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Irak yeni haftaya kanlı başladı 24 ölü 
</HEADLINE>
<TEXT>

     Irak'ın kuzeyindeki Bakuba kentinde düzenlenen ve koordineli olduğu tahmin edilen bir dizi saldırıda 7 asker ve 5 polis öldü. 
     Polisin açıklamasına göre, Bağdat'ın yaklaşık 60 kilometre kuzeydoğusundaki Bakuba'da biri bomba yüklü araçla, üçü yola yerleştirilen bombayla ve kentteki iki kontrol noktasına düzenlenen saldırılarda, 1'i sivil 26 kişi yaralandı. 
     Bakuba hastanesinden bir görevli, yaralanan sivilin çatışmalarda çapraz ateş altında kaldığını belirtti. 
     Bölgeden gelen ilk haberlerde, Bakuba kenti yakınlarında çıkan çatışmalar ve saldırılarda 7 kişinin öldüğü, 12 kişinin yaralandığı bildirilmişti. 
     Bu arada, Amerikalı bir yetkili, direnişçilerin Bakuba'da havan topu saldırısı düzenlediğini, koalisyon güçlerinin de saldırıya karşılık verdiğini söyledi. Havan topu saldırısında ölen ya da yaralanan olmadığı kaydedildi. 
     
     BALAD'DA İNTİHAR SALDIRISI 12 ÖLÜ 

     Öte yandan, Irak'ın başkenti Bağdat'ın kuzeyindeki Balad'da bomba yüklü araçla düzenlenen intihar saldırısında ölenlerin sayısının 12'ye yükseldiği bildirildi. 
     Polis, ölenlerin çoğunun sivil olduğunu, saldırının düzenlendiği yerin yakınındaki birçok evin ağır hasar gördüğünü bildirdi. 
     Savunma Bakanlığı'ndan Yüzbaşı Sabah Yasin, saldırıda 12 kişinin öldüğünü, 21 kişinin yaralandığını bildirdi. 
     Balad emniyet müdürü Ayad Ahmet, saldırının, Iraklı Yarbay Muhammed Abdülmütaled'in evinin önünde düzenlendiğini söylerken, Balad hastanesi başhekimi Kasım El Keysi, yaralıların çoğunun yoldan geçen kişiler olduğunu belirtti. 
     

     
</TEXT>
</DOC>
