<DOC>
<DOCNO> 339085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/spo02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka sıkıntısı 
</HEADLINE>
<TEXT>


Fransız yıldızın sakatlığının ciddi olduğu, Galatasaray ile oynanacak kupa finalinde bile forma giyememe tehlikesinin bulunduğu öğrenildi. Nobre'nin de Diyarbakır maçında takımdaki yerini alamayabileceği bildirildi 

YALÇIN TÜRK 


Trabzonspor karşılaşmasında sakatlanan Anelka'nın, Diyarbakırspor maçında kesinlikle takımındaki yerini alamayacağı öğrenildi. 
Kasığındaki probleminin ciddi olduğu bildirilen Fransız futbolcunun, Galatasaray ile oynanacak Türkiye Kupası final müsabakasında da forma giyememe ihtimalinin bulunduğu belirtildi. 

Planlar alt üst 
Tedavisi süren ve bugün yeniden MR'ı çekilecek olan Nicolas Anelka'nın dışında Nobre'nin de sakatlığının ciddiyetini koruduğu ifade edildi. Brezilyalı golcünün Diyarbakırspor maçında forma giymesinin şüpheli olması Teknik Direktör Daum'un planlarını alt üst etti. 
Alman hocanın takım düzeninde değişikliğe gidebileceği, Serhat ile van Hooijdonk arasında tercih yapacağı belirtildi. 

Serhat forvet hattında 

ERDOĞAN DERMANCI 

Sarı - Lacivertli takım, Diyarbakırspor maçının hazırlıklarına Samandıra Tesisleri'nde yaptığı tek antrenmanla başladı. İdman öncesi oyuncularıyla kısa bir toplantı yapan Daum, çalışmayı ise çift kaleyle noktaladı. Luciano ve Ümit Özat'ın cezası nedeniyle Mahmut Hanefi'ye savunmada görev veren Alman hoca, forvette ise as takımda Serhat'a şans verdi. Hooijdonk yedek takımda görev aldı. 1 saat 40 dakika süren çalışmaya sakat Nobre, Anelka, Servet ve Semih çıkmadı. 

'İşi gücü bıraktık' 

İkinci Başkan Nihat Özdemir, ligin bitimine dört hafta kala Fenerbahçe'yi şampiyon ilan ederek kendilerinin gevşetilmek istendiğini belirtti. Özdemir, "Önümüzde çok zorlu maçlar var. Futbolcular, teknik heyet ve yönetim bunun bilincinde. Hepimiz işimizi gücümüzü bıraktık. Transferi bile rafa kaldırdık. Hele şu iki kupayı alalım sonrasına bakarız" dedi. Nihat Özdemir, kupa finali öncesi Daum ile sözleşme yenileyebileceklerini de belirtti. 

Muradına erdi 

Sarı - Lacivertli takımın genç kalecisi Recep dün FBTV'de canlı yanına katılan Hidayet Türkoğlu ile bir araya geldi. Recep, "Hayatımda en çok tanışmak istediğim kişiydi. Onun maçları için geceleri uykusuz kalıyordum" dedi. Hidayet de kolundaki Sarı - Lacivertli bileklikle dikkat çekti. 


</TEXT>
</DOC>
