<DOC>
<DOCNO> 317511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun48.html </URL>
<DATE> 2005/02/22/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Putin "Rusya kendi demokrasi modelini geliştirecek" 
</HEADLINE>
<TEXT>

     Rusya Devlet Başkanı Vladimir Putin, Rusya'nın kendi tarihine ve geleneklerine uygun bir demokrasi modelini benimseyeceğini söyledi. 
     Putin, Slovakya'da perşembe günü ABD Başkanı George Bush ile görüşmesinden önce Slovak medyasına yaptığı açıklamada, ''Demokrasinin temel ilkeleri ve kurumları, bugünkü Rus yaşamının gerçeklerine, geleneklerimize ve tarihimize adapte edilmelidir. Ve biz bunu kendimiz yapacağız'' dedi. 
     Rusya lideri, ülkesinin demokrasiyi 14 yıl önce herhangi birini memnun etmek için değil kendisi için, kendi ulusu ve vatandaşları için benimsediğini söyledi. 
     Vladimir Putin, Bush ile görüşmesinde diğer konuların yanı sıra İran, Irak ve Kuzey Kore'yi ele alacaklarını da kaydetti. 
     Bu tür görüşmelerin her zaman çok önemli olduğunu belirten Putin, ''Bu toplantılarda daha önceki çalışmaların sonuçlarını gözden geçirmekle kalmıyor, aynı zamanda gelecekteki adımları planlıyoruz'' diye konuştu. 
     
</TEXT>
</DOC>
