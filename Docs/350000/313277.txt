<DOC>
<DOCNO> 313277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas14.html </URL>
<DATE> 2005/02/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Yarın gece horoz yılı başlıyor... 
</HEADLINE>
<TEXT>

     Geleneksel Çin Takvimi'ne Ay Takvimi göre yarın gece Maymun Yılı sona erecek, Horoz Yılı başlayacak. 
     Çinlilerin ''Bahar Bayramı'' olarak adlandırdıkları geleneksel yılbaşı dolayısıyla ülke çapında bir hafta tatil yapılacak. 
     Çinlilerin Ay Takvimi'nde 12 burç bulunuyor. Efsaneye göre, Buda bütün hayvanları huzuruna çağırmış. Emrini dinleyip gelen hayvanlara da geliş sıralarına göre birer yıl hediye etmiş. En hızlı olan fare ilk yılı almış. Onu boğa, kaplan, tavşan, ejderha, yılan, at, keçi, maymun, horoz, köpek ve domuz izlemiş. Asırlarca yıllar bu hayvanların isimleriyle anıldı. 
     
     ESKİ BAKANDAN HOROZ YILINA İLİŞKİN ÖNERİLER 
     Çin'in eski Ticaret Bakanı Hu Ping, bir dış ticaret şirketi tarafından kısa süre önce düzenlenen toplantıda yaptığı konuşmada, horozun 8 ''güzel huyunu'' sıralayarak, şirketlerin ticaret yaparken örnek almaları gerektiğini belirttiği bu özellikleri şöyle anlattı 
     ''Öncelikle, horoz her sabah tam zamanında ötüyor. Ticarette de dakik olunmalı ve sözleşmeye uyulmalıdır. İkincisi, Çin'de yetiştirilen horoz ve tavukların yemleri tamamen yerli piyasaya dayanıyor. Diğer ülkelerde tavuk fabrikada yetiştiriliyor, yem ve su verme saatleri belli bir plana göre ayarlanıyor. Bu nedenle Çin'de yetişen tavukların eti çok lezzetli oluyor. 
     Üçüncü olarak, horozlar savaşabilir. Savaşabilen horozlar rekabetçi ruha sahiptir. Ticaret alanında da rekabetçi ruha sahip olanlar, kesinlikle başarı kaydedecektir. Dördüncü olarak, tavuk yumurtlar. Yumurta da civciv olur. Böylece horoz ve tavukların sayısı sürekli artar. Şirketler de horoz ve tavuklar gibi sürekli gelişmeli. Beşincisi, horoz uçabilir. Horoz çok yüksekten uçamamakla birlikte, her zaman kendine ait daha yüksek alanı bulmaya çalışır. Horozların yaptığı gibi, ticaret sürekli şekilde artırılmalıdır. 
     Altıncı olarak, horozun hem tüyü, hem de rengi çok güzeldir, tavuk eti de lezzetlidir. İşadamları da kendi kalite, marka ve inanç üstünlükleriyle pazarlarını genişletmelidirler. Yedinci olarak, tavuk çok tasarrufludur. Tavuk yetiştirmek, nispeten daha az masraflıdır. Üretilen et ise fazladır. Ticarette ekonomik verim düşünülmelidir her kalem harcama özenle hesaplanmalıdır. 
     Sekizinci olarak horoz ve tavuk her zaman horoz ve tavuk olduklarını ve tavus kuşu olmayacaklarını bilirler ve kendilerine uygun konumu seçerler. Ticaret yapılırken her zaman soğukkanlı davranmalı, hem iyimser, hem de gerçekçi olunmalıdır.'' 
     
     KUTLAMA ADETLERİ 
     Çinliler 1912 yılında uluslararası takvim standardını kabul ettiler. Ancak Ay Takvimi'ne göre belirlenen geleneksel yılbaşı Çinliler arasında önemini korudu. 
     Bahar Bayramı'nı kutlama adetleri Çin'in çeşitli bölgelerinde değişiklikler gösteriyor. Ancak bütün ailenin bir arada yılbaşı yemeği yemesi geleneği her yerde aynı. Bir tür Çin mantısı olan ''cauzı'' en yaygın yılbaşı yemeği. Ayrıca yılbaşı gecesi havai fişek patlatmak da en sevilen adetlerden. 
     Çinliler havai fişeğin çıkardığı gürültünün kötü ruhları korkutacağına inanıyorlar. Bahar Bayramı sırasında evler güzel deyim ve sözlerin yer aldığı yazılarla, resimlerle süsleniyor. 
     
     ÇİN TAKVİMİ'NE GÖRE YILLAR 
     Çin yılbaşısı her yıl 24 Ocak ile 19 Şubat arasında bir güne rastlar. Bir yıl 354 veya 355 gündür. 
     Çin Takvimi'ne göre yıllar şunlardır 
     Fare Yılları 1936 1948 1960 1972 1984 1996. 
     Boğa Yılları 1937 1949 1961 1973 1985 1997. 
     Kaplan Yılları 1938 1950 1962 1974 1986 1998. 
     Tavşan Yılları 1939 1951 1963 1975 1987 1999. 
     Ejderha Yılları 1940 1952 1964 1976 1988 2000. 
     Yılan Yılları 1941 19 1965 1977 1989 2001. 
     At Yılları 1942 1954 1966 1978 1990 2002. 
     Keçi Yılları 1943 1955 1967 1979 1991 2003. 
     Maymun Yılları 1944 1956 1968 1980 1992 2004. 
     Horoz Yılları 1945 1957 1969 1981 1993 2005. 
     Köpek Yılları 1946 1958 1970 1982 1994 2006. 
     Domuz Yılları 1947 1959 1971 1983 1995 2007. 
     
</TEXT>
</DOC>
