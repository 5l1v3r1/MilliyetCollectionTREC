<DOC>
<DOCNO> 329396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo42.html </URL>
<DATE> 2005/04/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Galatasaray Basketbol Şubesi Genel Menajeri Genç, istifa etti... 
</HEADLINE>
<TEXT>

     Galatasaray Kulübü Basketbol Şubesi Genel Menajeri Turabi Genç, görevinden istifa ettiğini açıkladı. 
     Turabi Genç, A.A muhabirine yaptığı açıklamada, takımı ve teknik heyeti hiçbir zaman yalnız bırakmak istemediğini ve bugüne kadar da hiçbir işini yarım bırakmadığını belirtirken, özellikle kulüp genel sekreteri Sinan Kalpakçıoğlu'na tepki gösterdi. 
     Kalpakçıoğlu'nun davranışları nedeniyle görevinden ayrıldığını belirten Genç, ''Kasıtlı bir şekilde beni üzen davranışları oldu. Ben yokmuşum gibi davranmaya başladı. Cihat Levend'i, erkek takımına yönetici sıfatıyla getirdi. İnsanları yanlış yönlendirmesinden kaynaklanan sorunlar yaşamaya başladım ve kimseyle aram bozulmasın diye de görevimden ayrıldım'' dedi. 
     Hafta başında Galatasaray Kulübü Yönetim Kurulu'na bir mektup göndereceğini ve salı günü de yönetim kurulu toplantısına çağrılmayı umduğunu anlatan Genç, şöyle konuştu 
     ''Yaşananları tüm yönetim kurulu önünde konuşmaya hazırım. Görevden ayrılmam kesinlikle basketbol şubesinde alınan sonuçlar nedeniyle değil. Kesinlikle utanılacak bir takımımız yok. Ligde bizim kadar sorun yaşayan başka bir kulüp de yok. Bu şubeye benim kadar çalışan bir menajer geldi mi, bilmiyorum Bu yoklukta yapılacakların en iyisini yaptık. Beni üzen, hiçbir şekilde konuşulmadan arkamdan kararlar alınması.'' Turabi Genç ayrıca, yönetimle kesinlikle bir sorunu olmadığını dile getirirken, desteklerinden dolayı da yöneticiler Derya Taşdelenler, Turgay Kıran ve Emel Çabukoğlu'na teşekkür ederek sözlerini tamamladı. 
     
</TEXT>
</DOC>
