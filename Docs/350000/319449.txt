<DOC>
<DOCNO> 319449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/ekonomi/eko06.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Garipoğlu'na beş suçlama 'zamanaşımı'ndan düştü 
</HEADLINE>
<TEXT>


ESRA ALUS İstanbul 

El konulan Sümerbank'ın usulsüz işlemlerle zarara uğratıldığı iddiasıyla 52 sanığın yargılandığı davada mütalaasını açıklayan İstanbul Cumhuriyet Savcısı Selamettin Celep, bankanın eski sahibi Hayyam Garipoğlu'nun çete liderliği suçlamasından beraatini istedi. İstanbul 8. Ağır Ceza Mahkemesi'ndeki duruşmada, beş ayrı suçlamanın zaman aşımı süresi geçtiğinden ortadan kaldırılması, iki ayrı iddianın da başka mahkemelerde görüldüğü gerekçesiyle reddedilmesi yönünde görüş bildiren savcı, Garipoğlu'nun zimmet ve dolandırıcılık suçlarından ise cezalandırılmasını talep etti. 
Mütalaada, 'zimmet' ve 'dolandırıcılık' suçunu oluşturduğu öne sürülen eylemlerden dolayı Garipoğlu'nun da aralarında bulunduğu 6 sanık için 6 ile 12'şer yıl arasında ağır hapis cezası istendi. 11 sanığın ise 'nitelikli dolandırıcılık' suçundan 3 ile 7.5'er yıl arası ağır hapsi talep edildi. Mahkeme heyeti, sanıklardan Orhan Aslıtürk'ün gıyabi tutukluluk halinin devamını kararlaştırarak duruşmayı erteledi. 


</TEXT>
</DOC>
