<DOC>
<DOCNO> 311776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur17.html </URL>
<DATE> 2005/02/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çamaşır yıkayacağız, acaba hava nasıl olacak 
</HEADLINE>
<TEXT>

     Meteoroloji Konya Bölge Müdürü Ertuğrul Şen, kısa süre öncesine kadar birçok kişinin ciddiye bile almadığı meteoroloji bültenlerine, son yıllarda özellikle haber kuşaklarında büyük ilgi duyulmaya başlandığını söyledi. 
     Şen, Türkiye'de uydu filmleri, gökyüzüne bırakılan balonlar ve yeryüzü gözlemlerine dayalı olarak gelişmiş tekniklerle hazırlanan hava tahmin raporlarının, havanın nasıl olacağını bir kaç hafta önceden küçük yanılma paylarıyla ortaya koyduğunu belirtti. 
     Gelişmiş ülkelerde, meteorolojik gelişmelerin tespiti ve sonuçların vatandaşlara ulaştırılmasına büyük önem verildiğini anlatan Şen, ''Meteoroloji, araç trafiğinden spor karşılaşmalarına, tarımdan sağlığa kadar çok sayıda alanı doğrudan ilgilendirmektedir. Bu nedenle, meteorolojinin önemini tam olarak kavrayan ülkelerde, hava durumu bültenleri, en az haber bültenleri kadar ilgi görmektedir'' dedi. 
     
     DÜĞÜN TARİHİ İÇİN BİLE ARIYORLAR 
     Son yıllarda, Türkiye'de önemli mesafe alan meteorolojik çalışmalarının da etkisiyle hava tahmin raporlarına, özellikle televizyon kanallarında daha geniş yer ayrılmaya başlandığını vurgulayan Şen, şunları kaydetti 
     ''Kısa süre öncesine kadar birçok kişinin ciddiye almadığı meteoroloji bültenleri, artık ev hanımlarının bile vazgeçilmezi oldu. Meteorolojiye gönül verenler için başarı anlamına gelen bu duruma, birkaç gün öncesinden ya da haftalık duyurulan hava tahminlerinin, yüzde 90'a yakın gerçekleşmesi etkili oldu. Biz de sorumlu olduğumuz bölgemizde, hava durumu bilgilerini kullanan kitlenin özellikle işine daha çok yarayacak alanlarda, ayrıntılı çalışmalar yapıyoruz. 
     Şen, televizyon haberleriyle yetinmeyen, daha ayrıntılı bilgi almak isteyen çok sayıda vatandaşın, bağlı müdürlüklerini aramaktan çekinmediğini vurgulayarak, ''Örneğin, ev hanımlarının bizi arayıp, Çamaşır yıkayacağız, acaba hava nasıl olacak diye sorması, gülümseten ancak, sevindirici bir gelişme. Bazı vatandaşlar ise aylar öncesinden bizi arayarak, düğün yapacağı tarihte hava durumunun nasıl olacağını soruyor. Biz de elimizdeki veriler ışığında en doğru tahmini yapıp, sonucu talepte bulunan kişiye iletiyoruz'' diye konuştu. 
     Şen, toplumun tüm kesimlerinin, hava tahmin raporlarına duyduğu güvenin her geçen gün arttığını, daha çok kazanmak ya da zarar etmemek isteyen ve kendilerini arayarak bilgi alan çok sayıda çiftçinin de ilaçlama, sulama, ürün toplama gibi faaliyetlerde hava tahmin raporlarına göre hareket ettiğini sözlerine ekledi. 
     
</TEXT>
</DOC>
