<DOC>
<DOCNO> 309895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko34.html </URL>
<DATE> 2005/01/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Motorola satışlarını 3'e katladı... 
</HEADLINE>
<TEXT>

     Motorola Türkiye Genel Müdürü Murat Öngör, 2004 yılında satışlarının önceki yıla göre 3 kat büyüdüğünü bildirdi. 
     Öngör, 2004 yılı değerlendirme toplantısında yaptığı konuşmada, Motorola'nın tüm dünyada açıkladığı verilere göre, geçen yıl net satışlarda yüzde 35'lik artışla 31 milyar doları aşan bir performans gösterildiğini ve yılın 5.4 milyar dolarlık nakit pozisyonuyla kapatıldığını anımsattı. 
     Motorola Türkiye'de de 2004 yılında buna paralel başarılı sonuçlar elde edildiğine işaret eden Öngör, ''2004 yılında satışlarımız önceki yıla göre 3 kat büyüdü. 2004, Motorola Türkiye için de bir değişim yılı oldu'' dedi. 
     Murat Öngör, Motorola'nın global olarak 2005'in ilk çeyreğinde 7.5-7.9 milyar dolar arasında satış hedeflediğini açıkladığını anımsatarak, şöyle konuştu 
     ''Motorola Türkiye olarak biz de satışlarımızı ve pazar payımızı artıracağımız, güçlü işbirliklerini tüm iş birimlerinde kuracağımız ve devam ettireceğimiz bir yıl hedefliyoruz. Geçen yıl pazardan hızlı büyüdük. Bu yıl da bunu başarmak istiyoruz. 2005 yılında yeni lisans alıp kurulan şirketlerin yatırımlarının hızlanmasını ve bu sayede piyasaya bir hareket gelmesini bekliyoruz. Türk Telekom'un özelleştirilmesi ve Türkiye'ye yabancı yatırımcıların ilgisi bazı gelişmeleri beraberinde getirecektir.'' 
     
     ''ALACAĞIMIZI TAHSİL ETME ÇALIŞMALARIMIZ SÜRÜYOR'' 
     Soruları da yanıtlayan Öngör, Telsim'den alacaklarına ilişkin bir soru üzerine, ''Şu anda Telsim'de yeni bir yönetim var ve iş ilişkisi içindeyiz. Geçmişteki Telsim ile şimdiki Telsim birbirinden çok farklı. Hakkımız olan bir miktar alacağımız var. Bunun için açılan bazı davalar söz konusu. Kanuni yollar elverdiği ölçüde alacağımızı tahsil etmek için çalışmalarımızı sürdürüyoruz'' diye konuştu. 
     Öngör, alacaklarına ilişkin Telsim ile herhangi bir anlaşma imzalamadıklarını kaydetti. 
     Öngör, Türkiye'nin çok büyük ve heyecanlandıran bir pazar olduğunu vurgulayarak, ''Uluslararası oyunculardaki trend, birden fazla pazarda bulunmak ve sinerji yaratmak. Türkiye de bu açıdan heyecan veren bir ülke'' diye konuştu. 
     Motorola Türkiye'nin sektörün boyutları içinde önemli bir oyuncu olduğunu ifade eden Öngör, ''Rakamsal büyüklük olarak ortanın üstünde bir hacimdeyiz'' dedi. 
     
     ''KESİNTİSİZ İLETİŞİMDE SOMUT ADIMLAR ATACAĞIZ'' 
     Ağlardan Sorumlu Motorola İş Geliştirme Müdürü Alper Türken de, 2004 yılında ilk defa altyapı teknolojilerini Türkiye'deki 3 mobil operatöre birden sunduklarını söyledi. 
     Türken, bas-konuş'un ardından bas-gör, bas-paylaş ve bas-sor gibi yeni teknolojilerin hazırlığı içinde olduklarını, bu hizmetleri dünyayla eşzamanlı olarak Türkiye pazarına sunmak istediklerini ifade etti. 
     Alper Türken, kesintisiz iletişim alanında dünyada British Telecom ve France Telecom ile birlikte çalıştıklarına işaret ederek, bu yıl içinde dünyada ve Türkiye'de kesintisiz iletişim konusunda somut adımlar atacaklarını söyledi. 
     3. nesil cihazların ağları konusunda hazır olduklarını, ancak operatörlerin talep ve lisanslarını beklediklerini belirten Türken, operatörlerin yatırım kararı alabilmesi için de öncelikle yasal altyapının hazırlanması gerektiğini ifade etti. 
     Motorola Mobil İletişim Araçları İş Birimi Türkiye Müdürü Yücel Kubanç ise, tüketicilerin fiyat kategorileri açısından alt uçtaki ürünlerden orta ve orta-üst uca doğru bir tercih değişikliğine yöneldiklerini, Motorola'nın büyümesinin de orta ve orta-üst uçta gerçekleştiğini kaydetti. 
     Bu yıl 3. nesil teknolojiye sahip cihazları Türkiye'ye getirmeyi hedeflediklerini bildiren Kubanç, ''2005'te Türkiye pazarının yüzde 10 büyüyeceğini öngörüyoruz. Bizim kendimize koyduğumuz hedef, bunun 3 katı'' dedi. 
     
</TEXT>
</DOC>
