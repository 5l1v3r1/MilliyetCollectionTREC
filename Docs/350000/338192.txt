<DOC>
<DOCNO> 338192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo26.html </URL>
<DATE> 2005/04/29/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Beckham çifti, dadılarına açtıkları davayı kazandı 
</HEADLINE>
<TEXT>

     İngiliz futbolcu David Beckham ve eşi Victoria, çocuklarının eski bakıcısına açtıkları davayı kazandı. 
     Çiftin evinde çalışan eski dadıları Abbie Gibson'ın Beckham'ların evliliğiyle ilgili açıklamaları, hafta sonu ''News of the World'' gazetesinde yayımlanmıştı. 
     Beckham çifti, daha önce bu röportajın yayımlanmaması için açtıkları davayı, çiftin aile yaşamlarıyla ilgili iddiaların yayımlanmasında ''kamu yararı'' olduğu gerekçesiyle kaybetmişti. Ancak mahkeme bu kez, Gibson'ın medyaya yeni açıklamalar yapmasını yasakladı. 
     Mahkeme, Gibson'ın çiftin özel yaşamı hakkında konuşmasını yasaklamanın dışında, eski dadının gazeteden aldığı 125 bin pound parayı dondurma kararı aldı. 
     Gibson'ın yayımlanan açıklamalarında, ''Beckham'ların sorunlu bir evlilikleri olduğu ve David Beckham'ın eşini sürekli aldattığı'' iddiaları yer alıyordu. 
     
</TEXT>
</DOC>
