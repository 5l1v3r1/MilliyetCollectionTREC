<DOC>
<DOCNO> 317971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo28.html </URL>
<DATE> 2005/02/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fenerbahçe İspanya'da... Luciano iyileşti, oynayabilecek... 
</HEADLINE>
<TEXT>

     Fenerbahçe, UEFA Kupası 3. tur rövanşında yarın Real Zaragoza ile yapacağı maç için İspanya'nın Zaragoza kentine geldi. 
     İstanbul'dan özel uçakla Zaragoza'ya gelen sarı-lacivertli kafilede, Fenerbahçe Kulübü Başkanı Aziz Yıldırım ve yönetim kurulu üyeleri de yer aldı. 
     
     VAN HOOIJDONK KADRODA 

     Semih Şentürk dışında bütün futbolcuları Zaragoza'ya getiren Teknik Direktör Christoph Daum, uzun sakatlık döneminin ardından geçen hafta takımla çalışmalara başlayan Hollandalı futbolcu Pierre Van Hooijdonk'u da kadroya aldı. 
     Alman teknik adamın, Real Zaragoza karşısındaki zorlu mücadelede Hollandalı oyuncuyu 18 kişilik kadroya da alması bekleniyor. 
     
     LUCİANO'NUN DURUMU 

     Fenerbahçe'nin ligde Kayserispor maçı öncesi yaptığı son antrenmanda ayak bileğinden sakatlanan savunma oyuncusu Fabio Luciano da kadroda yer aldı. 
     Sarı-lacivertlilerin dün İstanbul'daki basına kapalı antrenmanına katılan ve halen tedavisine devam edilen Brezilyalı futbolcunun şu anki durumunu koruması halinde yarın Real Zaragoza karşısında forma giyebileceği ifade edildi. 
     Daum, böylece, tur için çok önemli olan zorlu deplasman mücadelesinde savunma kurgusunda zorunlu değişiklik yapmak durumunda kalmayacak. 
     
     SON ÇALIŞMA BU AKŞAM 

     Fenerbahçe, Real Zaragoza maçının hazırlıklarını bu akşam TSİ 19.30'da, yarın karşılaşmanın yapılacağı La Romareda Stadı'nda sürdürecek. 
     Saha zemininin karla kaplı olması nedeniyle, takımın son çalışmasını sahada yapamama olasılığı da bulunuyor. UEFA yetkililerinin statta inceleme yapacağı öğrenildi. 
     
     REAL ZARAGOZA SALONDA ÇALIŞTI 

     Zaragoza'da dünden itibaren etkisini gösteren kar yağışı bugün yerini güneşli bir havaya bırakırken, İspanyol takımı bugünkü çalışmasını salonda yaptı. 
     Teknik Direktör Victor Munoz'un, sahaların karla kaplı olması nedeniyle çalışmayı salonda yaptırmayı seçtiği belirtildi. 
     
     TARAFTAR YALNIZ BIRAKMADI 

     Fenerbahçeli taraftarlar takımlarını Zaragoza deplasmanında da yalnız bırakmadı. 
     Bugün İstanbul'dan özel uçakla 125 kişilik bir taraftar kafilesi kente gelirken, sarı-lacivertlileri yarınki mücadelede 250'yi aşkın taraftarın desteklemesi bekleniyor. 

     
</TEXT>
</DOC>
