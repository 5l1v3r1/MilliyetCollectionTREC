<DOC>
<DOCNO> 349814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/ekonomi/eko04.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapağı bilyeli, yeni şişeli, Yeni Rakı 
</HEADLINE>
<TEXT>


Mey İçki, Yeni Rakı'da bilyeli kapak ve yeni şişe için 30 milyon dolar harcamayı fiyata yansıtmadı 

EKONOMİ SERVİSİ 

Mey İçki CEO'su Galip Yorgancıoğlu, Yeni Rakı'nın Gamze Güven ve Mete Ahıskan tarafından tasarlanan ve Şişe Cam tarafından üretilen yeni şişesi ve kapak için bir yıl önce başlatmış oldukları yenileme programının tamamlandığını ve bu çalışmalar için 30 milyon dolar civarında yatırım yaptıklarını söyledi. 
Yeni Rakı'nın yeni şişesini tanıtmak için düzenlenen basın toplantısında konuşan Yorgancıoğlu, serigrafik baskı, emniyetli bilyeli kapağı ve bel kısmındaki kavisiyle dikkat çeken yeni şişeli rakının dağıtımına başladığını, kapakta ciddi bir maliyet artışı olmasına karşın bunu fiyatta tüketicilere yansıtmadıklarını belirtti. 
Bilyeli kapakta en son teknolojiyi kullandıklarını belirten Yorgancıoğlu, yenileme çalışmalarının sahte rakı olayından önce başladığını ve güven artırıcı önlemler almayı sürdüreceklerini ifade etti. 

'Lezzeti değişmez' 
Yeni kapağın son teknoloji ürünü olması ve ciddi bir yatırım gerektirmesi nedeniyle taklit edilemeceğini belirten Yorgancıoğlu, yenilenen Yeni Rakı ve eskisinin yaklaşık bir ay boyunca piyasada birlikte olacağını, ihracatın da bu yeni şişe ile yapılacağını belirtti. 
Yeni Rakı için, "O bir efsane" diyen Yorgancıoğlu, vizyon çalışmaları yaptıklarını, her adımda tüketiciye danıştıklarını, tüketicilerin lezzette değil, şişede modernize yapılmasını beklediğini belirtti. Yorgancıoğlu, "Biz şişeyi çok beğendik. Tüketicinin de beğeneceğini düşünüyoruz" dedi. 




</TEXT>
</DOC>
