<DOC>
<DOCNO> 334724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun15.html </URL>
<DATE> 2005/04/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Vanunu'ya 12 ay daha özgürlük yok 
</HEADLINE>
<TEXT>

     İsrail İçişleri Bakanı Ofir Pinez-Paz, İsrail'in nükleer gücü hakkında açıklama yapan bilim adamı Mordehay Vanunu'ya yönelik kısıtlamaların süresinin 12 ay uzatıldığını bildirdi. 
     Pinez-Paz, ordu radyosuna yaptığı açıklamada, Vanunu'nun ülke güvenliğine zarar verebileceği endişesiyle İsrail dışına çıkmasına getirilen yasağın 12 ay süreyle uzatıldığını, pasaport almasına izin verilmeyeceğini söyledi. 
     Vanunu'nun İsrail'in nükleer gücüne ilişkin birçok bilgiye sahip olduğunu ve bu bilgilerin önemini koruduğunu kaydeden Pinez-Paz, kısıtlamaların süresinin uzatılmasının önleyici bir adım olduğunu ve başka seçenekleri bulunmadığını ifade etti. 
     İsrail'in nükleer gücüne ilişkin gizli bilgileri İngiltere'nin Sunday Times gazetesi aracılığıyla açığa vuran 50 yaşındaki Vanunu, 18 yıllık hapis cezasını doldurmasının ardından geçen yıl Nisan ayında serbest bırakılmıştı. 
     
</TEXT>
</DOC>
