<DOC>
<DOCNO> 335503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko06.html </URL>
<DATE> 2005/04/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
2005, turizmde Türkiye'nin tarihi ve rekor sezonu olacak 
</HEADLINE>
<TEXT>

     Latif SANSÜR DHA 

AVRUPA'nın en büyük tur operatörlerinden Belçikalı Thomas Cook'un CEO'su Hans Swinnen, 2005 turizm sezonunun, Türkiye'nin tarihi ve rekor sezonu olacağını söyledi. 
     Turizm sektörü yetkilileri ise bu yıl ülkeye 16 milyon turistin geleceğini tahmin ediyor. 
     En iyi satan 150 acente yetkilisini özel uçağıyla Türkiye'ye getiren Thomas Cook, Türkiye'deki partneri Diana Turizm ile birlikte acentelere tur düzenledi. İlk molayı Diana'ya ait Özdere'deki Sultan Clup'ta veren Thomas Cook kafilesine başkanlık eden CEO Hans Swinnen, 2005 turizm sezonunun Türkiye için unutulmaz bir sezon olacağını söyledi. Swinnen, "Türkiye son yıllarda Belçika'da sürekli gelişen bir destinasyon. Şu ana kadarki rezervasyonlarımıza baktığımızda Türkiye, Belçika, Almanya, Fransa, Hollanda pazarlarında açık farkla önde. Türkiye'ye şu ana kadar 1 milyon rezervasyon var. Tabii bu rakamlar bizim için yeterli değil. Daha da artırmamız gerekiyor. Bu sezonun Türkiye açısından unutulmaz, tarihi ve rekor bir sezon olacağına inanıyorum. Havaalanı bazında, rezervasyonlar bazında baktığımızda en fazla turist getirdiğimiz bölge önce Antalya. Onu Bodrum ve İzmir takip ediyor'' dedi. 
     
     REHAVETE KAPILMAYIN 

     Türkiye'nin turizm pazarında son yıllarda yükselişinin nedenini yeni yatırımlar, kültürel zenginlik ve geleneksel misafirperverliğe bağlayan Swinnen, "Türkiye'deki yatırımcılar mükemmel yeni yatırımlar yaptı. Bir de buna başarıyla uygulanan her şey dahil sistemi eklendi. Bu mükemmel tesislerin yanında unutmamamız gereken, Türkiye'nin kültürel ve tarihsel zenginliği ve geleneksel konukseverliğinin bu yükselişte büyük payı var. Kısacası bu gün dünyada fiyat-kalite ilişkisi incelendiğinde en iyi kaliteyi en iyi fiyata Türkiye veriyor. Türkiye bu başarıyla rehavete kapılmamalı. Tesisler yenilikçi yatırımlarını devam ettirmek zorunda. Müşterilerimizin sürekli artan beklenti ve isteklerine uygun yenilikler ve değişimler yapmaları gerekiyor'' diyerek Türkiye'nin bölgedeki jeopolitik durumunu, hassas konumunu iyi koruması halinde yükselişini sürdüreceğini kaydetti. 
     Türkiye'ye büyük önem verdiklerini söyleyen Thomas Cook CEO'su Hans Swinnen, "Verdiğimiz önemin en iyi göstergesi bu gezi. Türkiye'yi en iyi satan 150 acenteyi özel uçakla beş günlük gezi için Türkiye'ye getirdik. Önce Kuşadası'na geldik, uçakla Bodrum, Dalaman ve Antalya'ya giderek beş gün boyunca elemanlarımızın sattığı yerleri görmelerini sağlayacağız. Getirdiğimiz elemanların sattığımız tesisleri, tatil yörelerini görmelerinin daha fazla satış getireceğine inanıyorum. Türkiye pazarında bu kadar büyümemiz ve iyi satmamızın nedeni kuşkusuz Türkiye'deki partnerimiz Diana Turizmdir. Onların da ülke içindeki çabaları hem Türk turizmine hem de başarılarımıza büyük ivme kazandırıyor'' dedi. 
     Özdere'deki Clup Sultan'da 150 kişilik gruba özel bir gece hazırlandı. Animatörlerin dağıttığı anket formlarıyla gelen konukların Türkiye ile ilgileri ölçüldü. Çeşitli animasyon ve halk oyunu gösterilerinin yapıldığı gecede, doğum günü kutlanan Belçikalı acente Jan Braeckman'a çeşitli armağanlar verildi. Braeckman'ı geziye katılan tüm acenteciler tek tek öptü. 
     
</TEXT>
</DOC>
