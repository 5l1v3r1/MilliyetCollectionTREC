<DOC>
<DOCNO> 309929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy15.html </URL>
<DATE> 2005/01/27/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Gül'ün Irak mektubu BM belgesi oldu... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün BM Genel Sekreteri Kofi Annan'a Irak ile ilgili olarak gönderdiği mektup, BM belgesi olarak yayımlandı. 
     AA muhabirinin edindiği bilgiye göre, Gül'ün Türkiye'nin Irak'a ilişkin görüş ve kaygılarını aktardığı mektup, BM Genel Kurulu'nun 20 Ocak 2005 tarihli resmi belgesi haline geldi. 
     Diplomatik kaynaklar, BM'ye gönderilen mektupların ilgili ülkenin talep etmesi durumunda resmi belge olarak yayımlanmasının söz konusu olduğunu, Türkiye'nin Irak'a ilişkin görüşlerinin böylelikle BM üyesi bütün ülkelerin dikkatine getirildiğini kaydettiler. 
     Gül, Irak'taki Kürtlerin ismi anılmadan kaleme alınan mektubunda, ''Kerkük'ün demografik yapısının değiştirilmesine yönelik girişimlerin, oldukça büyük oranda nüfusun tartışmalı bölgelere gayri meşru şekilde gönderilmesi yoluyla devam ettiğini'' bildirdi. 
     Irak'ta 30 Ocak'ta yapılacak seçimlerin Irak'ın kuzeyinde bağımsızlık için bir referanduma dönüştürülmesi yönünde ''endişe verici bir eğilimin'' gözlendiğini belirten Gül, Irak'ın geleceğinin kısmi uygulamalarla şekillendirilmesine ilişkin kaygılarını dile getirdi. 
     DIŞİŞLERİ BAKANI GÜL'ÜN ANNAN'A GÖNDERDİĞİ MEKTUP... 
     Dışişleri Bakanı ve Başbakan Yardımcısı Abdullah Gül, BM Genel Sekreteri Kofi Annan'a gönderdiği mektupta, ''Kerkük kentinin ve vilayetinin nüfus yapısını değiştirmeye yönelik teşebbüslerin aralıksız olarak devam etmekte olduğunu'' belirtti. 
     Gül, BM Genel Kurulu'nun 20 Ocak 2005 tarihli resmi belgesi haline gelen mektubunda, ''Irak'ın ulusal gündeminin bireysel ve benmerkezci gündemlerin üzerine çıkartılmasına ve hakim kılınmasına herkesin yardımcı olmaya çalıştığı bir dönemde, maalesef aksi yönde ısrarlı çabalar gördüklerini'' kaydederek, Kerkük'ün bu duruma somut bir örnek teşkil etmekte olduğunu ifade etti. 
     Bugüne kadar Irak'ta ciddi etnik ve mezhep çatışmaları yaşanmamış olduğu halde, uluslararası toplumun şu an şahit olunan türden gelişmeler karşısında duyarsız kalmamasının gerektiğini kaydeden Gül, şunları belirtti 
     ''Kerkük'ün yanı sıra başka yerlerde de mülkiyet hakları ve yeniden yerleşim bağlamında ele alınması gereken iddia ve konuların bulunduğu muhakkaktır. Eski Irak Yönetim Konseyi tarafından hazırlanan Geçici İdari Yasa'da, bu konuların tatminkar bir şekilde çözüme kavuşturulmasının lazım geldiği belirtilmiştir. Ancak, söz konusu geçici belgede ortaya konulan ve uygulanması gereken yöntem uyarınca, bu konuların, tartışmalı bölgelere tek yanlı ve gayri meşru biçimde büyük nüfus kaydırmaları yapılarak veya söz konusu bölgelerin kuvvete başvurularak ele geçirilmesi yoluyla değil, Bağdat'ta ve ulusal bir mekanizma çerçevesinde çözüme kavuşturulması gerekmektedir. Kerkük'teki yeni yerleşimcilere ilişkin son haberler endişe verici mahiyet arz etmekte olup, şu an itibariyle yüzbinlere varan rakamlardan söz edilmektedir'' Dışişleri Bakanı Gül, Seçim Kanunu'nun özelliği dolayısıyla, bahsekonu nüfus kaydırma hareketinin, Geçici Ulusal Parlamento için yapılacak seçimlerin sonucunu, vilayet düzeyinde yapılacak seçimlerin sonuçları kadar etkilemeyebileceğini, ancak seçim sonuçları yoluyla Kerkük üzerinde hakimiyet iddiasında bulunmayı amaçlayan bazı siyasi grupların bu kentin nüfus yapısını değiştirmekte olmalarının kendilerinde kaygı uyandırdığını kaydetti. 
     
     ''IRAK'IN GELECEĞİ PARÇA PARÇA BELİRLENEMEZ'' 

     Aynı şekilde endişe verici olan bir başka gelişmenin de, seçimlerin aynı zamanda kuzey Irak'ta bağımsızlık ilanı amacına yönelik bir referanduma dönüştürülmesi yolundaki teşebbüs olduğunu ifade eden Gül, bu doğrultuda, bir süredir dış mihrakların da dahliyle bir kampanya yürütülmekte olup, ahiren bir grup tarafından referandum talebi içeren bir dilekçenin BM'ye iletildiğine dikkati çekti. 
     Gül, sözlerine şöyle devam etti 
     ''Bu noktada size karşı açık sözlü olmakta yarar görmekteyim. Irak'ın geleceğinin parça parça belirlenmesi söz konusu olamaz. Şayet bu yönde uğraş verenler, mevcut koşullar altında Irak'ın er ya da geç bütünlüğünü muhafaza edemeyeceği ümidini taşıyor iseler, bunların vahim bir yanılgı içerisinde olduklarını belirtmek isterim. Irak ulusunun böyle bir tertibe meydan vermeyeceğinden eminim. Yakın tarih göz önüne alındığında, Irak konusu sadece Iraklıları ilgilendiren bir meseleden ibaret değildir. Irak'a ilişkin gelişmelerin daima bölge üzerinde etkileri olmuştur halihazırda olmaktadır ve gelecekte de olmaya devam edecektir. İki yıldır süregelen Irak'a komşu ülkeler girişiminin de ortaya koymuş olduğu üzere, bölge ülkeleri Irak'ın bütünlüğünün arkasında duracaklardır.'' Gül ayrıca, Irak'ın özellikle merkez bölgesinde güvenliğin yok denilecek kadar zayıf olduğuna ve Irak toplumunun önemli bir kesiminin seçimlere katılma konusunda ya isteksiz ya da seçime katılamayacağı kanısı taşıdığına işaret ederek, dolayısıyla, 30 Ocak seçimlerinden elde edilecek sonuçların beklentilerin gerisinde kalmasının olası olduğunu kaydetti. 
     
     ''BÜTÜN IRAKLILAR ANAYASA HAZIRLAMA SÜRECİNDE YER ALMALI'' 

     Sürecin bir sonraki aşamasında yeni Irak anayasasının hazırlanması söz konusu olacağından, bütün Iraklıların bu süreçte bilfiil yer almalarının çok daha fazla önem kazanacağını belirten Gül, seçimler sonucunda oluşturulacak Geçici Ulusal Parlamento'da temsil edilmeyebilecek grupların, anayasa hazırlama sürecinden dışlanmalarına izin verilmemesi gerektiğini vurguladı. 
     Gül, Türkiye'nin, Iraklılar, BM ve uluslararası toplumun bütün üyeleriyle işbirliği halinde Irak'ta ulusal uzlaşmanın sağlanarak, geçiş sürecinin başarılı bir şekilde sonuçlandırılmasına yardımcı olmaya çalışacağını kaydetti. 
     Bu bağlamda, toprak bütünlüğünü ve siyasi birliğini koruyan, demokratik ve barışçı bir Irak kurulması projesini tehlikeye düşürebilecek daha acil bazı tehditlere karşı da aynı kararlılıkla mücadele etmeleri gerektiğini ifade eden Gül, şunları belirtti 
     ''Bu tehditler farklı şekillerde tezahür edebilmektedir. Biz uzun süredir haklı olarak çeşitli mihraklardan kaynaklanan güvenlik tehditlerine odaklanmış durumdayız. Geleceklerini demokratik ve barışçıl bir Irak'ta görmeyen unsurlara karşı kararlılıkla mücadele edilmelidir. Ancak, yalnızca fiziki tehdidin bertaraf edilmesinin arzu ettiğimiz uyumu sağlayamaması ihtimali mevcuttur. Esasen Irak'ın siyasi ve sosyal dokusunun teminatı, tüm Iraklı grupların kendi öncelik ve çıkarlarını Irak'ın bütünlüğüyle bağdaştırabilmelerinde yatmaktadır. Bu doğrultuda önümüzde katedilmesi gereken daha çok yol bulunduğu açıkça görülmektedir'' 
     
</TEXT>
</DOC>
