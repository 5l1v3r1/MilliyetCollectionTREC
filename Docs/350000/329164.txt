<DOC>
<DOCNO> 329164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo15.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Santander tek farkla 
</HEADLINE>
<TEXT>


Son 6 haftada 10 puanla ligin dibinden kurtulan Racing, deplasmanlarda 128 gündür kazanamayan Espanyol karşısında favori. 9 galibiyetinin 7'sini tek farkla alan Santander'in, bu maçı da tek farklı bitirmesi normal sonuç 


La Liga'da haftanın diğer maçlarında Real Sociedad, Real Madrid ve Atletico Madrid de tek farkla dahi olsa sahadan üç puan çıkaracak güçteler. Milli takımlardan dönen futbolcularının yorgunluğu, Barcelona'yı Real Betis karşısında olumsuz etkileyebilir. 

Malaga-Getafe 
Lige verilen araya mağlubiyetlerle girerek düşme korkusunu yakından hisseden iki takım La Roselada'da karşı karşıya. Her iki takımın da kendi sahalarında başarılı olması, ibreyi tek farkla da olsa Malaga'ya çeviriyor. İlk yarı oynanan maçı da ev sahibi Getafe tek golle kazanmıştı. 

R.Zaragoza-Valencia 
2005'te evinde sadece lider Barcelona'ya kaybeden Zaragoza'nın 131 gündür deplasmanlarda kazanamayan Valencia'ya kaybetmesi düşünülemez. Ancak ilk dört mücadelesi veren Valencia, 1 puanı zorlar. 

A.Madrid-Mallorca 
İç sahada çok başarılı bir takım olan Atletico Madrid, ikinci lige göz kırpan Mallorca karşısında mutlak favori. Maçın konsantrasyonunu bozacak tek unsur, takımın yıldızı Fernando Torres'in Inter'e transfer gündemi... 

Sevilla-Numancia 
5 hafta üst üste kaybettiği puanların ardından araya Mallorca galibiyetiyle moralli giren Sevilla, Şampiyonlar Ligi iddiasını sürdürmek için kazanmak zorunda. Son 5 mağlubiyeti tek farkla olan Numancia kolay teslim olmuyor. İbre tek farkla Sevilla'yı gösteriyor. 

R.Sociedad-Osasuna 
Geçen yılki formundan eser kalmayan ve düşme potasına doğru hızla ilerleyen Osasuna'nın Sociedad deplasmanında işi zor. Son üç iç saha maçını tek farkla kazanan Nihat'sız Sociedad, 11 maçtır kazanamayan Osasuna'ya da aynı tarifeyi uygulayabilir. 

Villarreal-A.Bilbao 
14 iç saha maçında 33 puanı olan El Madrigal'in kralı Villarreal, deplasmanlarda başarısız bir grafiği olan A.Bilbao önünde mutlak favori. Diego Forlan ve Juan Roman Riquelme ikilisinin müthiş formu karşısında Bask ekibinin işi zor. 

Levante-Deportivo 
Son dönemde iyi bir hava yakalayan ve 2005 yılında sadece Betis ve Barcelona'ya kaybeden Deportivo, Levante karşısında önce 1 puanı hedefler. Düşme korkusu yaşayan Levante'nin de bu maçta kaybetmesi yıkım olur. Önce beraberlik. 

Barcelona-Real Betis 
11 puanlık fark, Rijkaard'ın ekibinde bir rehavet havası oluşturmadı, ama milli maçlar için verilen ara Barcelona'nın havasını bozabilir. İyi bir çıkış yakalayan ve üçüncü sıraya kadar tırmanan Betis, Barça'dan puan koparabilir. 

Albacete-R.Madrid 
İnişli çıkışlı grafiğiyle taraftarlarını hayal kırıklığına uğratan Real Madrid için Albacete deplasmanı iyi bir fırsat. Son 7 haftayı tek puanla geçen Albacete'nin Madrid ekibinden puan alması sürpriz olur. 


</TEXT>
</DOC>
