<DOC>
<DOCNO> 342696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo15.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes tura çıkıyor 
</HEADLINE>
<TEXT>


Kayseri Erciyesspor için büyük gün geldi, çattı. Karagümrük'le bugün deplasmanda karşılaşacak Sarı- Kırmızılı ekip rakibini yenmeyi başarırsa bitime bir hafta kala Süper Lig vizesini alan son takım olacak 


İkinci Lig A Kategorisi'nde haftanın sonucu büyük merakla beklenen maçı bugün Vefa Stadı'nda oynanacak. Kayseri Erciyesspor Sivasspor ve Vestel Manisa'dan sonra Süper Lig'e çıkan son takım olmak için Karagümrük'le karşı karşıya gelecek. FIFA kokartlı hakem Selçuk Dereli'nin yöneteceği karşılaşma saat 14.00'te başlayacak. 
Sarı - Kırmızılı takım, ligden düşen rakibini mağlup ederse, 4. sıradaki Bursasspor deplasmanda Mardinspor'u yense bile ikili averajda üstün olduğu rakibinin önünde Süper Lig vizesini alacak. Kayseri Erciyes'in, Karagümrük'e puan kaptırması halinde Süper Lig'e çıkacak son takımı son hafta maçları belirleyecek. İstanbul'da kampta bulunan Sarı - Kırmızılılar hazırlıklarını tamamlayarak maç saatini beklemeye çekildi. Yönetim kurulu tarafından bedava bilet dağıtılan taraftarlar stadı tıklım tıklım doldurarak takımlarına destek verecek. 

Kadıköy'de şölen var 

Gelecek sezon Süper Lig'de mücadele edecek olan Sivasspor bugün Sarıyer'le Şükrü Saracoğlu Stadı'nda karşılaşacak. Kırmızı - Beyazlı taraftarların tribünleri doldurarak şov yapması bekleniyor 

İkinci Lig A Kategorisi lideri Sivasspor bugün Fenerbahçe Şükrü Saracoğlu Stadı'nda şova çıkıyor. İki hafta önce Süper Lig'e yükselmeyi garantileyen Kırmızı - Beyazlı takım, İstanbul'daki taraftarlarıyla bulaşacağı maçta Sarıyer'le karşı karşıya gelecek. 
Daha önce Atatürk Olimpiyat Stadı ve Ali Sami Yen Stadı'da oynadığı lig maçlarında tribünleri dolduran taraftarların, karşılaşmaya büyük ilgi göstermesi bekleniyor. Hafta arası Beşiktaş'ı özel maçta 2-1 mağlup ederek taraftarını mutlu eden Sivasspor, ligden düşen Sarıyer karşısında bol gollü bir galibiyete imza atarak gövde gösterisi yapmak istiyor. 

Telekom coştu 3-0 

Türk Telekomspor ikinci yarıda attığı gollerle Adanaspor'u 3-0 mağlup etti. Ligden düşmesine rağmen son haftalarda aldığı başarılı sonuçlarla dikkatleri çeken rakibi önünde üstün bir futbol sergileyen Başkent ekibi, Volkan 2 ve Ahmet'in penaltıdan attığı gollerle sonuca gitti. 

Maçın karnesi 
HAKEMLER Serkan Utku, Tarık Ongun, Barış Savur 
TÜRK TELEKOM Burak 7 - Mehmet 6 Dk.65 Barış 4 , Erhan 7 , İsa 7 , Serdar 7 - Onur 7 , Volkan 8 , Hakan 6 Dk.72 Umut 4 , Burhan 4 Dk.58 Ahmet 4 - Kazım 7 , Aykan 7 
ADANASPOR Atilla 5 - Ertan 5 , Ahmet 4 , Rahim 3 Dk.25 Ayhan 4 , Hasan 4 - Aytek 4 , Emre 5 Dk.78 Ümit Mutlu , Ahmet Burak 4 , İlhan 4 Dk.70 Gökhan - Ümit Ozan 4 , Hakan 4 
GOLLER Volkan Dk.47 ve 50 , Ahmet Dk.75 Ahmet pen. 
SARI KARTLAR Erhan, Burhan T.Telekom , Ümit Ozan, Hakan Adana 
KIRMIZI KART Dk.90 Hakan Adanaspor 

Altay nihayet 2-0 

Altay sahasında Yozgat'ı yenerek 4 haftalık galibiyet hasretine nokta koydu. Maçtan önce Siyah - Beyazlı kulübün duayenlerinden Mazhar Zorlu ölümünün 1. yılında anılırken, İzmir'i Sevenler Platformu, kaptan Onur'a sembolik bir kupa verdi. 83. dakikada penaltıdan takımını öne geçiren Yasin, 87'de bir kez daha ağları sallayıp Altay'ı 2-0'lık galibiyete taşıdı. 

Maçın karnesi 
ERGİN KARATAŞ DHA 

HAKEMLER Murat Söylemez, Murat Gedik, Oktay Önge 
ALTAY İlker 5 - Murat Sözgelmez 5 , Onur 5 , Serkan 5 , Eralp 6 - Sertan 7 , Merter 5 , Ali 6 Dk.65 Ahmet 6 , Ramazan 6 - Adnan 5 Dk.58 Murat İsmailoğlu 6 , Murat Alemdar 5 Dk.77 Yasin 7 
YİMPAŞ YOZGATSPOR Armağan 4 - Tuğrul 4 , Burhan 6 , Ümit 4 , Abdülkadir 4 - Davut 5 , Yücel 5 , Tolgahan 4 Dk.56 Adem 6 , Aytaç 6 Dk.62 Birkan 5 - Ömer 5 , Mutlu 6 
GOLLER Yasin Dk.83 pen. ve Dk.87 
SARI KARTLAR Onur, Ahmet Altay , Tuğrul, Birkan Y.Yozgat 

Bursaspor havlu attı 

CENGİZ MALGIR 

Hırvatistan'ın Zagreb kentinde düzenlenen Nike 2005 Premier Yıldızlar Avrupa Ligi maçlarında temsilcimiz Bursaspor final şansını kaçırdı. Günün ilk maçında Letonya temsilcisi Napolis'i Sercan 2 ve Osman'ın golleriyle 3-1 yenen Yeşil - Beyazlılar puanını 5'e çıkardı. İkinci sınavında Macar MTK'ya 1-0 yenilen Bursaspor grubunu 4. sırada bitirdi ve final oynama şansını yitirdi. Temsilcimiz bugün 12.'lik - 16.'lık maçı oynayacak. 

G.Antep Bld. için büyük gün 

İkinci Lig B Kategorisi C Grubu lideri Gaziantep Büyükşehir Belediyespor bugün deplasmanda Şanlıurfa Belediyespor ile kritik bir puan mücadelesine çıkacak. Siirtspor'un 5 puan önünde olan Gaziantep temsilcisi rakibini yenerse şampiyonluğu garantileyerek İkinci Lig A Kategorisi'ne yükselecek. Siirtspor ise Şanlıurfaspor'la karşılaşacak. Siirt'in puan kaybetmesi halinde Gaziantep Belediye mağlup olsa bile hedefine ulaşacak. 

Kırşehir'de Öztürk dönemi 

SALİH GÜNER DHA 

İkinci Lig B Kategorisi C Grubu ekiplerinden Kırşehirspor'da başkanlığa Ekrem Öztürk seçildi. Kırşehir Belediyesi Sosyal İşler Müdürlüğü Salonu'nda yapılan genel kurulda eski başkan Berat Bıçakçı aday olmazken tek liste oylandı. Yeni Başkan Öztürk, "Kulübümüzü en iyi şekilde yönetip başarıya taşıyacağımızdan herkes emin olsun" ifadesini kullandı. 

İki bilet daha 

Üçüncü Lig'de gruplarını ikinci sırada bitirerek Play - Off'a kalan 4 takım, İkinci Lig B Kategorisi'ne yükselebilmek için son kozlarını bugün oynayacak. Denizli Atatürk Stadı'nda saat 14.00'te Boluspor ile Egospor karşı karşıya gelecek. Giresunspor ile Ceyhanspor ise saat 16.30'da karşılaşacak. Normal süreler berabere biterse 15'er dakikalık uzatma bölümlerine geçilecek. Eşitlik bozulmazsa İkinci Lig B Kategorisi'ne yükselecek takımları penaltı atışları belirleyecek. 


</TEXT>
</DOC>
