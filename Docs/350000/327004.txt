<DOC>
<DOCNO> 327004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko11.html </URL>
<DATE> 2005/03/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dolar altı haftanın en yükseğinde 
</HEADLINE>
<TEXT>

     ABD'de faiz artırım endişelerinin artması ile yükseliş trendine giren dolar, euro karşısında bugün son altı haftanın en yüksek değerine yükseldi. 
     Paskalya tatili nedeniyle Asya'da bazı piyasaların kapalı olduğu ve hacmin düşük kaldığı bugün, euro dolar paritesi 1.3000 seviyesinin altına indi. 
     ABD'de faiz artırımlarının hızlanacağı beklentileriyle ABD doları bu hafta içinde diğer para birimlerinden oluşan sepet karşısında en hızlı çıkışını gösterdi. Sabaha karşı euro 1.2930 ile 14 şubattan bu yana en düşük değerini görürken, euronun rekor düzeylere yaklaştığı aralık ayından bu yana değer kaybı yüzde 5.4 civarında bulunuyor. 
     
     Yen karşısında da zirvede 

     Dolar, dün de New York'ta 160.58 yene kadar yükselerek, altı haftanın zirvesini görmüştü. 
     Yurtdışı piyasalarda gözler önümüzdeki hafta içinde açıklanacak ABD verilerine çevrildi. Bunlar arasında, haftaya cuma günü açıklanacak ABD tarım dışı sektörlerde istihdam artışı rakamları en dikkatle izlenen veri olacak. 
     
     ABD verileri izlenecek 

     Haftaya cuma günü ABD tarım dışı sektörlerde istihdam artışı ile ISM imalat sektörü anketi ve perşembe günü de enflasyon göstergelerinden biri olan kişisel tüketim harcaması PCE endeksi verileri açıklanacak. Bu verilerin güçlü çıkması, enflasyon baskıların oluşmaya başladığı ve FED'in de mayıs ayındaki toplantısında faizlerde 50 baz puanlık bir artırıma gidebileceği kaygılarını güçlendirebilir. 
     Analistler, bu durumda dolardaki değer artışının sürebileceğine işaret ediyorlar. 
     ABD'de tarım dışı istihdamın mart ayında 223 bin artması bekleniyor. Şubatta bu artış 262 bin olmuştu. 

     
</TEXT>
</DOC>
