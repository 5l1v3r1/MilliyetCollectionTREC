<DOC>
<DOCNO> 343640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko14.html </URL>
<DATE> 2005/05/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yabancılara mülk satışı yeniden düzenleniyor... İşte yeni taslak... 
</HEADLINE>
<TEXT>

     Türkan Al AA 

Anayasa Mahkemesi’nin iptal kararından sonra, yabancılara mülk satışına belirli konularda sınırlamalar geliyor. 
     Edinilen bilgiye göre, yabancıların Türkiye’de mülk edinebilmelerini kolaylaştıran yasa maddesinin Anayasa Mahkemesi’nce iptal edilmesinin ardından, yeni düzenleme için oluşturulan komisyon çalışmalarını sürdürüyor. 
     Tapu ve Kadastro Genel Müdürlüğü’nün koordinatörlüğünde sürdürülen ve ilgili kuruluş temsilcilerinin katıldığı çalışmalarda, yeni düzenlemeye ilişkin bir taslak hazırlandı. Söz konusu taslakta, Anayasa Mahkemesi’nin iptal gerekçeleri de dikkate alındı. 
     Tapu Kanunu’nun ilgili maddesini değiştirecek olan taslakta, yabancıların Türkiye’de mülk edinebilmeleri biraz daha kısıtlanıyor. 
     Yabancıların sadece belediye ve mücavir alan sınırları içinde arsa ve arazi alabileceği hükme bağlanırken, köylerde edinilecek bina ve bağımsız yapılara da sınır getiriliyor. Aynı şekilde Bakanlar Kurulu’na da sulama, enerji, tarım, maden, sit alanı gibi bölgeleri kapsam dışı bırakma konusunda yetki veriliyor. 
     
     10 DEKARI AŞAMAYACAK 
     Bürokratların üzerinde çalışmaya devam ettiği, nihai şeklini ise Bakanlar Kurulu’nda alacak olan taslağa göre -Karşılıklı olmak ve kanuni kısıtlayıcı hükümlere uymak kaydıyla, yabancı gerçek kişiler ile yabancı ülkelerde bu ülkelerin kanununa göre kurulmuş tüzel kişiliğe haiz ticaret şirketleri, Türkiye Cumhuriyeti sınırları içinde, belediye ve mücavir alan sınırı içerisinde, taşınmazlar üzerinde müstakilen inşa edilmiş bina ve yapılar, 634 sayılı Kanun uyarınca kat irtifakı veya kat mülkiyeti tesis edilmiş bağımsız bölümler ile arsa veya arazi alabilecek. 
     -Edinilebilecek taşınmaz miktarı, ülke genelinde toplam 10 dekarı geçemeyecek. 
     -Yabancılar, belediye ve mücavir alan sınırı dışındaki alanlarda arsa veya arazi edinemeyecek. Bu alanlarda alınabilecek müstakilen inşa edilmiş bina ve yapılar ile bağımsız bölümlerin büyüklüğü de 1 dekarı aşamayacak. 
     -Karşılıklılık ilkesinin uygulanmasında, yabancı devletin taşınmaz ediniminde kendi vatandaşlarına veya yabancı ülkelerde bu ülkelerin kanunlarına göre kurulan tüzel kişiliğe sahip ticaret şirketlerine tanıdığı hakların, Türkiye Cumhuriyeti vatandaşlarına veya ticaret şirketlerine de tanınması esas teşkil edecek. 
     
     BAKANLAR KURULU’NDAN İZİN 
     -Yabancı uyruklu gerçek kişiler ile yabancı ülkelerde bu ülkelerin kanunlarına göre kurulan tüzel kişiliğe sahip ticaret şirketlerinin belediye ve mücavir alan sınırı içinde 10 dekardan, mücavir alan sınırı dışında da 1 dekardan fazla taşınmaz edinebilmesi Bakanlar Kurulu’nun iznine tabi olacak. Kanuni miras yoluyla intikal eden taşınmazlar için bu hüküm uygulanmayacak. 
     -Yabancı uyruklu gerçek kişilerin, kanuni miras dışında ölüme bağlı tasarruflar yoluyla belirtilen miktarlardan fazla taşınmaz edinebilmesi de Bakanlar Kurulu’nun iznine bağlı bulunacak. İzin verilmez ise fazla miktar tasfiye edilerek, bedele çevrilecek. 
     -Türkiye Cumhuriyeti ile arasında karşılıklılık olmayan devlet vatandaşlarının kanuni miras yoluyla edindikleri taşınmazlar da intikal işlemleri yapılarak, tasfiye edilecek ve bedele çevrilecek. 
     -Yabancı uyruklu gerçek kişiler ile yabancı ülkelerde bu ülkelerin kanunlarına göre kurulan tüzel kişiliğe sahip ticaret şirketleri lehine taşınmaz üzerinde sınırlı ayni hak tesis edilmesinde karşılıklılık ve kanuni kısıtlayıcı hükümlere uyma şartı aranacak. 
     Taşınmaz rehni tesisi, bu hükmün dışında tutulacak. 
     -Bakanlar Kurulu, ilgili kurumların teklifiyle sulama, enerji, tarım, maden, sit alanları ve benzeri yerlerde satışa ilişkin bu hükümlerin uygulanmaması yönünde karar almaya yetkili olacak. 
     
     ESKİ KANUN NELERİ İÇERİYORDU 
     Anayasa Mahkemesi’nce iptal edilen madde ile de, karşılıklı olmak ve kanuni sınırlamalara uyulmak kaydıyla, yabancı uyruklu gerçek kişiler ile yabancı ülkelerde bu ülkelerin kanunlarına göre kurulan tüzel kişiliğe sahip ticaret şirketlerine, Türkiye’de mal edinme hakkı veriliyordu. 
     Belediye ve mücavir alan sınırlaması bulunmayan bu düzenlemede, yabancıların 30 dekardan fazla mal edinebilmesi, Bakanlar Kurulu’nun iznine tabi tutuluyordu. Söz konusu maddede, "Kamu yararı ve ülke güvenliği bakımından, bu maddenin uygulanmayacağı yerleri belirlemeye Bakanlar Kurulu yetkilidir" deniyordu. 
     Üzerinde çalışılan taslakta, bir yandan mülk edinmede belediye ve mücavir alan sınırlamasına gidilirken, bir yandan da 30 dekar sınırı 10 dekara, köylerde ise binalar için 1 dekara düşürülüyor. Bakanlar 
     Kurulu’nun yabancıların mülk alımı konusundaki sınırlama yetkisine de açıklık getiriliyor. 
     
</TEXT>
</DOC>
