<DOC>
<DOCNO> 324456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy34.html </URL>
<DATE> 2005/03/17/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Babacan YTL'ye problem yaşamadan geçiş yapıldı 
</HEADLINE>
<TEXT>

     Devlet Bakanı Ali Babacan'ın Yeni Türk Lirası'na geçişin herhangi bir problem yaşanmadan gerçekleştirildiğini belirterek, piyasadaki toplam banknot değerinin yüzde 66'sının ve toplam madeni para değerinin yüzde 56'sının dönüştüğünü açıkladığı bildirildi. 
     Edinilen bilgilere göre, Devlet Bakanı Babacan, AK Parti Merkez Karar ve Yönetim Kurulu toplantısında ekonomik gelişmelerle ilgili bir sunum yaptı. 
     Babacan'ın, yaklaşık 45 dakika süren sunumda kamu borç yönetimi ile ilgili bilgi verdiği ve Hazine Müsteşarlığı'nın bu konuyla ilgili raporunu MKYK üyelerine dağıttığı kaydedilirken, Yeni Türk Lirası'na YTL geçiş ile ilgili değerlendirmeler yaptığı da bildirildi. Babacan'ın MKYK üyelerine şunları söylediği ifade edildi 
     ''Yeni Türk Lirası cinsinden yatırım araçlarına güven artmıştır. YTL'ye geçiş herhangi bir problem yaşanmadan gerçekleştirilmiştir. YTL'ye geçişin kurlar üzerinde olumsuz bir etkisi olmamıştır. Enflasyonu arttırıcı bir etki görülmemiştir. YTL cinsinden uzun vadeli enstrümanlara yatırım hız kazanmıştır. 
     Piyasadaki toplam banknot değerinin yüzde 66'sı ve toplam madeni para değerinin yüzde 56'sı dönüşmüştür'' Toplantıda reel ekonomik gelişmeleri anlatan Devlet Bakanı Babacan'ın 2002 yılında 7.0 olan Gayrı Safi Milli Hasıla GSMH büyümesinin 2004 yılının üçüncü çeyreğinde 9.1 seviyesine çıktığını, aynı şekilde sanayi üretim endeksinin de önemli ölçüde artış gösterdiğini söylediği ifade edildi. 
     Cari işlemler dengesinin 2002 yılının Ocak ayında 4 milyar dolar seviyesinde, 2005 yılının Ocak ayında ise eksi 15 milyar dolar seviyesinde olduğunu anlatan Babacan'ın şunları söylediği öğrenildi 
     ''Hurda araç teşviğinin yarıya indirilmesi ve tümüyle kaldırılması, tüketici kredilerindeki Kaynak Kullanımı Destekleme Fonu kesintisinin arttırılması, tüketici kredisi faizlerindeki artış, kamu bankalarınca açılan tüketici kredilerindeki yavaşlama, otomobil üzerindeki ÖTV'nin arttırılması ve yüksek faiz dışı fazla politikasına devam edilmesi ile cari açığı azaltmaya yönelik tedbirler aldık ve bu sayede gelişmeler sağladık Uluslararası döviz rezervleri de 2003 Ocak ayında yaklaşık 30 milyar dolar iken şu anda 36.4 Milyar dolara çıktı. 
     İç borçlanmanın ortalama vadesi de 2002 yılında 9 ay iken 2004 yılı sonunda 14.7 ay seviyesinde gerçekleşti. 
     Uluslararası piyasalarda da Türk ekonomisine karşı güven arttı. 2005 yılı tahvil ihraçlarında dolar cinsinden en yüksek tahvil ihracını gerçekleştirdik. 35'in üzerindeki ülkeden yaklaşık 400 yatırımcı 12.7 milyar dolarlık talepte bulundu. Daha önce olmadığı ölçüde geniş bir yatırımcı bazına ulaşıldı. 
     Avro cinsinden de en uzun vadeli tahvil ihracını gerçekleştirdik. 30 ülkeden yaklaşık 300 yatırımcı 5.5 milyar Avroluk talepte bulundu.'' 
     
</TEXT>
</DOC>
