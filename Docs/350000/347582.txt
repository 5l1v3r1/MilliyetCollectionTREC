<DOC>
<DOCNO> 347582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur23.html </URL>
<DATE> 2005/05/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Batman'da yıkım arbedesi .. Çevik polis biber gazı ile müdahale etti 
</HEADLINE>
<TEXT>

     Batman’da toplu konut alanına giren bir ev ve 4 dönümlük bahçenin yıkımı sırasında, ev ve bahçe sahipleri, çevik kuvvet ekibine direnince arbede yaşandı. Biber gazından rahatsızlanan 3 kişi hastaneye kaldırılırken, olayla ilgili 1 kişi gözaltına alındı. 
     Toplu konutların sınırları içinde yer alan bir gecekondu ile 4 dönümlük bahçenin yıkımıyla ilgili alınan karar üzerine, belediye ekipleri, çevik kuvvet ile Demiryolu Köyü’ne geldi. 
     Yıkımı engellemek için direnen vatandaşlar, çevik kuvvet ekibine taş atmaya başladı. Bunun üzerine, çevik kuvvet ekipleri, eylemcilere biber gazı ve gaz bombasıyla müdahale etti. Biber gazından rahatsızlanan Menteşe ve Zeynep Değirmencioğlu ile Abit Baylan, ambulansla Batman Devlet Hastanesi’ne kaldırıldı. 
     Çevik kuvvet ekipleri, biber gazı ve gaz bombasına rağmen direnmeyi sürdüren vatandaşların oluşturduğu barikatı, panzerlerle yıktı. 
     Bu esnada ellerinde Kur’an-ı Kerim ile yola çıkan kadınlar, polisleri durdurmak istedi. Daha sonra bir kadın elindeki Kur’an-ı Kerim’i polislere attı. Çevik kuvvet, taş atılması üzerine, panzerlerle eylemcilere su sıkıldı. 
     Bu arada, toplu konutta çalışan işçilerden bir bölümü eylemcilere destek verince olay büyüdü. 
     Belediye yetkilileri ve meclis üyeleri, olay yerine gelerek yıkım kararını geçici olarak durdurdu. 
     Olayla ilgili olarak M. Ali D. gözaltına alındı. 
     
</TEXT>
</DOC>
