<DOC>
<DOCNO> 313941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas12.html </URL>
<DATE> 2005/02/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Iraklı Elkurd ile ABD'li Rose'un aşkına savaş engel olamadı... 
</HEADLINE>
<TEXT>

     Irak'ın kuzeyindeki Erbil kentinde yaşayan Ayman Zardo Elkurd, savaş öncesi internette tanıştığı ABD'li Rose ile 10 ay önce İstanbul'da evlendi. Ancak, ABD, Elkurd'a vize vermediği için çift bir araya gelemiyor. 
     Elkurd, 2002 yılında ABD'nin Irak müdahalesinden birkaç ay önce internette chat yaparken tanıştığı ABD'li Rose ile ilk dönemlerde ABD'nin Irak'a müdahalesi üzerine fikir alışverişinde bulunduklarını söyledi. 
     Daha sonra her gün internet üzerinden mektuplaştıklarını ve 6 ay kadar sonra telefonla görüşmeye başladıklarını bildiren Elkurd, şunları anlattı 
     ''Daha sonra samimiyetimiz arttı. Mail dışında sık sık telefonla görüşüyorduk. Benim Müslüman onun Hıristiyan olması ve yaklaşan savaş gibi sorunları düşünmek istemiyorduk. Ona görüşmek istediğimi söyledim. O da bana Tamam nereye istiyorsan oraya geleyim yeter ki Irak'tan çık dedi. Çünkü, o sıralar ABD vatandaşlarının Irak'a girmesi yasaktı. Ben de Türkiye'de buluşalım dedim. Kabul etti. Ancak, Türkiye vizesini almak üzereyken savaş başladı. O zaman da tüm kapılar kapandı. Öylece yaklaşık 10 ay beklemek zorunda kaldık. Savaş sona erince Türkiye vizesini aldım.'' 
     
     BULUŞMA İSTANBUL'DA 
     İstanbul'da buluşmak için randevulaştıklarını ve İstanbul Atatürk Havaalanı'nda birbirlerine kavuştuklarını ifade eden Elkurd, ''2 yıllık hasretimiz o an bitti. Türkiye'de 10 gün kalabilecekti. Sultanahmet'teki bir otelde görüşmemizin 2 günü ona evlenme teklif ettim. O da kabul etti. Bunun üzerine evlendik'' dedi. 
     Daha sonra Rose'nin ABD'ye kendisinin ise Irak'a geri döndüğünü ve yaklaşık 10 aydır Rose'yi göremediğini bildiren Elkurd, Türkiye'de ABD Büyükelçiliği'ne yaptığı vize başvurusunun da kabul edilmediğini söyledi. 
     Elkurd, Rose'nin ise savaş ortamı nedeniyle Irak'a gelmediğini bildirerek, ''ABD Büyükelçiliği ile daha sonra yaptığım görüşmede bana Irak vatandaşı olduğum için Suriye ya da Ürdün'deki büyükelçiliklerine başvurmam istendi. Ben de şimdi bu yolu deneyeceğim. Rose ile birbirimizi çok seviyoruz. Ona kavuşmak için her yol deneyeceğim.'' 
     
</TEXT>
</DOC>
