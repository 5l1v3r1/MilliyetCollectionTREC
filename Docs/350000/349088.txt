<DOC>
<DOCNO> 349088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun08.html </URL>
<DATE> 2005/06/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Suikast faili 27 yıl sonra ortaya çıkarıldı 
</HEADLINE>
<TEXT>

     İngiliz siyasi tarihinin en ünlü suikastlerinden biri olarak nitelendirilen, İngiltere'de yaşayan bir Bulgar rejim muhalifinin öldürülmesiyle sonuçlanan olayın faili 27 yıl sonra ortaya çıkarıldı. 
     Bulgar rejim muhalifi Georgi Markov'u, Waterloo Köprüsü üzerinde, ucundaki sivri metal bölümünden zehirle doldurulmuş saçma atan bir şemsiyeyle öldüren kişinin, İtalyan asıllı Danimarkalı Francesco Giulliano olduğu belirlendi. 
     Söz konusu ismin Bulgaristan'da geçen hafta açıklanan bazı gizli servis belgelerinde bulunduğunu belirten İngiliz basını, bu ismin ortaya çıkmasıyla Scotland Yard'ın konuyla ilgili yeni bir soruşturma başlatabileceğine işaret etti. 
     Cinayeti Bulgar gizli servisi adına işlediği ve halen 59 yaşında olduğu belirtilen Giulliano'nun kod adının da ''Picadilly'' olduğu bildirildi. 
     Bulgar gizli servis belgeleri, Giulliano'nun 1977 ve 1978 yıllarında ''Georgi Markov'u etkisiz hale getirmek için'' iki kez İngiltere'ye seyahat ettiğini ve sonunda 7 Eylül 1978 tarihinde bu görevi yerine getirdiğini belirtiyor. 
     ''Korkusuz bir ajan'' olarak bilinen Giulliano'nun nerede olduğuna dair bilgi verilmedi. 
     
</TEXT>
</DOC>
