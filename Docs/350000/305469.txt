<DOC>
<DOCNO> 305469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy17.html </URL>
<DATE> 2005/01/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Üçlü zirveden işbirliği mesajı 
</HEADLINE>
<TEXT>

     ABD, Türkiye ve Irak'ın katıldığı üçlü zirvede terörizme karşı mücadelede etkin işbirliğinin gerekliliği vurgulanırken, terör örgütlerinin tasfiyesi için alınması gereken önlemler masaya yatırıldı. 
     Toplantıda bu önlemlerin geliştirilmesi konusunda görüşbirliğine varan ABD, Türkiye ve Irak, gelecekte de biraraya gelme kararı kaldı. 
     Yaklaşık beş saat süren toplantıdan sonra açıklamayı yapan Türkiye'nin Irak Özel Temsilcisi Büyükelçi Osman Korutürk ne gibi önlemlerin masaya yatırıldığı konusunda bilgi vermedi. 
     Korutürk, zirveden PKK KONGRA-GEL'e karşı tüm dünyada yürütülen çalışmalara ancak etkin işbirliği ile katkıda bulunabileceği kararının çıktığını söyledi. 
     Türkiye'nin Irak Özel Temsilcisi Büyükelçi Osman Korutürk'ün başkanlık ettiği toplantıda, ABD heyetine Dışişleri Bakanlığı Müsteşar Yardımcısı Laura Kennedy, Irak heyetine de Dışişleri Bakan Yardımcısı Hamit El Bayati başkanlık etti. 
     Türk ve ABD heyetlerinde tuğgeneral seviyesinde askeri temsilciler de yer aldı. 
     
     Türkiye, somut adım atılmasını istemişti 
     Türkiye, PKK KONGRA-GEL konusunda somut adımlar atılmasını isterken, ABD'nin Ankara Büyükelçisi Eric Edelman, geçtiğimiz günlerde yaptığı açıklamalarda, Washington'un önceliğinin 30 ocakta yapılacak seçimlerin güvenliğini sağlamak olduğunu belirtmişti. 
     Edelman, bu nedenle kısa vadede PKK'ya yönelik bir operasyonun gözükmediğini söylemişti. 
     
     ABD'nin Irak'taki komutanı Ankara'ya geldi 
     Ankara bugün ABD’nin Irak'taki güçlerine komuta eden Merkez Kuvvetler Komutanı Orgeneral John Abizaid'e de evsahipliği yapıyor. 
     Abizaid, Irak seçimleri öncesinde yapacağı iki günlük ziyarette, öncelikle başkentte ülkedeki politik durum ve güvenlik konusunda temaslarda bulunacak. 
     Abizaid'in, temasları çerçevesinde Genelkurmay İkinci Başkanı Orgeneral İlker Başbuğ, Dışişleri Bakanı Abdullah Gül ile biraraya gelmesi bekleniyor. 
     Ziyaret, bölgedeki PKK KONGRA-GEL varlığı açısından da kritik öneme sahip. Türkiye’nin ziyarette terör örgütüne ilişkin hassasiyeti ile isteklerini ve görüşlerini yinelemesi bekleniyor. 
     Türkiye, ocak ayı başında Ankara'ya bir ziyarette bulunan ABD Dışişleri Bakan Yardımcısı Richard Armitage'e de, terör örgütüyle ilgili endişelerini iletmişti. Armigate de, önümüzdeki günlerde PKK konusunda Ankara’da üçlü bir toplantı yapılacağını söylemişti. 
     
</TEXT>
</DOC>
