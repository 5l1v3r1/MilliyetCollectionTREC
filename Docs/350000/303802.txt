<DOC>
<DOCNO> 303802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur28.html </URL>
<DATE> 2005/01/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
147 kuş türünü barındıran Yamansaz yine alevler içinde .. 
</HEADLINE>
<TEXT>

     Antalya'nın Lara Bölgesi'nde yer alan ve 147 kuş türünü barındıran Yamansaz sulak alanında yangın çıktı. 
     AA muhabirinin aldığı bilgiye göre, bazıları endemik olan çok sayıda bitki ile 147 kuş türünü barındıran Yamansaz'da öğle saatlerinde, henüz belirlenemeyen nedenle yangın başladı. Yangın rüzgarın da etkisiyle kısa sürede geniş alana yayıldı. 
     Bölgenin bataklık olması nedeniyle itfaiye ve Orman Bölge Müdürlüğü söndürme ekipleri, alevlere müdahale etmekte zorlanıyor. 
     Yangının, Yamansaz'ın çevresinin sularla kaplı olması yüzünden yerleşim birimlerine sıçrama ihtimali görülmezken, alevlerin şimdilik kaz ve ördek çiftliklerinin bulunduğu bölgeye de uzak olduğu bildiriliyor. 
     Doğa ve çevre bilimciler tarafından korunması gereken ekolojik alan olarak gösterilen Yamansaz'da, sık sık yangın çıkıyor. Yangınların çıkış nedeni henüz tam olarak bilinemezken, yangınların, çevredeki arazilerin imara açılmasını isteyen kişilerce çıkarıldığı iddia ediliyor. 
     
</TEXT>
</DOC>
