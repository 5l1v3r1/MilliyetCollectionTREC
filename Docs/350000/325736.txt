<DOC>
<DOCNO> 325736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/siyaset/asiy.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan güvence 
</HEADLINE>
<TEXT>


Türk ve Yunan başbakanları Brüksel'de yemekte buluştu. Turizm, ekonomi, enerji ve Kıbrıs konularının görüşüldüğü zirvede Erdoğan, Karamanlis'e "Ankara protokolünü 3 Ekim'den önce imzalayacağız" dedi 

Güven Özalp - Brüksel 


Başbakan Recep Tayyip Erdoğan, Yunanistan Başbakanı Kostas Karamanlis'e Türkiye'nin AB'nin 10 yeni üyesini de kapsayan Ankara Anlaşması'nı 3 Ekim'den önce imzalayacağı konusunda güvence verdi. Avrupa Halk Partisi EPP zirvesine katılmak için Brüksel'e gelen Başbakan Erdoğan, Karamanlis'le akşam yemeğinde buluştu. Karamanlis'in daveti üzerine gerçekleşen yemekte, Kıbrıs konusundan ekonomik işbirliğine kadar tüm konular görüşüldü. 
2 saatten fazla süren toplantıda Kıbrıs konusu ağırlıklı gündem maddelerinden birini oluşturdu. Karamanlis, diğer tüm AB ülkeleri gibi uyum protokolünün bir an önce imzalanması gereğine vurgu yaptı. Görüşme sonrasında kısa bir açıklama yapan Erdoğan, uzmanların protokol konusunda çalışmalarını sürdürdüklerini belirterek, "Şu an herhangi bir tarih veremem ama 3 Ekim'den önce imzalayacağız" dedi. Erdoğan, diğer konularda olduğu gibi bu konuda da Türkiye'nin siyasi iradesini ortaya koyacağını söyledi. 
Yunanistan'ın AB sürecinde Türkiye'ye destek verdiğini ve bu desteğin süreceğini söyleyen Erdoğan, Kıbrıs sorununa çözüm bağlamında 17 Nisan'daki KKTC Cumhurbaşkanlığı seçimlerinden sonra yeni adımların gündeme gelebileceğinin sinyalini verdi. Türkiye'nin bu konuda iyi niyetle hareket edeceğini söyleyen Erdoğan, "Biz çözümün BM çatısı altında gerçekleşmesini istiyoruz" dedi. 
Toplantıda Türkiye ile Yunanistan arasındaki doğalgaz boru hattı da gündeme geldi. Türkiye'yi AB enerji koridoruna entegre edecek olan bu projede Yunanistan tarafı çalışmalarını tamamlarken, Türkiye henüz bu aşamaya gelemedi. Erdoğan, bu konudaki çalışmaların tamamlanacağını ve Türk-Yunan sınırında ortak açılış yapılacağını söyledi. İki lider turizm ve ekonomi alanlarında işbirliği hacmini 1.8 milyar dolardan 5 milyar dolara yükseltme kararı aldılar. Erdoğan, Karamanlis'i Türkiye'ye davet etti. 
Erdoğan, bugün Hıristiyan Demokrat eğilimli liderleri bir araya getiren ve AB'deki en yaygın siyasi eğilim olan EPP'nin Brüksel'deki zirvesine katılacak. Toplantıda AKP'nin gözlemci statüsünün ortak üye statüsüne yükseltilmesi de gündeme gelecek. Erdoğan, Karamanlis'in bu konuda destek verdiğini söyledi. 

'Reformlar uygulanmalı' 

Yunanistan Başbakanı Kostas Karamanlis, dün Berlin'de Almanya Başbakanı Gerhard Schröder'le görüştü. İkili daha sonra ortak basın toplantısı düzenledi. Görüşmede Türkiye - Avrupa Birliği ilişkilerini de ele aldıklarını belirten Karamanlis, "Türkiye'nin Avrupa yolunu destekliyorum. Ancak şartları yerine getirmesi çok önemli. Türkiye, Ankara protokolünü zamanında imzalamalı" dedi. Türkiye ile ilgili olarak Karamanlis ile görüş birliği içinde olduklarını kaydeden Schröder de, "Türkiye sorumluluklarını yerine getirmeli ve getirecektir. Türkiye'nin yaptığı reformlar sadece k ğıt üzerinde kalmamalı. Bunlar uygulamaya konulmalı. Türkiye'nin Ankara protokolünü de imzalayacağına eminim" diye konuştu. 


</TEXT>
</DOC>
