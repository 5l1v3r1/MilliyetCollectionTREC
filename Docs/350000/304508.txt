<DOC>
<DOCNO> 304508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas17.html </URL>
<DATE> 2005/01/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
90 yaşındaki Hayriye Nine filmde oynadı, Şener Şen 13 kez elini öptü 
</HEADLINE>
<TEXT>

     Şener Şen ile Meltem Cumbul'un başrolleri paylaştığı ''Gönül Yarası'' adlı filmde rol alan Adana Huzurevi sakini 90 yaşındaki Hayriye Daşkan, filmin Adana'daki ilk gösteriminin onur konuğu oldu. 
     Sosyal Hizmetler ve Çocuk Esirgeme Kurumu SHÇEK İl Müdürlüğü'ne bağlı Adana Huzurevi'nde 14 yıldan beri kalan Kayserili Hayriye Daşkan, oda arkadaşlarıyla, ''Filmimin galasına davetliyim'' diyerek vedalaştı. Hayriye Daşkan, Huzurevi Müdürü Nurdan Kama'nın elini tutarak gittiği Tepe Cinemaxx'ta filmi izlemeye gelenlerin ilgi odağı oldu. 
     Salon girişinde etrafını saran meraklılara, ''Ben de bu filmde oynuyorum, şimdi herkes beni izleyecek'' diyerek duyduğu mutluluğu dile getiren Hayriye Daşkan, ilerleyen yaşına rağmen yeni film tekliflerine açık olduğu mesajını verdi. 
     Huzurevi bünyesinde yaklaşık 4 yıl önce kurulan tiyatro grubunda oyuncu, Türk Sanat Müziği korusunda da solist olarak görev alan Hayriye Daşkan, film çekimi için gittiği Mardin'de yaşadıklarını hiçbir zaman unutamayacağını anlattı. 
     Hayriye Daşkan, filmin yönetmeni Yavuz Turgul'un, Şener Şen'in elini öptüğü sahneyi 13 kez tekrarlattığını belirterek, ''Şener Şen, çekim sırasında tam 13 kez elimi öptü, bana hep ana diye hitap etti. Filmin yönetmeni beni zaten 80 kişi arasından seçmişti. Çekim bittiğinde beni herkes başarımdan dolayı kutladı'' dedi. 
     Filmdeki rolü nedeniyle kendisine herhangi bir ödeme yapılmadığını, zaten böyle bir talebinin de olmadığını belirten Hayriye Daşkan, yaklaşık 40 yıl önce vefat eden eşinden kalan emekli maaşının kendisine yettiğini anlattı. 
     
     10 PARMAĞINDA 10 MARİFET 

     Huzurevi Müdürü Nurdan Kama ise Hayriye Daşkan'ın huzurevinin en renkli siması olduğunu, tiyatro topluluğunun ''Bir Türk Filmi'' adlı oyunda asistan kızı, Romeo ve Jüliet oyununda Jüliet'in annesini, ''Düğün ya da Davul''da kaynanayı, Hababam Sınıfı'nda da yaramaz öğrenciyi başarıyla canlandırdığını söyledi. 
     Filmin yapımcılarının Hayriye Daşkan'ı Adanalı tiyatrocu İsmail Timuçin aracılığıyla keşfettiğini anlatan Kama, ''Huzurevi'nde kalan yaklaşık 80 yaşlımızın görüntüleri ve konuşmaları videoya alındı. Filmin yönetmeni, bunların içinden Hayriye Nineyi beğenmiş. O'nu filmin çekiminin yapıldığı Mardin'e bir görevlimiz nezaretinde gönderdik'' dedi. 
     Bu arada, aynı filmde köylü öğrencileri canlandıran çocuklar da filmin ilk gösterimi için geldikleri sinemada Hayriye Daşkan ile birlikte onur konuğu oldular. 
     
</TEXT>
</DOC>
