<DOC>
<DOCNO> 305730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun32.html </URL>
<DATE> 2005/01/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AB Dönem Başkanı Juncker, konuşmasında Türkiye'den söz etmedi 
</HEADLINE>
<TEXT>

     Rahmi Gündüz AA 

Avrupa Birliği dönem başkanı Lüksembourg'un Başbakanı Jean Cloude Juncker, AB para birimi euro ile ilgili kriterleri belirleyen istikrar paktında yapılacak reformlarda ''aşırı çözümleri'' desteklemediğini söyledi. 
     Juncker, Avrupa Parlamentosu'nda yaptığı konuşmada, altı ay sürecek AB dönem başkanlığı sırasında ülkesinin öncelik vereceği konular hakkında bilgi verdi. 
     Konuşmasının önemli bir kısmını istikrar paktına ayıran Juncker, ''İstikrar paktında sınırsız esneklik isteyenleri uyarmak istiyorum. Ayrıca istikrar paktını hiçbir biçimde değiştirilemez bir tabu olarak görenlere de karşıyım'' dedi. 
     ''Ekonomik ve mali açından AB'nin istikrara ihtiyacı olduğunu'' vurgulayan Juncker, ''İstikrarı ne uygulamada ne de kelime hazinemizden eksik etmemiz gerekir ''dedi. 
     Juncker, bütçe açıklarının gayri safi milli hasılanın yüzde 3'ünü ve kamu borç stokunun gayri safi milli hasılanın yüzde 60'ını geçmemesine yönelik kriterlerde değişikliğe gidilmesine karşı olduğunu söyledi. 
     
     TÜRKİYE'YE DEĞİNMEDİ 

     Juncker, AP'de ülkesinin altı aylık dönemdeki öncelikli hedefleriyle ilgili yaptığı konuşmada Türkiye'ye değinmedi. 
     AB dönem başkanları geçmişte, AP'de yaptıkları ilk konuşmalarda Türkiye'ye en azından bir veya iki paragrafla atıfta bulunmalarına rağmen Juncker'in, müzakerelere başlanan Romanya ve Bulgaristan ile önümüzdeki dönemde müzakereler başlayacak Hırvatistan'a bir cümlede de olsa yer verip, Türkiye'ye değinmemesi dikkati çekti. 
     AP'deki diplomatik kaynaklar, ''AB dönem başkanı Lüksembourg'un, AB anayasasının onaylanmasıyla ilgili endişeleri göz önüne alarak ve Türkiye karşıtlarını tahrik etmemek için önümüzdeki dönemde Ankara'nın AB üyeliğini çok ön plana çıkartmayı düşünmediği'' yorumunu yapıyorlar. 

     
</TEXT>
</DOC>
