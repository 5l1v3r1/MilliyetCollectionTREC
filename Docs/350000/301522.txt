<DOC>
<DOCNO> 301522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun14.html </URL>
<DATE> 2004/12/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak'ta yine kanlı gün 34 ölü 
</HEADLINE>
<TEXT>

     Irak'ın Tikrit kentinde polis karakoluna düzenlenen saldırıda 13 polis öldü. 
     Tikrit'teki polis yetkililerinden Binbaşı Ali el Tikriti, saldırıda 13 polisin öldüğünü, 2 polisin yaralandığını söyledi. 
     Tikrit'teki hükümet yetkililerinden Arkan Muhammed ise direnişçilerin kentin 20 km güneyindeki bir polis karakoluna saldırdığını belirtti. 
     ABD askeri yetkilileri de polis karakoluna saldırı olduğunu doğruladı. 
     Başkent Bağdat'ta ise bomba yüklü bir araç, Irak Ulusal Muhafızları'nın üst düzey bir komutanının Azimiye mahallesindeki evini hedef aldı. 
     Patlamada, komutanın muhafızlarından, 3'ü ağır olmak üzere 9'u yaralandı. 
     
     16 CAN KAYBI 

     Irak'ta çeşitli yerlerde düzenlenen saldırılarda 16 kişinin öldüğü bildirildi. 
     Samarra'nın güneyindeki İshaki'de bir polis karakoluna saldırı düzenlendiğini ifade eden polis kaynakları, ''Silahlı kişiler sabaha karşı bir polis karakoluna ve bir milli muhafız birliği noktasına düzenledikleri saldırıda 4 polisi ve 1 milli muhafız subayını öldürdüler, 5 milli muhafızı da yaraladılar'' açıklamasında bulundu. 
     Tikrit'te silahlı kişilerce bir polis merkezine düzenlenen saldırıda 3, Balad'da da 1 polisin öldüğü belirtildi. 
     Hastane kaynakları, Samarra'da 3 milli muhafız ile 3 sivilin, bombalı bir aracın havaya uçması sonucunda hayatlarını kaybettiğini, 4 sivilin yaralandığını kaydetti. 
     Başkent Bağdat'ta ise bombalı bir aracı kullanan bir intihar komandosunun, milli muhafız birliği kafilesine saldırdığı anda öldüğü, olayda yoldan geçen 6 kişinin yaralandığı bildirildi. 
     
     MURADİYE'DE BOMBALI ARAÇLA SALDIRI 5 ÖLÜ 

     Bağdat'ın Muradiye köyünde bombalı araçla düzenlenen saldırıda 5 kişinin öldüğü bildirildi. 
     Sağlık yetkilileri, saldırıda ölenlerin siviller olduğunu kaydettiler. 
     Yetkililer, saldırıda onlarca kişinin de yaralandığını belirttiler. 
     Bu arada, Bakuba'da Irak Ulusal Muhafızları'na bağlı bir devriye yakınında yola yerleştirilen bombanın patlatılması sonucu 4 muhafızın yaralandığı bildirildi. 
     
</TEXT>
</DOC>
