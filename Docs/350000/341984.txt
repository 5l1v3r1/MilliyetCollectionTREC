<DOC>
<DOCNO> 341984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur24.html </URL>
<DATE> 2005/05/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ercan Yalçınkaya'nın yargılanmasına başlandı 
</HEADLINE>
<TEXT>

     Eski Yargıtay Genel Sekreter Yardımcısı Ercan Yalçınkaya’nın, memuriyet nüfuzunu suiistimal ettiği ve haksız mal edindiği iddialarıyla Ankara 8. Ağır Ceza Mahkemesi’nde yargılanmasına başlandı. 
     Sincan Ağır Ceza Mahkemesi’nin "son soruşturma" kararı üzerine Ankara 8. Ağır Ceza Mahkemesi’nde başlayan davanın bugünkü duruşmasına Yalçınkaya’nın avukatı Ömer Asım Livanelioğlu katıldı. 
     Mahkemeye mesleki mazeret bildiren Yalçınkaya’nın ifadesi, şu an savcılık yaptığı Kazan Asliye Ceza Mahkemesi tarafından alındı. 
     Ankara 8. Ağır Ceza Mahkemesi’ne gönderilen ifadede Yalçınkaya, hakkındaki suçlamaları reddetti. 
     Müteahhit Hakkı Süha Şen’in oğlu için İstanbul’daki bir mahkeme nezdinde girişimde bulunduğu iddialarını kabul etmeyen Yalçınkaya, hiç kimse için yargı alanında aracılık yapmadığını ifade etti. 
     Yalçınkaya, Audi A-4 marka otomobili satın almasında gerçeğe aykırı beyan vererek, 3628 Sayılı Mal Bildiriminde Bulunulması, Rüşvet ve Yolsuzlukla Mücadele Kanunu’nun 13 1. maddesini ihlal ettiği suçlamasının da doğru olmadığını söyledi. Eşi ve kendisinin çalıştığını, gereksiz harcama yapmadıklarını anlatan Yalçınkaya, otomobili kendi birikimleriyle aldıklarını belirtti. Otomobilin mal beyanında zamanında gösterilmediği suçlamasının da yersiz olduğunu savunan Yalçınkaya, yasaya aykırı eylemi olmadığını ifade ederek, beraatini istedi. 
     
     "HİÇ DELİL YOK" 
     Yalçınkaya’nın avukatı Livanelioğlu da dosyada, müvekkili hakkındaki iddiaları kanıtlayacak hiçbir delil bulunmadığını söyledi. 
     Livanelioğlu, Sincan Ağır Ceza Mahkemesi’nin son soruşturma izni kararının hukuki temeli olmayan gerekçelere dayandığını ileri sürerek, müvekkilinin beraatini istedi. 
     Mahkeme heyeti, dosyanın esas hakkındaki mütalaasını bildirmesi için Cumhuriyet Savcısı’na verilmesine karar vererek, duruşmayı erteledi. 
     Yalçınkaya hakkında, "memuriyet nüfuzunu suiistimal" suçunu tanımlayan Türk Ceza Kanunu’nun TCK 232 1 ve Mal Bildiriminde Bulunulması, Rüşvet ve Yolsuzlukla Mücadele Kanunu’nun 13 1. maddeleri uyarınca 5 yıldan 7 yıla kadar hapis cezası isteniyor. 
     Yalçınkaya’nın haksız edindiği iddia edilen malın 3628 sayılı Kanun’un 14. maddesi uyarınca zoralımına karar verilmesi ve aynı yasanın 15. maddesi uyarınca kamu hizmetlerinden ömür boyu men edilmesi talep ediliyor. 
     
</TEXT>
</DOC>
