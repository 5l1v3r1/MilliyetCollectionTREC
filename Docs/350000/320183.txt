<DOC>
<DOCNO> 320183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/guncel/agun.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elebaşının babası da sahte votkacı 
</HEADLINE>
<TEXT>


İstanbul'da ölü bulunan 2 kişinin cesedi sahte rakı şüphesiyle Adli Tıp'a kaldırıldı. Firarda olan elebaşının babası da sahte votka imalatçısı çıktı 

ŞAKİR AYDIN - ELVAN EZBER - DİNÇER ŞEREF - OSMAN KARA - GÜRKAN AKGÜNEŞ İstanbul 

İstanbul'da, sahte rakıdan ölenlerin sayısı 7'ye, zehirlendikleri için hastaneye kaldırılanların sayısı da 12'si ağır olmak üzere 35'e yükseldi. Pendik ve Bağcılar'da ölü bulunan 2 kişinin cesedi de sahte rakı şüphesiyle Adli Tıp Kurumu'na kaldırıldı. Gözaltına alınanların sayısı 11'i bulurken, elebaşı olduğu öne sürülen firari zanlının babasının da sahte rakı ve votka üretmekten sabıkasının olduğu belirlendi. Ayazaağa'da bir eve yapılan baskında satışa hazır 43 rakı şişesi, 700 boş şişe, kapak basma makinası ve çok sayıda filigram ele geçirildi. 
Bayrampaşa'daki otoparkta imal edilen sahte rakıların ölüm ve zehirlenmelere neden olması nedeniyle başlatılan soruşturma kapsamında, imalathanenin elektrik tesisatını yaptığı gerekçesiyle aranan Aşkın Gökkul yakalandı. Gaziosmanpaşa'daki bir büfeden aldığı sahte rakıyı içince rahatsızlanan ve kaldırıldığı hastanede tedaviye alınan Erdinç Yavuziç'in şik yeti üzerine büfe sahibi Fikret Tunç da gözaltına alındı. 

Sahte votka da imal etmiş 
Sahte rakı imalatı ve dağıtımına katıldıkları belirtilen Ertan Şabudak, Turgay Kaya ve Cihan Tüfekçi'nin arandığı bildirildi. Gebze'de 2 yıl önce düzenlenen operasyonda 3000 adet sahte rakıyla yakalanan Şabudak'ın babası Hayrettin Şabudak'ın da 1980, 1981, 1998 ve 2003'te sahte rakı ve votka imal etmek suçundan sabıka kaydı olduğu belirlendi. Sorguları süren sahte rakı imalatçısı eski Tekel çalışanı Avni Kaptan ve dağıtımı üstlenen eski Tekel çalışanı Ercüment İnan, Gaziosmanpaşa'daki büfelerinde sahte rakı satan Mesut ve Mehmet Simsar kardeşler, Dem Restoran'ın mesul müdürü Hasan Altındal ile Atilla Bayramoğlu ve Uğur Gökkul'un da aralarında bulunduğu 11 kişinin bugün adliyeye sevk edilmesi bekleniyor. Gözaltındaki uzman çavuş Bekir Çığcı inzibatta, nezarette fenalaşınca hastaneye kaldırılan Tanju Kelkit ise yoğun bakımda tutuluyor. 
Sahte rakıların kenar mahallelerdeki bakkal ve büfelere satıldığı belirlendi. Zanlıların, "Elimizde eski mal var. Bunları yüzde 18 KDV almadan vereceğiz. Çek de kabul ederiz" dedikleri öne sürüldü. 

Malatya'dan 2 ton çıktı 

Malatya İl Jandarma Komutanlığı'na bağlı ekipler, Yeşilyurt ilçesine bağlı Seyituşağı Köyü'nde 2 evde arama yaptı. Aramada bidonlara doldurulmuş 2 ton sahte rakı ele geçirildi. Bidonlardaki sahte rakılar, Malatya Jandarma İl Komutanlığı'na götürülürken, Hasan Hanbay ve Kalender Doğan ile rakıları pazarlama hazırlığı yapan Tekel bayii Mustafa Doğan gözaltına alındı. Bursa'da rakı içtikten Hüseyin Yaşayanlar 31 rahatsızlanarak hastaneye kaldırıldı.Tüketici Hakları Derneği Gaziantep Şube Başkanı Bülent Yılmaz, "Rakıların toplatılarak gerekli incelemelerinin yapılmasını istiyoruz" dedi. Antalya'da, Jandarma ile polisin ortak operasyonunda, M.D.B.'nin kullandığı kamyonda, meyve-sebze kasalarının altına gizlenmiş 362 koli sahte rakı bulundu. 

Sahte rakıdan ölenler 

Pazartesi Ali Gökten 
Şafak Hastanesi , 
Salih Eğridereli 
Haseki Hastanesi 
Salı Selahattin Nilidar Şişli Etfal 
Abbas Avcı Amerikan Hastanesi 
Çarşamba Yaşar Gözümoğlu 
Okmeydanı Eğ. Arş. Hastanesi , 
Ruknettin Özgün Evinde , 
Mehmet Atagün Aracının içinde 

Şüpheli ölümlerin listesi 

Cumartesi Hasan Bayramoğlu 
Pazartesi Ali Vural Yurdakul 
Vakıf Gureba 
Reşat Küçükyüce Evinde 
Salı Cumali Çetin 
Özel Avcılar Hastanesi 

'ÖTV artışı tetikledi' 

Tekel'in Alkollü İçkiler bölümünü geçen yıl 315 milyon dolara satın alan Mey İçki Sanayi CEO'su Galip Yorgancıoğlu, 2 yıl içinde 4 kere yapılan ÖTV artışlarının sektörü sahte üreticiler için cazip hale getirdiğini belirtti ve şöyle dedi "Bu tür olaylar önceki yıllarda da oldu. Yakalananlar ellerini kollarını sallayarak çıktı. Bu tip 100'ün üzerinde davamız var" dedi. 

Asker uğurlama eğlencesinde öldü 

Dün hayatını kaybeden Yaşar Gözümoğlu'nun, 25 Şubat'ta oğlunu askere gönderirken eğlence düzenlediği, burada sahte rakıyı arkadaşlarıyla içtikten sonra rahatsızlandığı belirtildi. Otomobilinde ölü bulunan Mehmet Atagün'ün rakı koktuğu saptandı. Ruknettin Özgün de Gaziosmanpaşa'daki evinde öldü. Özgün ve Atagün, polis kayıtlarına "sahte rakıdan" öldükleri şeklinde geçti.Ali Vural Yurdakul ve Reşat Küçükyüce, pazar günü Dem Restoran'da rakı masasına oturup geç saatlere kadar sohbet ettiler. Evlerine dönen Yurdakul, fenalaşınca kaldırıldığı Vakıf Gureba Hastanesi'nde öldü. Gaziosmanpaşa'daki evine giden Küçükyüce de aynı saatlerde fenalaşıp öldü. Bağcılar'da Ruknettin Özgün'den haber alamayan yakınları, evinde yanında rakı şişesi bulunan Özgün'ün cesediyle karşılaştı. Tedavi gören Osman Gök de bir arkadaşının kendisine verdiği rakıdan zehirlendiğini belirterek, "Şekerimsi bir tadı vardı ve rengi bulanıktı" dedi. 

Rakıyla cinayetin cezası 4 yıl 

NEZİH GÜROL İstanbul 
Manisa'nın Saruhan ilçesi Dilek beldesinde imal ettiği sahte rakıyla ağabeyinin ölümüne, 17 kişinin de zehirlenmesine neden olan Erdoğan Kaya, "tedbirsizlik ve dikkatsizlik sonucu" ölüme neden olmak suçundan sadece 4 yıl ceza aldı. Kaya, "kaçak rakı imal etmek ve satmaktan" 1 yıl, Türk Ticaret Kanunu'na muhalefet ederek markaları izinsiz kullanmaktan da 1 ay hapse mahk m edildi. Saruhanlı Asliye Ceza Mahkemesi 16 Ekim 2004'te verdiği kararda toplam 5 yıl 1 ay hapis, 704 YTL ağır para eczası alan sanığa 3 ayrı suçtan da indirim uygulamadı. 

Bilyeli kapak önerisi 

EFE RAKI'yı üreten Elda'nın Yönetim Kurulu Başkanı Ekrem Demirtaş, sahteciliğe karşı önlem için özel kapak ürettirdiklerini belirterek şöyle dedi "Geri doldurmayı engelleyen bu kapak bilyeli. Yabancı bir şirket sadece bize üretiyor. Söküp takma imkanı yok." 


</TEXT>
</DOC>
