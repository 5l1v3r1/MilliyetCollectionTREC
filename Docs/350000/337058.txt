<DOC>
<DOCNO> 337058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy39.html </URL>
<DATE> 2005/04/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP'li Cemal Kaya'nın istifası TBMM Genel Kurulu'nda kabul edildi 
</HEADLINE>
<TEXT>

     AK Parti Ağrı milletvekili Cemal Kaya'nın milletvekilliği düştü. 
     TBMM Genel Kurulu'nda, milletvekilliğinden istifa eden Kaya için oylama yapıldı. Birleşimi yöneten Başkanvekili İsmail Alptekin, Kaya'nın milletvekilliğinden istifasının Başkanlık Divanı tarafından "tespit edildiğini" ifade etti. 
     Kaya'nın istifa dilekçesinin okunmasının ardından oylamaya geçildi. Kaya'nın istifası, yapılan işarı oylama sonucu kabul edildi. 
     Oylamada, bazı milletvekilleri çekimser kalırken aralarında AK Parti'den Bingöl Milletvekili Mahfuz Güler, Batman Milletvekili Nezir Nasıroğlu, Ağrı Milletvekili Melik Özmen, Gaziantep Milletvekili Nurettin Aktaş, Diyarbakır Milletvekili Cavit Torun ve Bingöl Milletvekili Abdurrahman Anik'in da bulunduğu bazı milletvekilleri ret oyu kullandı. 
     Cemal Kaya, istifası ile yargı ile siyasetçi arasındaki korku duvarını yendiğini bildirerek, "Tarihe temiz toplum için öncülük yaparak geçmek bana nasip oldu. Bu inşallah başka milletvekillerine de nasip olsun" dedi. 
     Kaya, milletvekilliğinden istifası TBMM Genel Kurulu'nda kabul edildikten sonra Parlamento'da bir basın toplantısı düzenledi. CHP'den istifa ederek bağımsız kalan Şanlıurfa Milletvekili Turan Tüysüz'ün de izlediği basın toplantısında Kaya, TBMM'nin demokratik iradesini göstererek bir ilki gerçekleştirdiğini ve istifasını kabul ettiğini söyledi. Bu kararlarından dolayı tüm milletvekillerini kutlayan Kaya, sözlerini şöyle sürdürdü 
     "Temiz siyasetin başlangıcı bu Meclis'e nasip oldu. Milletvekili zırhından kurtararak sanık milletvekili Cemal Kaya yerine vatandaş Cemal Kaya'yı yargı önüne gönderdikleri için kendilerine teşekkür ediyorum. 
     Ben yargı ile siyasetçi arasındaki korku duvarını yendim. Sanık milletvekili olarak mahkemenin karşısına çıkmaktansa milletin onurunu koruyarak vatandaş Cemal Kaya olarak gitmeyi uygun gördüm. Bu Türk demokrasisi adına önemli bir adımdır, milletin siyasetçiye güveni açısından önemli bir adımdır. Türk siyasi tarihinde yeni bir başlangıç olması açısından önemli bir adımdır. Siyasetçinin de hukuka inanması açısından önemli bir adımdır. Siyasetçi yargıya güvendiğinde halk da inanır. Hukuka güven, siyasetçiler aracılığıyla vatandaşa da iletilmiş olacaktır. Biz yargıdan çekindiğimiz sürece bu ülkenin insanları, demokratik toplumu daha iyi bir yere getiremez. Bu nedenle vatandaş Cemal Kaya olarak yargıya gitmeyi daha uygun gördüm." Tarihe temiz toplum için öncülük yaparak geçmenin kendisine nasip olduğunu kaydeden Kaya, "Bu inşallah başka milletvekillerine de nasip olsun" diye konuştu. 
     
     "BAYKAL MİLLETVEKİLİ MAHMUT'A BAKSIN" 

     CHP Genel Başkanı Deniz Baykal'ın 1.5 yıldan bu yana kendisi üzerinden siyaset yaptığını, "Olanı olmayanı" söylediğini ifade eden Kaya, "Temiz toplum vaadeden, sosyal demokrasiden temiz siyasetten bahseden Sayın Baykal artık vatandaş Cemal'i bıraksın, milletvekili Mahmut'a baksın" dedi. 
     "Baykal'ın sağında da yolsuzluk var, solunda da yolsuzluk var" iddiasında bulunan Kaya, 28 Mart 2005 tarihinde Silvan Cumhuriyet Savcılığı tarafından CHP Genel Saymanı ve Şanlıurfa Milletvekili Mahmut Yıldız hakkında "Sahte belge ve bilgileri kullanmak suretiyle devleti dolandırmak, haksız kazanç sağlamak" iddiasıyla fezleke hazırladığını söyledi. Basın mensuplarına fezlekeyi gösteren Kaya, "Vatandaş Cemal yargıya gitti sayın Baykal, vatandaş Mahmut'u da sağına soluna saklamadan, oraya buraya kıvırma yapmadan yargıya göndersin. Artık şişe açıldı, cin dışarıya çıktı" dedi. Mahmut Yıldız'ın 18 milyon dolarlık iş aldığını, hakkında fezlekenin hazırlandığını, iddia edildiği gibi işin taşeronu değil, müteahhidi olduğunu ifade eden Kaya, "Mahmut Yıldız benim gibi düz milletvekili de değil. CHP'nin üç numaralı adamı, paranın babası" diye konuştu. 
     
     "TUTUKLANMAKTAN KORKMUYORUM" 

     Milletvekili seçildiği günden daha mutlu ve heyecanlı olduğunu belirten Kaya, hiç üzülmediğini söyledi. 
     Bir gazetecinin "Tutuklanmaktan korkmuyor musunuz " sorusuna Kaya, "Tutuklanmaktan korksaydım milletvekili zırhına bürünürdüm" karşılığını verdi. 
     Kaya'nın milletvekilliğinin düşmesiyle TBMM'deki sandalye dağılımı şu şekilde değişti 
     

AK Parti....356 CHP.........162 ANAP.........10 DYP...........7 SHP...........5 HYP...........1 Bağımsız......7 Boş...........2      
</TEXT>
</DOC>
