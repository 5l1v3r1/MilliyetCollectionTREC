<DOC>
<DOCNO> 346511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur46.html </URL>
<DATE> 2005/05/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Üzgün öğrenci uzun süre ağlayınca okulda mahsur kaldı... 
</HEADLINE>
<TEXT>

     Van’da bir ilköğretim okulu öğrencisi öğretmeninin sorduğu soruyu yanıtlayamadığı için uzun süre sınıfta ağlayınca, okulun kapandığını fark etmeyerek mahsur kaldı. 
     Edinilen bilgiye göre, Hilmi Irak İlköğretim Okulu 4. sınıf öğrencisi Aynur Battal, son derste öğretmenin sorduğu soruyu doğru cevaplayamadı. Bunun üzerine sınıf arkadaşlarının gülmesine üzülen Aynur, sırasında ağlamaya başladı. Zilin çaldığını ve diğer arkadaşlarının sınıfı boşalttığını fark edemeyen Aynur, okulun kapılarının kapatılmasının ardından içeride kaldı. 
     Yeğeninin eve gelmemesinden endişelenen amca Yusuf Battal, okula gitti. Aynur’un bağırdığını duyan ve içeride kaldığını anlayan amca, polise haber verdi. 
     Olay yerine gelen polis ekipleri okul yetkililerini bularak, küçük kızı mahsur kaldığı sınıftan çıkardılar. 
     
</TEXT>
</DOC>
