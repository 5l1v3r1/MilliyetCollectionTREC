<DOC>
<DOCNO> 304683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo13.html </URL>
<DATE> 2005/01/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe kanatlardan ortalara gol çalışması yaptı... 
</HEADLINE>
<TEXT>

     Fenerbahçe, Birinci Süper Futbol Ligi'nin ikinci yarı hazırlıklarını, kamp yaptığı Belek'te sürdürdü. 
     Teknik Direktör Christoph Daum yönetiminde, takımın kaldığı otelin sahasında gerçekleştirilen idmana kondisyon çalışması ile başlayan sarı-lacivertliler, daha sonra pas ve kanatlardan ortalarla gol çalışması yaptı. İdmanın son bölümünde Daum, futbolcularına taktik ağırlıklı çift kale maç oynattı. 
     Alman teknik adam, özellikle kanat akınlarının yapıldığı çalışmada, oyunu sık sık keserek, futbolcularından isabetli ortalar yapmalarını istedi. 
     Sarı-lacivertliler, sabah erken saatlerde ise otelin salonunda ağırlık çalışması yaptı. 
     
     SERHAT İDMANDA 
     Sakatlığı nedeniyle dünkü antrenmanda takımdan ayrı çalışan Serhat, bugün takımla birlikte çalışmaya katıldı. 
     Sakatlığı süren Deniz ise takımdan ayrı fizyoterapistler eşliğinde çalışırken, Kemal, önlem amacıyla çift kale maçta oynamadı. 
     
     BREZİLYALILAR BU KEZ ERKEN GELDİ 
     Fenerbahçe'de dünkü antrenmana geç katılan Brezilyalı futbolcular Alex, Nobre, Aurelio ve Luciano, bugünkü antrenmanda, sahaya ilk gelen futbolcular oldu. 
     Brezilyalılar idmandan yaklaşık 15 dakika önce sahaya çıkarak, takım arkadaşları ve Teknik Direktör Daum'un gelmesini bekledi. 
     Bu arada antrenman öncesi antrenör Ronald Koch, futbolcuları saha ortasında toplayarak, önce alkış, sonra ''Fenerbahçe'' diye tezahürat yaptırarak, motive etti. 
     
     MASKOT DIŞARI 
     Antrenman sırasında otel maskotunun sahaya girmesi Daum'u kızdırdı. 
     Saha kenarında yürüyen maskot, Daum'un talimatıyla, tercüman Murat Kuş'un devreye girmesi sonucu sahadan çıkarıldı. 
     Sarı-lacivertliler, bu akşam yapacakları antrenmanla ikinci yarı hazırlıklarını sürdürecek. 
     
</TEXT>
</DOC>
