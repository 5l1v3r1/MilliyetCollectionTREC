<DOC>
<DOCNO> 349502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas22.html </URL>
<DATE> 2005/06/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yılmaz Erdoğan'dan kapkaç ve hırsızlık filmi... 
</HEADLINE>
<TEXT>

     Tiyatro sanatçısı ve yönetmen Yılmaz Erdoğan, kapkaç ve hırsızlık olaylarını işleyeceği "Organize İşler" adlı filmi için İstanbul Emniyet Müdürü Celalettin Cerrah’tan yardım istedi. 
     Vatan Caddesi’ndeki İstanbul Emniyet Müdürlüğü’ne gelen Erdoğan, Emniyet Müdürü Celalettin Cerrah’ı makamında ziyaret etti. 
     Ziyaret sırasında konuşan Yılmaz Erdoğan, projesi hazır olan ve 19 Haziran’da çekimlerine başlanacak "Organize İşler" adlı sinema filminde, kapkaç ve hırsızlık olaylarını konu edeceğini bildirdi. 
     Kendisinin de filmde kapkaç ve hırsızlık olaylarını organize eden bir çete liderini canlandıracağını belirten Erdoğan, "Senaryoyu canlandırmak için gerekli çalışmaları yaptık. 19 Haziran’da çekimlerine başlayacağımız sinema filmi için gerekli izinleri almak, kapkaç ile hırsızlık olaylarına yönelik çalışmalar hakkında da bilgi sahibi olmak istedik" dedi. 
     Erdoğan’ın projesini desteklediklerini ifade eden İstanbul Emniyet Müdürü Celalettin Cerrah da, "Dizi ve filmlerin kamuoyunda büyük etkisi var. Kapkaç ve hırsızlık olaylarını içeren söz konusu filmi, iyinin kötünün ortaya konulması ve vatandaşların bilinçlendirilerek aydınlatılması yönünde destekliyorum" şeklinde konuştu. 
     
</TEXT>
</DOC>
