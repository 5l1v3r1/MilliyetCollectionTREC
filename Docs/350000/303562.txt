<DOC>
<DOCNO> 303562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yasam/yas01.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırpıla kırpıla ceza 'hafifledi' 
</HEADLINE>
<TEXT>


'Karını seviyorum' diyen kadını öldüren Yaşar Yardımcı için istenen 24 yıl ağır hapis, ağır tahrik ve iyi halden 6 yıl 8 aya indi 

ESRA ALUS İstanbul 

Fatih'te, eşiyle ilişkisi olduğu öne sürülen Yelda Yıldırım'ı bir yıl önce bıçaklayarak öldürdüğü iddiasıyla yargılanan Yaşar Hüseyin Yardımcı, 6 yıl 8 ay ağır hapis cezasına çarptırıldı. 
İstanbul 2. Ağır Ceza Mahkemesi'nde dün görülen duruşmaya, tutuklu sanık Yaşar Hüseyin Yardımcı katıldı. Son sözü sorulan Yardımcı, "Olayın bu aşamaya gelmesini istemezdim. Pişmanım" dedi. Yardımcı'yı kasten adam öldürmek suçundan önce 24 yıl ağır hapis cezasına çarptıran mahkeme heyeti, bu cezayı, ağır tahrik ve duruşmalardaki iyi hal gerekçesiyle 6 yıl 8 aya indirdi. 
Mahkeme Heyeti Başkanı Ahmet Ulucak ise sanığın eylemi meşru müdafaa sınırını aşarak gerçekleştirdiği düşüncesinde olduğunu, hükmün de buna göre kurulması gerektiğini belirterek, oy çokluğuyla verilen karara muhalif kaldı. 

11 yerinden bıçakladı 
İddianamede, eşiyle geçinemeyen Hülya Yardımcı'nın bir süre yanında kaldığı Yelda Yıldırım'ın, genç kadın evine döndükten sonra Yaşar Hüseyin Yardımcı'yı telefonla arayarak, "Hülya'yı seviyorum" dediği ve tehdit ettiği yer almıştı. Yıldırım'ın daha sonra Yardımcı çiftinin evine gittiği, tartıştığı Yaşar Hüseyin Yardımcı'ya tokat attığı ve bıçakla yaraladığı kaydedilen iddianamede, bunun üzerine vitrinin üzerinde duran bıçağı alan Yaşar Hüseyin Yardımcı'nın da Yıldırım'ı 11 yerinden bıçaklayarak öldürdüğü belirtiliyordu. 

Avukat 1.5 yıl yatar 
Sanık Yardımcı'nın avukatı İshak Kuşooğulları ise, temyize gideceklerini belirterek, şöyle konuştu "Müvekkilime iddianame doğrultusunda ceza verilmiştir. Suçu ağır tahrik altında işlediğini anlatıyor. Savcı, mütalaasında olayın meşru müdafaa sınırlarında işlendiğini kaydetti. Mahkeme ise oyçokluğuyla karar verdi. Ceza Yargıtay'da onanırsa müvekkilim yaklaşık 1.5 yıl daha cezaevinde yatacak." 




</TEXT>
</DOC>
