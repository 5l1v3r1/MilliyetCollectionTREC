<DOC>
<DOCNO> 304425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur03.html </URL>
<DATE> 2005/01/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Yasak aşk bebeği sokağa terk edildi 
</HEADLINE>
<TEXT>

     Enis YILDIRIM DHA 

TRABZON'un Gülbaharhatun Mahallesi'nde 3 gün önce sokağa terk edilen bebeğin annesinin 17 yaşındaki B.Y. olduğu ortaya çıktı. Bebeğin bir yıl önce tanışıp aşık olduğu Ü.B.'den olduğunu belirten B.Y. "Beni terk edince, çocuğu doğurduktan sonra bir evin önüne bırakıp kaçtım'' dedi. 
     Gülbaharhatun Mahallesi'nde, Türkan Bak tarafından sokakta bir evin önünde terkedilmiş halde bulunan ve polise teslim edilen erkek bebek, Trabzon Doğum Hastanesi'nde sağlık kontrolünden geçirildikten sonra Çamlık Çocuk Yuvası'na teslim edildi. 
     Bebeğin ailesini araştıran polis, 3 gün önce Doğum Hastanesi'nde bir erkek bebek dünyaya getiren B.Y.'ye ulaştı. Trabzon Emniyet Müdürlüğü Çocuk Şubesi'ne getirilen B.Y., ifadesinde bebeği kendisinin terk ettiğini söyledi. Bir yıl önce tanıştığı Ü.B.'ye aşık olduğunu ve rızası ile cinsel ilişkiye girdiğini belirten B.Y. "Ü.B.'den 6 ay önce ayrıldım. Bu nedenle, doğumdan sonra bebeği bir evin önüne bırakıp kaçtım'' dedi. 
     Anne ve babasının ayrı olduğunu ve annesi ile birlikte yaşadığını belirten B.Y., daha sonra Trabzon Cumhuriyet Savcılığı'nda verdiği ifadenin ardından serbest bırakıldı. Bebeğin babası olduğu ileri sürülen Ü.B. bulunamazken, bebeğin annesine teslim edilip edilmeyeceğiyle ilgili kararı, Sosyal Hizmetler İl Müdürlüğü'nün vereceği bildirildi. 
     
</TEXT>
</DOC>
