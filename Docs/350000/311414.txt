<DOC>
<DOCNO> 311414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo41.html </URL>
<DATE> 2005/02/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Anelka ilk antrenmanına çıktı... 
</HEADLINE>
<TEXT>

     Fenerbahçe'nin yeni transferi Nicolas Anelka, bugün sarı-lacivertli takımdaki ilk antrenmanına çıktı. 
     Fenerbahçe ile dün sözleşme imzalayan Fransız futbolcu, bugün Samandıra Tesisleri'ne gelerek, antrenör Roland Koch eşliğinde ilk çalışmasını yaptı. 
     Anelka, 1.5 saat süren antrenmanda sahada koşu yaptıktan sonra bir süre salonda çalıştı. Fransız futbolcu, çalışmanın son bölümünde sahada Koch gözetiminde topla idman yaptı. 
     Tesisleri de gezen Anelka'nın, takım izinli olmasına rağmen kendisiyle tanışmak için gelen kaptan Ümit ile bir süre sohbet ettiği ve takım hakkında bilgi aldığı bildirildi. Fransız futbolcunun, tesislerde tedavisi devam eden Pierre Van Hooijdonk ile de bir süre sohbet ettiği kaydedildi. 
     Bugünü izinli geçiren Fenerbahçeli futbolcular, yarın yapacakları antrenmanla Samsunspor maçı hazırlıklarını sürdürecek. 

     
</TEXT>
</DOC>
