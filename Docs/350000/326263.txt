<DOC>
<DOCNO> 326263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko27.html </URL>
<DATE> 2005/03/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Derviş'in en büyük rakibi Barones 
</HEADLINE>
<TEXT>

     Birleşmiş Milletler'in en önemli örgütlerinden BM Kalkınma Programı BMKP-UNDP başkanlığı için önerilen altı kişi arasında en şanslı adayın Lordlar Kamarası Başkanı Barones Valeri Amos'un olduğu belirtildi. 
     BM Genel Sekreteri Kofi Annan, BMKP başkanlığı için aday adayı olarak gösterilenlerden aralarında eski Devlet Bakanı ve Dünya Bankası eski Başkan Yardımcısı Kemal Derviş'in de bulunduğu altı kişiyi seçti. 
     Altı aday arasında en şanslısının, İngiltere'nin önerdiği Lordlar Kamarası Başkanı Barones Valeri Amos olduğu kaydedildi. 
     Barones Amos'un, BMKP başkanlığından ayrılan Marc Malloch Brown'un desteğine sahip olduğuna dikkat çekiliyor. 
     BM sisteminin üçüncü en önemli görevi olarak değerlendirilen BMKP başkanlığı için BM Genel Sekreteri, örgüt üyesi ülkelerden aday göstermelerini istemişti. Önerilen kişiler arasında Annan, altı kişiyi seçmişti. 
     
</TEXT>
</DOC>
