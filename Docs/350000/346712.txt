<DOC>
<DOCNO> 346712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo02.html </URL>
<DATE> 2005/05/28/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Fenerbahçe'nin şampiyonluk turu sona erdi... 
</HEADLINE>
<TEXT>

     Birinci Süper Futbol Ligi’nin şampiyonu Fenerbahçe’nin Bağdat Caddesi’ndeki kutlamaları saah saatlerinde sona erdi. 
     Konya’dan döndükten sonra geç saatlerde otobüsle Bağdat Caddesi’ne giderek taraftarıyla buluşan sarı-lacivertli kafile, baştan sonra büyük coşku içinde geçen turunu Göztepe’de tamamladı. 
     Caddeyi dolduran binlerce taraftar nedeniyle üstü açık otobüsle sık sık durarak ilerleyen kafile, sabahın ilk ışıklarıyla Göztepe’ye ulaşabildi. 
     Meşalelerle renklenen gecede yüzlerce havai fişek atıldı. 
     
     GALATARAY’A GÖNDERME YAPTILAR 
     Futbolcular, taraftarların ezeli rakipleri Galatasaray’a gönderme yaptıkları tezahüratlara eşlik ettiler. 
     Taraftarlar, Galatasaray Kulübü Başkanı Özhan Canaydın aleyhine de küfürlü tezahüratlarda bulundular. 
     Sarı-lacivertliler, son olarak meşalelerin yakıldığı Göztepe’de taraftarlarla birlikte "Mihriban Türküsü"nü söyledi. 
     Otobüsün üzerinde şampiyonluk kupasını büyük bir coşkuyla kaldıran Teknik Direktör Christoph Daum’un, bir ara eline geçirdiği gömlekle kupayı silerek parlatmaya çalışması taraftarlardan alkış aldı. 
     Futbolcular, caddedeki tur boyunca taraftarların kendilerine otobüsün üzerine attığı forma ve bayrakları da imzaladılar. 
     Coşkulu kalabalıktan bir hayli terleyen bazı futbolcular ise üzerlerindeki elbiseleri çıkardı. 
     Balonlarla süslenmiş bir TIR üzerine kurulan müzik sistemiyle yol boyunca marşlar çalındı. Aynı zamanda bu araçtan, taraftarlara T-shirt dağıtıldı. 
     Kutlamalar Göztepe’de sona erdikten sonra Fenerbahçe kafilesi Samandıra Tesisleri’ne gitti. 
     
</TEXT>
</DOC>
