<DOC>
<DOCNO> 305689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/yazar/guclu.html </URL>
<DATE> 2005/01/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
8 yıllık temel eğitim, AKP ve CHP 
</HEADLINE>
<TEXT>


Sekiz yıllık temel eğitimin üzerinden uzun süre geçti. Artılarıyla eksileriyle, enine boyuna tartışılması zamanı geldi de geçiyor. Ama bu yapılacağına, herkes bir tarafından çekiştirmeye devam ediyor. 
AKP milletvekillerinin zaman zaman eleştirel yönde yaptıkları çıkışlara, CHP'den sert tepkiler geliyor. Tıpkı dün Mustafa Gazalcı'nın yaptığı açıklama gibi. Gazalcı, eğitim kökenli bir milletvekili ve TBMM Milli Eğitim Komisyonu üyesi. Konulara da vakıf. Açıklaması bu açıdan önemli. 
Önce kaygılarını birlikte okuyalım. Sonra da yorumuna geçelim 
"AKP gerçek yüzünü, Grup Başkan Vekili Sayın İrfan Gündüz'ün son günlerdeki açıklamalarıyla ortaya koyuyor. 
Sayın Gündüz, "Tarikatlar serbest olmalı" açıklamasından sonra şimdi de "8 yıllık kesintisiz zorunlu eğitim bir dayatmadır, imam hatip liselerinin önünü kesmek için çıkarılan yasanın Türkiye'nin önünü kestiğini" ileri sürmüştür. 
8 Yıllık Kesintisiz Zorunlu İlköğretim Yasası, 13-15 Mayıs 1996'da toplanan 15. Milli Eğitim Ş rası'nda MEŞ ve TBMM'de uzun tartışmalardan sonra yasalaştı. Yetmedi, Refah Partisi'nin o zamanki Genel Başkanı Sayın Necmettin Erbakan tarafından iptali için Anayasa Mahkemesi'ne götürüldü. Anayasa Mahkemesi 1998'de yürütmeyi durdurmayı, 2000 yılında da esastan bozmayı geniş gerekçelerle reddetti. 1997'de yasalaşan 8 yıllık zorunlu ilköğretim, kör topal da olsa, kimi zaman delinse de 8 yıldır uygulanıyor. Yararları sayılamayacak kadar çoktur. 
8 yıllık eğitimin kesintisizliğini delen, çocukların 5. sınıftan sonra yaz Kuran kurslarına gitmesini sağlayan genelgeler, Danıştay tarafından durduruldu. 
AKP 2.5 yıllık iktidarı döneminde laik ve bilimsel eğitim yapımızı dinselleştirmeye, eğitimi özelleştirmeye çalışıyor. Elinden gelse eğitimi tümüyle kamu hizmeti olmaktan çıkarıp tarikatlara bırakacaktır. 
Sayın Gündüz'ün açıklamaları da gösteriyor ki AKP 8 yıllık eğitimin kesintisizliğini bir türlü içine sindiremiyor. Bu konuda AKP'ce TBMM'ye verilmiş bir araştırma önergesi de var. 
1999'da yapılan 16. MEŞ'te 12 yıllık zorunlu eğitim kararı alındığı halde AKP iktidarı bunu bir türlü gündeme getirmemektedir. MEB, liseleri gelecek yıldan başlayarak 4 yıla çıkardığını söylüyor ama bütün çocuklar için 12 yıllık eğitimi zorunlu yapmıyor. Bunun altında ortaöğretimdeki ikili yapının kesintisizlikle ortadan kalkacağı kaygısı vardır. 
Kendi çocuklarını kolejlerde, yurtdışında okutanlar, ülke çocuklarının uzun süre nitelikli bilimsel eğitim almalarını engellemektedirler. 
Her şeye karşın Türkiye bir hukuk devletidir. AKP çoğunluğuna dayanarak her istediğini yapamaz. Anayasa'ya ve yasalarımıza göre ülke çocuklarının laik bilimsel eğitim almaları temel ilkedir. Laik Türkiye Cumhuriyeti'nin kuruluşundan bu yana uyguladığı bu anlayıştır. AKP'nin öğretim birliğini, laikliği bozmaya çalışan anlayışı hukuk devletinde geçit bulmayacaktır." 
Gazalcı'nın bu görüşlerine katılanların sayısı hiç de az değil. Ama abartılı bulunlar da bir o kadar çok. 
AKP, eğitimde maalesef yeterince başarılı olamadı. YÖK ve ÖSS'yi 2.5 yıldır sürüncemede bıraktı. Zaman zaman söylemleriyle yaptıkları birbiriyle örtüşmedi. İşte bu yüzden Gazalcı'nın üslubu çok sert. 
Özetin özeti Eğitim konusunda söylenecek her söz, enine boyuna düşünülmeden uluorta söylenmemelidir. Ben yaptım oldu ya da nasıl olsa buna da alışırlar mantığı, eğitimde ters teper .. 



</TEXT>
</DOC>
