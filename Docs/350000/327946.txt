<DOC>
<DOCNO> 327946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas23.html </URL>
<DATE> 2005/03/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Camiden "Ölmedi, özür dileriz" anonsu... 
</HEADLINE>
<TEXT>

     Antalya'nın Manavgat İlçesi'ndeki Merkez Camii'nden öldüğü yönünde anonsu yapılan kişinin, ölmediği anlaşılınca, yeniden anons yapılarak, vatandaşlardan özür dilendi. 
     AA muhabirinin edindiği bilgiye göre, Merkez Camii İmamı Ömer Tanrıverdi'nin yanına gelen bir genç, akrabasının öldüğünü belirterek, sela okunmasını istedi. İmam Tanrıverdi, gencin verdiği kağıtta ismi yazılı Osman Özbay için ölüm anonsu yaptı. 
     Manavgat'ta bir otobüs firması sahibi olan Osman Özbay'ı tanıyanlar, Özbay'ın işyerini aradılar. Ölümüyle ilgili sela verildiğini, kendisini telefonla arayan kişilerden öğrenen Özbay, Manavgat Müftülüğü yetkilileriyle bağlantıya geçti. 
     Bunun üzerine, Merkez Camii İmamı Ömer Tanrıverdi, ''Osman Özbay ölmemiştir, özür dileriz'' şeklinde yeni bir anons yapmak zorunda kaldı. 
     Manavgat Müftülüğü yetkilisi Mehmet Kurtdilek, AA muhabirine yaptığı açıklamada, geçtiğimiz günlerde benzer bir olayın Alanya'da da yaşandığını belirterek, tüm imam ve müezzinlere sela için gelen kişilerden ailenin telefonunu istemelerini söylediklerini kaydetti. 
     Kurtdilek, akrabasının öldüğünü belirterek sela verilmesini isteyen kişinin kimliğinin ise tespit edilemediğini söyledi. 
     
</TEXT>
</DOC>
