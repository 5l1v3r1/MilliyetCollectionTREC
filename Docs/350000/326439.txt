<DOC>
<DOCNO> 326439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas16.html </URL>
<DATE> 2005/03/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dev 'kedi' paniği 
</HEADLINE>
<TEXT>

     LONDRA DHA 

      İNGİLTERE'nin başkenti Londra'da, gün ortasında puma ya da panter benzeri bir hayvanın bir kişiye saldırması üzerine polis alarma geçti. 
     İngiltere'de adeta şehir efsanesi haline gelen dev kedi hikayelerini yeniden gündeme getiren olay, bu sabah kentin banliyölerinden Sydenham Park'ta yaşandı. Evinin bahçesinde kedi benzeri büyük bir hayvan gördüğünü belirten Anthony Holder, ne olduğunu anlamak için bahçeye çıktığında puma benzeri dev kedinin çalılıkların arasından fırlayarak kendisini yere yıktığını söyledi. Pençe ve dişlerini gösteren hayvanla kısa süre boğuştuğunu belirten Holder, "Benden çok daha güçlüydü. Kocaman bir hayvandı'' dedi. 
     Holder'ın telefonu üzerine olay yerine gelen polislerden birinin, Labrador cinsi bir köpeğin yarı boylarında bir kedi gördüğünü belirtildi. Bölgede devriye sayısını artıran polis, başıboş dolaşan dev kediye karşı da halkı uyardı. Polis hayvanın nereden gelmiş olabileceğini bulmak için kentteki hayvanat bahçeleriyle de temasa geçti. 
     Önceki yıllarda da İngiltere'nin çeşitli bölgelerinde dev kedilerin görüldüğü yönünde haberler çıkmış, ancak bu hayvanlar ile insanlar arasında 'sıcak temas' yaşanmamıştı. 
     
</TEXT>
</DOC>
