<DOC>
<DOCNO> 328784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/spo06.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Parasız girilmez 
</HEADLINE>
<TEXT>


İstanbul'da Formula 1'in ünlü pilotlarını yakından görüp, garajları ziyaret etmek isteyen şanslı azınlık, küçük bir servet ödeyecek. Örneğin Schumacher'le birlikte olmanın fiyatı 2300 Euro 


Formula 1 ayağımıza kadar gelmişken, ünlü pilotlarla bir kahve içip, pit garajlarında araçları yakından incelemek isteyenler, bu imkana İstanbul'da kavuşabilecek. Tabii bu hizmetin ciddi bir bedeli var. 
Örneğin Michael Schumacher ile tanışmak isteyen F1 tutkunları, 19 - 21 Ağustos'taki İstanbul GP'si için satışa çıkarılan 5 bin kişilik Paddock Club üyeliklerinden birini almak için üç günlük bedel olarak 2 bin 300 Euro'yu gözden çıkarması gerekecek. Sadece hafta sonu 2 bin 150 euro, pazar ise 1900 euro bedelle satılacak. "Buna değer" diyenlere sunulacak hizmetler bu kadarla sınırlı kalmayacak. 

VIP hizmet var 
VIP hizmetler içinde günboyu açık bar ve şampanya ikramı, özel şaraplı gourmet öğle yemeği, pit lane yürüyüşleri, özel park yeri, yarışı Vip Lounge'da izleme gibi ayrıcalıklar da bulunacak. Küçük gruplar için ise farklı imkanlar da sağlanabilecek. Ancak Türkiye'den bu şansı yakalayabilecek kişi sayısı sadece 500 olacak. Motor Sporları ve Organizasyon A.Ş Satış Pazarlama Müdürü Bülent Özerdim, 5 bin kişilik VIP tribünü için Türkiye'ye ayrılan kontenjanın 500 kişi olduğunu belirterek, "Geri kalan yerler ise takımlar ve yabancı davetliler için ayrılacak" dedi. Paddock Club bileti sahipleri, piste girip "Pit Walk" adı verilen takım garajı ziyaretlerine de katılacak, yarış öncesi tüm hazırlıkları çıplak gözle izleyecek. 

Çöl fırtınası 

Formula 1'de nefesler tutuldu, hafta sonunda yapılacak Bahreyn Grand Prix'si bekleniyor. Sezonun ilk iki yarışında tam bir hezimete uğrayan Ferrari'nin, yeni aracı F2005'i ilk kez kullanacağı Bahreyn'de alacağı sonuç, bir anlamda sezonun geri kalanı için fikir vermesi açısından büyük önem taşıyor. Öte yandan Melbourne ve Malezya'da zirveye çıkan Renault ile Malezya'da ilk kez kürsü sevinci yaşayan Toyota'nın "çöldeki" performansı da merakla gözleniyor. F2005'in hafta içinde testlerinden memnun kalan Michael Schumacher ve Rubens Barrichello, endişeli hayranlarına olumlu mesajlar gönderdi. 
Barrichello, "F2005 yarışa hazır. Ancak Bahreyn'deki tek korkumuz kum fırtınası. Birkaç kum zerresi bile aracı yoldan çıkarabilir veya motorun gücünü düşürebilir" diye konuştu. 

Başbakan desteği 

Recep Tayyip Erdoğan, İstanbul Otodrom Pisti'ni ziyaretinde Moto GP'ye kaynak bulunması için Büyükşehir Belediye Başkanı Topbaş'a talimat verdi 

Motorsiklette dünyanın en önemli organizasyonu olan Moto GP'nin takvimine giren ancak 4.5 milyon doları bulan teminat yatırılamadığı için ev sahipliği tehlikeye giren Motosiklet Federasyonu'nun imdadına Başbakan Recep Tayyip Erdoğan yetişti. 
Otodrom pisti inşaatını ziyareti sırasında Formula 1'in yanısıra Moto GP'nin de ülkemize gelmesinin önemine değinen ve genç yetenek Kenan Sofuoğlu'nun bu pistte mutlaka yarıştırılması gerektiğini söyleyen Erdoğan, Belediye Başkanı Kadir Topbaş'ın konuyla ilgilenmesini istedi. Topbaş da yatırımın en az yarısını belediye olarak karşılayarak dev organizasyonu İstanbul'a kazandıracaklarını ifade etti. 
Bu gelişme üzerine Gençlik ve Spor Genel Müdürü Mehmet Atalay da organizatör şirket Dorna'nın başkanı Carmello Espeleta'ya bir niyet mektubu gönderdi. 20 gün süre isteyen Atalay, bu süre içinde gerekli ödemenin yapılacağına ilişkin teminat mektubunun da yollanacağının garantisini verdi. 
Bu arada İtalya'nın da devreye girdiği ve yarışı İstanbul'un yerine Mugello pistinde yapılması için zemin yokladığı öğrenildi. 

Aslan piste çıkıyor 

Tek marka kupalarına farklı bir heyecan getiren Seat Cup, yeni pilotları ve yeni kurallarıyla hafta sonu İzmir Pınarpaşı Pisti'nde start alacak. Pistin 6 usta ismi Artuğ Aysal, Selim Erol, Ahmet Atay, Hakan Yangın, Kerem Güven ve Selim Özgörkey yeni sezonda Seat Leon Cupra R'ların pilot koltuğuna oturacak. 

Statta ralli 

2004 Atina Olimpiyatı'nın açılış ve kapanış törenleri ile atletizm yarışmalarına ev sahipliği yapan Olimpiyat Stadı, Acropolis Rallisi'nin Seyirci Özel Etabı'na hazırlanıyor. 65 bin kişilik stadın zemini piste dönüştürülecek ve 26 Haziran'daki yarışta büyük bir şov gerçekleşecek. Organizasyon komitesi, stattaki pistin çizimlerini dün kamuoyuna açıkladı. 

Haydi yaylaya 

Lassa Competus Keşif Konvoyu Doğu Karadeniz'i keşfedecek. Dört çekerli araçların katılacağı konvoy, Lassa çalışanları dışında Out Door tutkunlarına da açık olacak. Macera tutkunları yaşadıkları olayları www.competus.com.tr internet adresine gönderecekler. En ilginç keşif hikayesi yazan 8 katılımcı Lassa Competus Keşif Konvoyu'na katılabilecek. 

Nostaljik tur 

Klasik Otomobil Kulübü tarafından Hilton sponsorluğunda düzenlenen İstanbul Klasik Otomobil Rallisi, 2 - 3 Nisan'da yapılacak. Yarışmaya 50'ye yakın klasik oto katılacak. İstanbul - Silivri parkurunda gerçekleştirilecek ve klasiklerin gövde gösterisinde görsel bir şölene dönüşecek rallide yarışmacılar toplam 350 kilometre yol kat edecek. 

Jenson Button geliyor 

İSTANBUL Grand Prix'si yaklaştıkça, takımların Otodrom pistine ilgisi de artıyor. Sezona kötü başlayan ve ilk iki yarış sonunda hiç puan toplayamayan BAR Honda takımının genç yıldızı Jenson Button da İstanbul pistini görmek üzere 11 Nisan'da Türkiye'ye gelecek. 12 Nisan'da Honda CRV ile Otodrom pistinde tur atacak olan Button, aynı gün ülkemizden ayrılacak. 

Montoya'nın yerine Rosa 

MCLAREN, paskalya tatili sırasında tenis oynarken omzundan sakatlanan pilotu Juan Pablo Montoya'nın hafta sonu Bahreyn Grand Prix'sinde yer alamayacağını resmen açıklarken, Kolombiyalı yıldızın yerine koltuğa test sürücüsü Pedro de la Rosa oturacak. MP4 - 20 aracıyla iki bin kilometreyi aşkın bir test tecrübesi olan de la Rosa, "Bu şansı en iyi şekilde kullanmak istiyorum" dedi. 

Skoda Dinç'leşti 

2004 Türkiye Grup N Ralli Şampiyonu olan Hakan Dinç, 2005 sezonunda Skoda Octavia WRC ile yarışacak. Kale Oto Radyatörleri sponsorluğunda Türkiye Ralli Şampiyonası'na katılacak olan Hakan Dinç'in co-pilot koltuğuna Bülent Korzay oturacak. Octavia WRC'si, Skoda Fabrika Takımı tarafından revize edilen Dinç'e Atölye Kazaz servis verecek. 

Loeb'ün baba acısı 

2004 Dünya Ralli Şampiyonu Sebastien Loeb'in babası Guy Loeb, 56 yaşında hayatını kaybetti. Başarılı bir sporcu olan Guy Loeb, oğlu Sebastien'ı hem jimnastik, hem de otomobil sporları konusunda heveslendiren kişi olarak biliniyor. Baba oğul, geçen sene Fransa Rallisi'nde birlikte Sebastien Loeb'in şampiyonluğunu kutlamıştı. 



</TEXT>
</DOC>
