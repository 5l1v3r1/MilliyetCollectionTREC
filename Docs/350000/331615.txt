<DOC>
<DOCNO> 331615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/guncel/gun06.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Provokasyon komisyonu' 
</HEADLINE>
<TEXT>


Trabzon'da, savcılığın oluşturduğu çalışma grubu, çıkan olaylarla ilgili görüntüleri inceleyerek, saldırganları tespit edip polise bildirecek 

TOLGA ŞARDAN Ankara 

Trabzon'da bildiri dağıtırken "bayrak yakıldı" söylentileri üzerine linç edilmek istenen gençlerin tutuklanmasına rağmen, provokatörlere yönelik henüz işlem yapılmamasının kentteki olumsuz havadan kaynaklandığı belirtildi. Olayla ilgili görüntüleri izlemeye başlayan savcılık, olumsuz havanın dağılmasıyla sorumlular hakkında soruşturma başlatacak. 
Trabzon Emniyet Müdürlüğü Güvenlik Şubesi, olaylarla ilgili kendi kayıtlarının yanı sıra, ulusal ve yerel TV'lerdeki görüntülerin kayıtlarını da Cumhuriyet Başsavcılığı'na gönderdi. Savcılığın oluşturduğu çalışma grubunun, saldırıda bulunanları tespit ederek polise bildireceği, polisin de bu kişileri belirleyerek gözaltına alacağı ifade edildi. 

Hava dağılsın 
Adli soruşturmayla ilgili Milliyet'e bilgi veren bir emniyet yetkilisi, "Trabzon'daki hassasiyet devam ediyor. Emniyet olarak çalışmayı tamamladık, savcılığa gönderdik. Ancak savcılık, kentteki havanın dağılmasını bekleyecek. Bu durumda yeni gözaltı da gerginliğe neden olur. Hafta başından itibaren kimlik tespitine başlanacak" dedi. 


</TEXT>
</DOC>
