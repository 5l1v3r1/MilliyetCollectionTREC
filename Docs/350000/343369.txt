<DOC>
<DOCNO> 343369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo25.html </URL>
<DATE> 2005/05/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MHK Başkanı Özerten'den hakemlere sert mesaj... 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, göreve geldiklerinden bu yana iki hafta geçtiğini belirterek, "İki hafta göz açıp kapayıncaya kadar geçti. Şükürler olsun gayet iyi iki hafta geçirdik. Bu hafta da neticeye tesir eden hatalar olmadı" dedi. 
     Lütfi Kırdar Kongre ve Sergi Sarayı’nda haftalık basın toplantısı düzenleyen Özerten, hakemlerin giderek iyileşen bir performans gösterdiğini belirterek, "Her şeyden önce bu hakemlerimizi yetiştiren hakem hocalarımıza teşekkür etmek istiyorum. Hakemlerimizi yürekten kutluyorum, inşallah daha iyi günler olacak" diye konuştu. 
     Özerten, bugüne kadar sadece üst klasman hakemleriyle birlikte olma imkanına sahip olduğunu da kaydederek, kendilerini elinden geldiği kadar yüreklendirmeye çalıştığını söyledi. 
     "Hakemlerin zaten mangal gibi yürekleri olduğunu biliyorum" diyen Ufuk Özerten, sözlerini şöyle sürdürdü 
     "Ama daha cesaretli, daha yürekli olmalarını kendilerine söyledim. Her maçta benim ve kurumumuzun yüreğini arkalarında hissetmelerini istedim. Bu kısa sürede kimseye hakemliği öğretecek, onların da öğrenecek hali yok. Futbol hakemliğini hepsinin çok iyi bildiğine eminim." 
     
     "HAKEMLERİMİZ HER ŞEYİN EN İYİSİNE LAYIK" 

     MHK Başkanı Özerten, hakemlere karşı iyi davranılmasını istediklerini dile getirerek, "Onlar her şeyin en iyisine layık insanlar" dedi. 
     Hakemlerin son derece dürüst ve mert olduğunu vurgulayan Ufuk Özerten, şunları söyledi 
     "Hepsi kariyer ve karizma sahibi insanlar. Sahada gencecik duran hakemler, bazı insanlara çocuk gibi gelebilir. Ancak, Süper Lig maçlarında sahaya çıkan hakemlerimiz en az 10 yıl emekten sonra oraya gelir. Bunun da bilinmesi lazım." Özerten, lig maçlarının skorlarının kendilerini alakadar etmediğini dile getirerek, kendilerinin sadece 17 yaş altı milli takımının Hollanda’yı 2-0 yenerek Avrupa Şampiyonu olması ve A Milli Takımı’nın Yunanistan ile 4 Haziran’da oynayacağı Dünya Kupası maçının sonucu ile ilgilendiklerini kaydetti. 
     Hakemlerin sahaya başları dik çıkıp, sahadan da aynı şekilde ayrılmaları için her türlü fedakarlığı yapmakta kararlı olacaklarını kaydeden Ufuk Özerten, şöyle devam etti 
     "Biz hakemlerimize Kul hakkı yemeyin, yedirmeyin, böyle bir olaya aracı olmayın telkininde bulunduk. Hakemlerimizin bunu çok iyi anladığından eminim. Yalnız bu ara mevsim itibariyle hakem klasmanlarında değişiklikler, yani terfiler, tenziler oluyor. Bu konuda bütün kamuoyundan, dostlarımızdan ricam var. Bana ve arkadaşlarımıza kul hakkı yememize neden olacak bir takım telkinlerde bulunmaktan vazgeçin. En doğruyu biz yapalım, yanlış da yaparsak bu bizim yanlışımız olsun, faturayı da biz ödeyelim." Özerten, ne gibi bir telkinin geldiğinin sorulması üzerine de "Şurada çok iyi hakem var, şu çok iyi gözlemci olur, hakem olur şeklinde telkinlerde bulunuyor. O konuda çok titiziz, hatalı olursak kendimiz yapalım, başarılı olursak kendi gayretimizle başarılı olalım. 
     Bir takım prensiplerimiz var, bunları ezmeyelim" yanıtını verdi. 
     
     "DERBİ MAÇI HER HAKEM YÖNETEBİLİR" 

     Özerten, hafta sonunda oynanacak derbi maçı, her hakemin yönetebileceğini ifade etti. 
     Bütün hakemlere, her maç için hazır olmalarını söylediklerini kaydeden MHK Başkanı Özerten, şunları kaydetti 
     "Her hakemimizin, her maçı yönetebilecek durumda olduğuna inanıyorum. Ben ve kurul arkadaşlarımız en iyi atamayı yapma gayreti içinde olacağız. O maçta orta hakem, yardımcıları ve 4. hakem görev yapacak. Bu diğer hakem arkadaşlarımızın böyle bir maçı yönetmeye layık olmadıkları anlamına gelmez. Onların hepsi bu maçı yönetmeye layık. Nasıl bir şampiyon çıkıyorsa, bir hakem de o maçı yönetecektir. 
     Nasıl Türkiye Kupası maçında Serdal Tatlı’ya diğer hakemler yanında olduklarını hissettirdiler ise diğer hakem arkadaşları da bu maçı yönetecek arkadaşlarına destek verecektir. 
     Biz hakemler olarak birbirimize bağlı bir aile olmak zorundayız. 
     Ayrıca başarıya da ulaşmalıyız. Biz Türkiye’de sadece futbol maçlarını iyi yönettiğimiz takdirde, iyi bir tavır gösterdiğimiz zaman, bu sadece futbol maçlarıyla kalmayacaktır, Türkiye’nin her konusunda bir takım olumlu mesajlar buradan gidecektir, istenirse bazı şeyler yapılabiliyor mesajını buradan herkese vermeliyiz." Özerten, Fenerbahçe-Galatasaray derbisini yönetecek hakemi henüz belirlemediklerini de vurgulayarak, perşembe veya cuma günü önemli karşılaşmayı yönetecek hakemi açıklayacaklarını söyledi. 
     
     HAKEMLERE SERT MESAJ 

     Ufuk Özerten, bir basın mensubunun, "Kulüplerle çeşitli sorunlar yaşayan hakemlere bir daha görev verilmiyor, bu konuda sizin tutumunuz ne olacak" şeklindeki sorusu üzerine hakemlere gelecek sezon için sert mesajlar gönderdi. 
     Ligde son iki haftaya girdiklerini ve kendilerinin bitime 3 hafta kala görev devraldıklarını hatırlatan Özerten, şöyle konuştu 
     "Bu konudaki bazı problemleri, sıkıntıları biz de biliyoruz. 
     Kalan 2 hafta için bazı şeylere biz de riayet edeceğiz. Ama önümüzdeki sezondan itibaren kulübün istemediği hakem, hakemin istemediği kulüp, kulüple mahkemelik durumu gibi problemler olmayacak. Hiç bir kulübün hakem, hakemlerin kulüp seçme hakkı olmayacak. Ben bu konuda hakemlerimize kefilim. Türkiye’de amatör, profesyonel 5 bin civarında takım var. Hakemler hepsine eşit seviyede olacak, otoriter olacak, ama otorite gösterisi yapmayacak. Sadece dürüst ve adil olacak hakemler sahaya çıkabilecek. O’nun dışındakilerle biz kesinlikle yol ayrımında olacağız, bunu herkesin bilmesini istiyoruz." Şu ana kadar kendilerine fazla eleştiri gelmediğini ve bu hafta lig bazında en başarılı haftalardan birini yaşadıklarını kaydeden Ufuk Özerten, "Bazı ufak tefek hatalar olabilir, ama neticeye tesir eden bir hata tespit etmedim. Penaltı bir hakem yorumudur, FIFA da bunu söylüyor. Penaltılarda hakemler kendi yorumlarını sahaya yansıtacaktır. Hataların ve sürprizlerin bu kadar çok olması futbolu cazip kılıyor. Hata sonucu bir takım şampiyon da olabilir küme de düşebilir. Bunların hepsini olgunluk içinde karşılamak gerektiğini düşünüyorum" dedi. 
     Hakemlerin baskı altında olmamalarını sağlayacaklarını da kaydeden Özerten, sözlerini şöyle sürdürdü 
     "Yorum hataları muhakkak olacaktır. Hakemler saniyelik anlarda karar veriyorlar. Yapabileceğimiz şey onların maçlarda baskı altında olmamalarını sağlamaktır. Baskı algıyı zorlar, algının zorlanması da hataları getiriyor. Futbolda standart sağlamaz. Ancak, hakemler adaletli, güvenilir ve eşit mesafede olmak özelliğinde sabitlenecek." 
     
     "BASKILARLA KİMSE BENİ GÖNDEREMEZ" 

     Ufuk Özerten, bir basın mensubunun, "Sizden önce tuttuğu takımı açıklayan bir MHK Başkanı, baskılarla görevinden ayrılmak zorunda kaldı" demesi üzerine de "Benim hiçbir yere gitmeye niyetim yok, baskıyla filan da kimse beni bir yere gönderemez" ifadesini kullandı. 

     
</TEXT>
</DOC>
