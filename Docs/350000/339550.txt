<DOC>
<DOCNO> 339550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko43.html </URL>
<DATE> 2005/05/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Siemens Türkiye yatırım merkezi olarak büyük gelecek vaat ediyor 
</HEADLINE>
<TEXT>

     Siemens AG Yönetim Kurulu Başkanı Dr. Klaus Kleinfeld, "Türkiye bir yatırım merkezi olarak çok büyük gelecek vaat ediyor" dedi. 
     Kleinfeld, Türk-Alman Ekonomi Kongresi çerçevesinde düzenlenen "Yatırım, Üretim Ülkesi ve Pazar Olarak Türkiye" konulu oturumda yaptığı konuşmada, Türkiye’de çok sayıda insan istihdam ettiklerini ve geniş bir ürün yelpazesi sunduklarını ifade ederek, "Bu, ülkenin başarısı ile birlikte ilerlemekte" dedi. 
     Türkiye’de demiryolu tekniği, enerji, iletişim ağları, beyaz eşya gibi alanlarda faaliyetlerini başarıyla sürdürdüklerini vurgulayan Kleinfeld, Türkiye için imalat yaptıklarını ve daha çok ihracat için çalıştıklarını anlattı. Kleinfeld, şöyle devam etti 
     "Karşımıza şöyle bir soru çıkmaktadır bir firma bu alanların dışında ne gibi yatırımlara daha yönelebilir Mesela 2004 yılında muazzam bir yatırım yaptık, bu yatırımımızı yazılım firmasına yönlendirdik. 80 tane bu tür küçük firmamız var. Onun dışında beyaz eşya alanında, Volkswagen ile de onların yan sanayi olarak bir yatırımımız var. 
     Her ne açıdan bakarsak bakalım Türkiye bizim için önemli bir yatırım merkezidir ve pek çok faktör Türkiye’nin lehine bizim için konuşmaktadır." Türkiye’nin genç nüfusunun geleceğe yönelik enerji oluşturduğunu ifade eden Kleinfeld, Türkiye’nin yüzde 10’a yakın büyümesinin de önemli olduğunu vurgulayarak, "Bunun istikrarlı olması da bize Türkiye’yi çok cazip bir yatırım merkezi yapıyor’ diye konuştu. 
     
     "KOLLARI SIVAMAKLA YÜKÜMLÜYÜZ" 
     Kleinfeld, iki ülke arasıdaki duygusal bağların çok önemli olduğunu dile getirerek, şunları kaydetti 
     "Hiç kuşkusuz pazar fırsatlarının da bu ülkede çok zengin olması bizim için ilave faktör. Geçmişte bu çok olumlu bir pazardı. Ulaşım, enerji, iletişim, su, sağlık gibi bizim faaliyet gösterdiğimiz bütün bu alanlarda önümüzdeki yıllar açısından, kendimiz açısından herhangi bir problem görmüyoruz. Bunlar da bizi teşvik etmektedir. Biz şuna inanıyoruz, büyük bir işveren olarak, çalıştığınız yerde, iyi çerçeve şartları bulduğunuz yerde kendimiz de kolları sıvamak ve birtakım şeyler yapmakla yükümlüyüz." Siemens AG Başkanı Kleinfeld, konuşmasının sonunda, "Gerçekten Türkiye bir yatırım merkezi olarak çok büyük gelecek vaat etmektedir. 
     Siemens için de bu böyledir" diye konuştu. 
     
     "TÜRKİYE POLİTİK VE EKONOMİK İSTİKRARI YAKALADI" 
     Mercedes-Benz Türk Direktörler Kurulu Başkanı Till Becker de konuşmasında, 40 yıldır Türkiye’de olduklarını, 4 bin kişiyi istihdam ettiklerini ve hem Türk pazarı hem de dış pazarlar için otobüs ürettiklerini söyledi. 
     Türkiye’ye geçtiğimiz yıllarda yarım milyar avronun üzerinde yatırım yaptıklarını bildiren Becker, Türkiye’deki büyük pazar potansiyelinin burada yatırım yapmalarının önemli bir nedeni olduğunu vurguladı. 
     Türkiye’nin cazip bir yatırım ülkesi olduğunu belirten Becker, "Türkiye her zaman yüzünü Batı’ya açık tutmuş, kulağını da Doğu’ya vermiştir. Cazibesi bundan dolayı sürekli artıyor" diye konuştu. 
     Becker, Türkiye’de yıllardır yatırımlarını sürdürenlerin bugün artık meyvelerini toplamak durumunda olduğunu kaydetti. 
     Türkiye’de üretim açısından otomotiv sektörünün beşinci sırada olduğunu, sektörün muazzam bir gelişim kaydettiğini ifade eden Becker, Türkiye’nin 10 milyar dolar değerinde araç ihraç ettiğine, bunun 7 milyar dolarlık bölümünün Avrupa’ya yapıldığına dikkat çekti. 
     Türkiye’ye özgü bazı özellikler olduğunu açıklayan Becker, GSMH’nın sürekli arttığını belirtti. Becker, "Ama önemli olan hükümetin de istikrarlı olması. Sonunda Türkiye istikrarı hem politik hem de ekonomik alanda yakaladı" dedi. 
     
     "EN VASIFLI İŞÇİ TÜRKİYE’DE" 
     Becker, yabancı yatırımın önemini vurgularken, Türkiye’deki çalışanların yüksek vasıflı olduğunun altını çizdi. 
     Becker, "Çalıştığım 5 ülke içinde en değerli, en vasıflı işçi kalitesi Türkiye’de. Dünyaya açık ve çalışkan bir işgücü. Bu sayede de Almanya standartlarına uyan kaliteye ulaştık" şeklinde konuştu. 
     Türkiye’de önümüzdeki yıllarda yabancı yatırımın artacağından emin olduğunu söyleyen Becker, "Türkiye’ye 2 milyar dolar geliyor ama yeterli değil. 30-35 milyar doları bulmalı" dedi. 
     Becker, burada hükümetin inisiyatifinin önemli olduğunu dile getirerek, İstanbul’da yapılan Yatırım Danışma Konseyi toplantısı sırasında hükümetin, katılımcıların söylediklerine kulak verdiğini sözlerine ekledi. 
     
</TEXT>
</DOC>
