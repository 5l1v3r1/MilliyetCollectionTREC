<DOC>
<DOCNO> 332709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur55.html </URL>
<DATE> 2005/04/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Çanakkale Boğazı'na fuel oil sızdıran gemiye 32 bin YTL ceza .. 
</HEADLINE>
<TEXT>

     Çanakkale Boğazı açıklarında geçtiğimiz hafta meydana gelen gemi kazasının ardından denize 15 metrik ton fuel oil sızdırdığı belirlenen Panama bandıralı''MSC Roberta'' adlı gemiye, 32 bin YTL ceza kesildiği bildirildi. 
     Çanakkale Valiliği'nden yapılan yazılı açıklamada, Panama bandıralı MSC Roberta ile Yunan bandıralı Aegean Wind adlı gemilerin çevresinde yapılan incelemede, Gelibolu Limanı'nda yaklaşık 1.5 mil açıkta bulunan MSC Roberta adlı geminin yara alan tankındaki 480 metrik ton yakıtın, 15 metrik tonunun denize döküldüğünün belirlendiği ifade edildi. 
     Çevreyi kirleterek, bazı deniz canlılarının ölümüne neden olan MSC Roberta adlı gemiye, 32 bin YTL para cezası kesildiği belirtildi. 
     Kirliliğin yayılmasını önlemek amacıyla kazazede geminin çevresine bariyer kurulduğu, deniz temizleme işleminin özel bir şirket tarafından yapılacağı kaydedildi. 
     
</TEXT>
</DOC>
