<DOC>
<DOCNO> 326461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/dunya/dun01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısırlı İslamcıların modeli AKP 
</HEADLINE>
<TEXT>


DIŞ HABERLER SERVİSİ 


Mısır'da yasadışı "Müslüman Kardeşler" Örgütü'nün eski üyelerinden Halid Zaafarani, Başbakan Recep Tayyip Erdoğan liderliğindeki Adalet ve Kalkınma Partisi'ni AKP model alarak bir parti kurdu. Zaafarani ve dava arkadaşları, partilerine de AKP'den esinlenerek, "Reform, Adalet ve Kalkınma Partisi" RAKP adını koydu. 
Reuters'a konuşan Zaafarani, "Biz dinci bir parti değiliz" diyerek, AKP sözcülerinin iktidara gelmeden önce çok sık başvurdukları bir söylemi benimsiyor. Zaafarani, "Partimizin dayanağı, adalet ve din üzerine inşa edilen İslam kültürüdür" diyerek dine politik bir vurgu yapmaktan kaçınıyor. Mısır'da İslamcı parti kurmak yasak. 
Zaafarani, "Türk modeline hayranlık duyuyoruz. Yaklaşımları pragmatik. Topluma hiçbir şey empoze etmeyeceğiz. Her şey referandumlarla teklif edilecek ve sivil toplum örgütleri tarafından tartışılacak" dedi. Zaafarani, parti platformunun, seçilmiş bir parlamento, çok partili sistem ve güçlerin ayrılığı temeli üzerinde olduğunu belirtti. 

Hıristiyanlar da var 
Zaafarani, partinin kurucuları arasında 10 da Kıpti Hıristiyan bulunduğunu açıklayarak, partisinin sadece Müslümanlara açık olmadığını vurguladı. Kıpti Hıristiyanlar, Mısır'ın 70 milyonluk nüfusunun yüzde 5 - 10'unu oluşturuyor. 
Zaafarani, RAKP'nin yasal faaliyete başlayabilmesi için Mısır Parlamentosu'nun üst kanadı Ş ra Konseyi'ne "siyaset lisansı" başvurusu yapacaklarını duyurdu. Konseye, bağlı bir komite, 10 yılı aşkın bir aradan sonra ilk kez geçtiğimiz yıl 2 partiye "siyaset lisansı" vermişti. Müslüman Kardeşler Örgütü üyeliği yüzünden 70'lerde 3 kez tutuklanan Zaafarani, Mısır'da eylülde düzenlenecek ilk çok adaylı devlet başkanlığı seçimlerine partisi adına katılmayı hedefliyor. 


</TEXT>
</DOC>
