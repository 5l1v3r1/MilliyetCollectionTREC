<DOC>
<DOCNO> 320429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur01.html </URL>
<DATE> 2005/03/03/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Türk aydınları Şam'da... 
</HEADLINE>
<TEXT>

     Suriye Göçmenler Bakanı Buseyne Şaban, Ortadoğu'nun bugün içinden geçtiği zor dönemde Müslümanlar olarak üzerlerine görevler bulunduğunu ve bu görevleri sevgi ve dayanışmayla yerine getirebileceklerini belirterek, Türk aydınların Şam'a yaptığı ziyaretin bu dayanışmanın bir göstergesi olduğunu söyledi. 
     Şaban, ABD'nin politikalarına karşı Suriye halkı ile dayanışma için sivil toplum kuruluşu Küresel Barış ve Adalet Koalisyonu ile birlikte Şam'a gezi organize eden Doğu Konferansı'nın başkanı Mehmet Bekaroğlu ile ortak basın toplantısı düzenledi. 
     Türk aydınlarının ziyaretinin kendilerini aslında şaşırtmadığını, ortak tarih ve köklü ilişkiler paylaştıkları Türk halkından bu dayanışmayı zaten beklediklerini ifade eden Şaban, Irak'taki savaşın başlamasından önce de Türkiye'nin resmi tutumunun bütün Arap ülkelerini sevindirdiğini ve duygularını ateşlediğini kaydetti. 
     Şaban, savaşların insanlığın lehine olmadığını kaydederek, Suriye'nin de Türkiye gibi, bölgenin istikrari ve barışı için çalıştığını ve bu çabalarını sürdüreceğini vurguladı. 
     Irak'taki savaşın bölgeye olumsuz etkilerinin halen sürdüğüne, ülkede hala ölümlerin devam ettiğine işaret eden Şaban, İslam'ın sanki sadece radikal unsurlardan ibaretmiş gibi düşünen kesimler olduğundan şikayet ederek, ''İslam, adalet ve sevgi dinidir, savaşın dini değildir'' dedi. 
     
     ''TÜRKİYE'YE HER ZAMAN GÜZEL DUYGULAR BESLEYECEĞİZ'' 
     Suriye halkı ve hükümetinin, Türkiye'ye karşı her zaman saygı ve güzel duygular besleyeceğini de ifade eden Şaban, Suriye Cumhurbaşkanı Beşşar Esad'ın sözüne işaret ederek, Suriye'nin Türkiye ile olan ilişkisini normal seviyenin üstüne, stratejik düzeye yükseltmeyi istediklerini belirtti. 
     Şaban, bazı basın yayın organlarında gördüklerine atıfta bulunarak, Suriye'ye yöneltilen baskıları yersiz olarak niteledi ve ülkesinin her zaman bir barış ülkesi olduğunu, uluslararası kanunlara saygı duyduğunu, insanlığa olan sevgisini hep göstereceğini, istikrar için çalışacağını ve haklarından da vazgeçmeyeceğini kaydetti. 
     ''Bugünlerde Ortadoğu'da yapmak istedikleri tek şey güç kanunudur. Bu yüzden varolan durumları altüst ediyorlar'' diye konuşan Şaban, Lübnan konusuna ilişkin olarak, Lübnan iç savaşı sırasında Suriye'nin çok fedakarlıklar gösterdiğini, Suriye ve Lübnan halkının ortak tarih, din ve coğrafyayı paylaştığını kaydetti. 
     Şaban, Lübnan'ın eski başbakanı Refik Hariri'yi öldüren güçlerin, bölgenin istikrarını istemeyen, bölgede yeniden bölünme ve düşmanlık yaratma duyguları ortaya çıkmasını isteyen kesimler olduğunu savundu. 
     
     ''GÜÇLÜ LÜBNAN GÜÇLÜ SURİYE DEMEK'' 
     Hariri'nin öldürülmesinden sonra, ''Suriye ve Lübnan üzerine baskıların arttığına'' işaret eden Şaban, ''Neden Suriye ve Lübnan diyoruz Çünkü güçlü Lübnan güçlü Suriye demek, zayıf Lübnan ise zayıf Suriye demektir'' ifadesini kullandı. 
     Şaban, bugün herkesin sadece Lübnan ve Suriye'den sözettiğini ve bunu da abartarak yaptığını, İsrail'in yaptıklarından ise hiç kimsenin sözetmediğine işaret ederek, ''Bu oyun çok tehlikelidir, çünkü bu oyunun amacı bölgedeki bütün halkları, ülkeleri parçalamak, küçük ülkelere dönüştürmektir'' diye konuştu. 
     Avrupalılar bugün ''tek bir kimlik'' sahibi olmaya calışırken, ABD'nin ise kendilerini bölmeye çalıştığını savunan Şaban, Arap ülkelerinin de eksikleri bulunduğunu, ancak bugün hiçbir ülkenin ''örnek ülke'' seviyesinde olmadığını kaydetti. Şaban, ''Bizi en çok şaşırtan şey, çok uzaklardan buraya gelen bazı güçler, halkımızı bizden daha çok sevdiklerini ifade ediyorlar'' dedi. 
     Büyük Ortadoğu Projesi'nin, ''birleşmiş bir bölge değil'', etnik ve dini olarak parçalanmış gruplar yaratmayı amaçladığını da öne süren Şaban, ''ABD bölgenin problemleriyle ilgilenecekse İsrail'in yaptıklarıyla da ilgilensin'' ifadesini kullandı. 
     Şaban, tüm dünyada entegrasyon hareketlerinin olduğu bir dönemde bölge ülkeleri arasında yakınlaşmanın önemini de vurguladı. 
     
     BEKAROĞLU 
     Doğu Konferansı Başkanı Bekaroğlu da, ''Suriye'ye yönelik yakın tehditten dolayı Şam'da olduklarını'' ifade ederek, otoriter rejimlere karşı olan tutumlarından vazgeçmediklerini, ancak ''bunlar bahane edilerek katliamlar yapılmasına karşı çıktıklarını'' belirtti. 
     Tamamen sivillerden oluştuklarını, hükümetle ilgilerinin olmadığını, bölgedeki sorunları görmezden gelemediklerini kaydeden Bekaroğlu, şöyle konuştu 
     ''ABD'nin bölgeye demokrasi getireceğinin tamamen yalan olduğuna inanıyoruz. Elbette demokrasiye, hak ve özgürlüklere ihtiyacımız var ama bunları kendimiz elde edeceğiz. ABD, Suriye'den Lübnan'ı terketmesini istiyor. Evet Suriye askerleri Lübnan'ı terketsin ama İsrail askerleri de Golan Tepeleri'ni, Filistin'in işgal edilmiş topraklarını terketsin. ABD askerleri Irak'ı, Afganistan'ı terketsin. Böyle çifte standart olmaz.'' Bekaroğlu, bir soru üzerine, bölgeye yönelik tehdidin sadece askeri bir saldırı şeklinde olmadığını, bölgenin ekonomik, siyasal ve kültürel olarak da kuşatılmış durumda olduğunu öne sürdü. 
     
</TEXT>
</DOC>
