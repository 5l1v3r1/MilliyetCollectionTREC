<DOC>
<DOCNO> 324378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko09.html </URL>
<DATE> 2005/03/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Petrol fiyatları rekor kırdı, OPEC üretimi artırmayı değerlendiriyor... 
</HEADLINE>
<TEXT>

     Petrol fiyatları, OPEC'in üretim kotasını günde 500,000 varil artırma kararının, talebin arzı zorladığı yönündeki kaygıları gidermemesi üzerine rekor seviyelere ulaştı. 
     ABD ham petrolü varil başına 56.69 dolar ile mayıs vadeli brent ham petrol de 55 dolar ile tüm zamanların en yüksek düzeyini gördü. 
     Günlük petrol üretimini 500 bin varil artıran Petrol İhraç Eden Ülkeler Örgütü'nün OPEC , gelecek hafta içinde ikinci bir artış konusunu gündeme getireceği bildirildi. 
     OPEC Başkanı ve Kuveyt Petrol Bakanı Şeyh Ahmed el Fahd el Sabah, fiyatların bugünkü rekor seviyede seyretmeye devam etmesi halinde, gelecek hafta üretimde yeni bir artış konusunda örgüt üyeleri arasında müzakerelere başlanacağını söyledi. 
     OPEC'in dün aldığı 500 bin varil artış kararının yeterli olacağına inandıklarını ifade eden Şeyh Ahmed, ''Gene de gerektiği takdirde bir 500 bin varil artış daha yapabiliriz. Bu bizim sorumluluğumuz'' dedi. 
     OPEC'in dün aldığı artış kararıyla dünya piyasasına sunduğu günlük petrol miktarı 27,5 milyon varile ulaştı. OPEC kaynakları, söz konusu fazladan 500 bin varil petrolün Nisan ayından itibaren piyasalara ulaşacağını bildiriyorlar. 

     
</TEXT>
</DOC>
