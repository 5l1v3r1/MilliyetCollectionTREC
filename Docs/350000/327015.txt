<DOC>
<DOCNO> 327015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko22.html </URL>
<DATE> 2005/03/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Motorlu taşıt sayısı artıyor... 
</HEADLINE>
<TEXT>

     Trafiğe kaydı yapılan motorlu taşıt sayısı, bu yılın Ocak ayında toplam 59 bin 718 adeti buldu. 
     Kaydı yapılan araçlar içinde yüzde 45.1'lik oranla, otomobil ilk sırada yer aldı. 
     DİE, 2005 Ocak ayı motorlu kara taşıtları istatistiğini açıkladı. 
     Buna göre, Ocak ayında trafiğe kaydı yapılan araçlar arasında otomobili, yüzde 29.7 ile kamyonet, yüzde 10.7 ile motosiklet, yüzde 5.1 ile kamyon izledi. Ocak'ta trafiğe kaydolan araçların yüzde 9.4'ünü ise minibüs, otobüs, yol ve iş makineleri ile özel amaçlı taşıtlar oluşturdu. 
     Söz konusu ayda, 12 bin 816 taşıtın ise trafikten kaydı silindi. 2004 yılı Ocak ayında ise 40 bin 518 adet taşıtın trafiğe kaydı yapılırken, 29 bin 587 taşıtın trafikten kaydı silinmişti. 
     Buna göre bu yıl Ocak ayı itibarıyla, geçen yılın aynı ayına göre trafiğe kaydı yapılan araç sayısı yüzde 47.4 artarken, kaydı silinen araç sayısı ise yüzde 56.7 oranında azalma gösterdi. 
     Söz konusu dönemde trafikte artan araç sayısı ise 2004 Ocak ayına göre yüzde 329.1 oranında artarak, 10 bin 931'den 46 bin 902'ye yükseldi. 
     Öte yandan Ocak'ta trafikten ilk defa tescil belgesi alan otomobillerin markalarına göre yüzde 14.5'ini Renault, yüzde 11.8'ini Hyundai, yüzde 9.7'sini Ford, yüzde 8.2'sini Opel, yüzde 6.7'sini Tofaş-Fiat, yüzde 6.5'ini Volkswagen, yüzde 6.1'ini Toyota, yüzde 5.4'ünü Honda, yüzde 4.8'ini Peugeot ve yüzde 26.3'ünü ise diğer markalar oluşturdu. 
     
</TEXT>
</DOC>
