<DOC>
<DOCNO> 339012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas04.html </URL>
<DATE> 2005/05/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şimdi, sigarayı bırakma zamanı... 
</HEADLINE>
<TEXT>

     Metin FERAH DHA 

      ABANT İzzet Baysal Üniversitesi Tıp Fakültesi Dekanı ve Kardiyoloji Anabilim Dalı Başkanı Prof. Dr. Cihangir Uyan, bahar aylarının sigarayı bırakabilmek için en uygun zaman olduğunu söyledi. 
     Sigaranın kalp hastalığı, inme ve kanser gibi hastalıklara neden olarak bir çok insanın ölümüne yol açtığını belirten Prof. Dr. Uyan, bu kötü sonuçlara rağmen erişkinlerin yüzde 25’nin halen sigara içmeye devam ettiğini söyledi. Tüm tütünlü ürünlerde bulunan nikotinin, eroin veya kokain gibi alışkanlık yapan maddeler grubuna girdiğini hatırlatan Prof.Dr. Uyan şöyle dedi 
     Nikotin içeren tütün ürünlerini kullanmayı bırakanlarda karamsarlık, kesintili uyku, alınganlık, sinirlilik, kızgınlık, endişe hali, konsantre olmada güçlük, kalp hızında azalma, iştah artması veya kilo alma gibi bir takım alışkanlığa bağlı hoşnutsuzluklar ortaya çıkmaktadır. İnsanların yaşam gücünü artıran, insanları kıpır kıpır yapan, insanları kabına sığamaz duruma getiren bahar günleri, sigarayı bırakabilmek için en uygun zamandır. Ciğerlerimizi nikotinle değil, temiz havayla dolduralım.ö 60’lı yaşlarda bile sigarayı bırakmanın yalnızca hayat kalitesini arttırmadığını ifade eden Prof. Dr. Uyan, sigarayı bırakanların ömürlerinin de içenlere oranla daha uzadığını söyledi. Prof. Dr. Uyan, Sigarayı bırakan bir kişinin kan basıncı, 20 dakika içinde, içilmeden önceki seviyelere döner. Vücuttaki karbonmonoksit seviyesi düşer, günler içinde koku ve tad alma duyusu düzelir. Sigarayı bırakan kişi kendine karşı saygınlık kazanırken, sigara almamakla da her gün maddi kazanç sağlamış olur. Sigarayı bırakan kişinin akciğer fonksiyonları 2- 3 ay içerisinde yüzde 30’a kadar düzelir, bir yıl içerisinde de kalp- damar hastalığı riski yüzde 50 azalır. 5- 15 yıl içerisinde felç riski hiç sigara içmeyenle eşitlenirken, çevresinde itibarı da artmış olurö sözleriyle sigara bırakmanın avantajlarını sıraladı. 
     
</TEXT>
</DOC>
