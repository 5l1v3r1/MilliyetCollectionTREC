<DOC>
<DOCNO> 336953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun39.html </URL>
<DATE> 2005/04/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İsrail'in efsanevi lideri Weizman toprağa verildi 
</HEADLINE>
<TEXT>

     İsrail'in 7. Cumhurbaşkanı Ezer Weizman, İsraillilerin yoğun sevgi gösterisiyle Hayfa yakınlarındaki Or Akiva Mezarlığı'nda, devlet töreniyle toprağa verildi. 
     Törene, İsrail Cumhurbaşkanı Moşe Katsav ile Başbakan Ariel Şaron da katıldı. 
     Katsav, törende yaptığı konuşmada, önceki gece 81 yaşında ölen Weizman'ı bir ''vizyon adamı'' olarak niteledi ve İsrail devletinin yolunu çizen bir öncüyü kaybetmekten büyük üzüntü duyduğunu söyledi. Weizman'ın, inandığı ilkeler uğruna sürekli savaş verdiğini anlatan Katsav, ''Büyük bir vatansever olarak'' her zaman hatırlanacağını belirtti. 
     İsrail Başbakanı Ariel Şaron da Weizman'ın mirasının, devlet için esin kaynağı olmaya devam edeceğini ifade etti. 
     Törene, İsrail'deki yabancı misyon görevlileri de katıldı, Türkiye'yi Tel Aviv Büyükelçisi Feridun Sinirlioğlu temsil etti. 
     Weizman, Kudüs'te, cumhurbaşkanları ve başbakanlar için ayrılan Herzl Dağı'ndaki resmi mezarlığa gömülmeyi kabul etmemiş, Or Akiva'da, 1992'de bir trafik kazasında hayatını kaybeden oğlu ve gelinin mezarlarının yanına gömülmeyi vasiyet etmişti. 
     Tören sırasında, Ezer Weizman'ın komutasındaki ilk filo olan, İsrail Hava Kuvvetleri'nin 101. Filosu'ndan F-16 uçakları, havada sürekli uçarak cenazeyi son kez selamladı. 
     İsrail'de, Weizman'ın ölümü nedeniyle Knesset İsrail parlamentosu , Cumhurbaşkanlığı İkametgahı, Başbakanlık ve İsrail Hava Kuvvetleri ve Genelkurmay başta olmak üzere, resmi kuruluşlarda bayraklar yarıya indirildi. 
     Weizman'ın naaşı, sabah 09.00'dan başlayarak 14.00'e kadar Or Akiva Kültür Merkezi'nde katafalka konuldu ve İsrailliler tarafından ziyaret edildi. 
     Mısır Cumhurbaşkanı Hüsnü Mübarek, 1979 Mısır barış anlaşmasında anahtar rol oynayan Weizman'ın cenaze törenine, Rusya Devlet Başkanı Wladimir Putin'in ülkesini ziyareti nedeniyle katılamayacağını bildirmiş ve Weizman'ın eşi Re'uma'ya telefon ederek, başsağlığı ve katılamadığı için özür dilemişti. 
     
</TEXT>
</DOC>
