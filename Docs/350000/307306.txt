<DOC>
<DOCNO> 307306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur69.html </URL>
<DATE> 2005/01/17/ </DATE>
<TIME> 23.06 </TIME>
<AUTHOR>  </AUTHOR>
<HEADLINE>
Kafeye silahlı saldırı 1 kişi öldü 
</HEADLINE>
<TEXT>

     Kütahya'da bir kafede meydana gelen silahlı saldırıda bir kişi öldü, bir kişi yaralandı. 
     Alınan bilgiye göre, Cumhuriyet Caddesi Avcılar İşhanı zemin katta faaliyet gösteren Türkü Kafe'ye eğlenmek için gelen Mehmet Velat Cizlak ile amcasının oğlu Bekir Cizlak, kimliği belirsiz bir kişinin silahlı saldırısına uğradı. 
     Göğsüne ve başına 3 kurşun isabet eden Mehmet Velat Cizlak olay yerinde hayatını kaybetti, amcasının oğlu Bekir Cizlak yaralandı. 
     Saldırıda hayatını kaybeden Mehmet Velat Cizlak'ın 5 ay önce ''adam kaçırma, darp, gasp, zorla senet imzalatma, cürüm işlemek için teşekkül oluşturmak'' suçlarından cezaevine girdiği ve bir gün önce tahliye edildiği öğrenildi. 
     Kurşunların kol ve bacağına isabet etmesi sonucu yaralanan Bekir Cizlak ise Kütahya Devlet Hastanesi'nde tedavi altına alındı. 
     Olay sonrası kaçan zanlının arandığı, soruşturmanın devam ettiği bildirildi. 
     
</TEXT>
</DOC>
