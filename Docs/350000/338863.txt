<DOC>
<DOCNO> 338863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko25.html </URL>
<DATE> 2005/05/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Petrol fiyatları 50 doların altında... 
</HEADLINE>
<TEXT>

     Petrol ihraç eden ülkeler örgütü OPEC’in üretimi artırdığını açıklamasıyla, uluslararası borsalarda petrol fiyatları 49 dolar düzeyine kadar geriledi. 
     New York Borsası’nda yeni haftaya 65 sentlik düşüşle giren ABD hafif petrolünün varili, 22 Şubat’tan bu yana en düşük seviyesi olan 49.07 dolardan işlem görüyor. 
     Londra Borsası’nda geçen haftayı 51.09 dolardan kapatan Brent petrolünde ise piyasaların tatil olması nedeniyle bugün işlem yapılmıyor. 
     Analistler, gelişmiş ülkelerde ham petrol stoklarının yükselmesi ve üretimin artırılmasıyla fiyatlardaki gerilemenin bir miktar daha devam etmesini bekliyorlar. 
     Kısmen sorunsuz geçmesi beklenen önümüzdeki 3-6 aylık bir sürenin ardından tekrar arzın talebi karşılamakta zorlanmaya başlayacağı ifade ediliyor. 
     Bu arada OPEC Başkanı ve Kuveyt Enerji Bakanı Şeyh Ahmed el-Fahd el-Sabah, piyasaları sakinleştirebilmek için Mart ortasından itibaren artırmaya başladıkları günlük üretimi 30 milyon varil sınırına yaklaştırdıklarını söyledi. 
     Kartel örgütünün İran’ın Isfahan kentinde Mart ortasında toplanan zirvesi öncesinde, Irak hariç tutulduğunda 27.7 milyon varil olan günlük fiili üretimlerinin bugün 29.7 milyon varile ulaştığını bildiren el-Sabah, "Bu dönemde Kuveyt’in üretimi de 2.4 milyon varilden 2.7 milyon varile yükseldi. Fiyatların 50 dolar seviyesinin altına gerilemesinde üretimdeki bu artış etkili oldu" dedi. 
     Bundan sonra petrol fiyatlarının bir süre 45-55 dolar aralığında hareket edeceğini kaydeden OPEC Başkanı el-Sabah, kendisinin daha düşük bir fiyat aralığından yana olduğunu sözlerine ekledi. 
     
</TEXT>
</DOC>
