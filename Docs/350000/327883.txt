<DOC>
<DOCNO> 327883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo26.html </URL>
<DATE> 2005/03/28/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Fenerbahçe'de, Gaziantepspor maçı hazırlıkları... 
</HEADLINE>
<TEXT>

     Fenerbahçe, haftasonunda Gaziantepspor ile yapacağı lig maçının hazırlıklarını, iki günlük iznin ardından sürdürdü. 
     Samandıra Tesisleri'nde, teknik direktör Christoph Daum yönetiminde gerçekleştirilen ve yaklaşık 2 saat süren akşam antrenmanında, futbolcular koşu ve açma germe hareketlerinin ardından çift kale maç yaptı. 
     Milli takımlarda bulunan oyuncularından yoksun çalışan Fenerbahçe'de, sakatlığı bulunan Servet salonda çalıştı. Tedavisi süren Semih ise takımdan ayrı fizyoterapist eşliğinde antrenman yaptı. 
     
     ANELKA'YA ÖZEL ANTRENMAN 
     Fenerbahçe'nin Fransız futbolcusu Nicolas Anelka, takımdan ayrı çalıştı. 
     Antrenmanın başında takımla birlikte koşan, ancak daha sonra yapılan çift kale maçta yer almayan Anelka, antrenör Ike Immel nezaretinde çalıştı. Daum'un, Fransız futbolcuya özel bir program uyguladığı öğrenildi. 
     Bu arada, 2 günlük izinde Fransa'ya giden Anelka'nın, izinli olmasına karşın dün akşam İstanbul'a geldiği ve antrenman yaptığı bildirildi. 
     Fenerbahçe, yarın yapacağı çift antrenmanla Gaziantepspor maçı hazırlıklarını sürdürecek. 
     
</TEXT>
</DOC>
