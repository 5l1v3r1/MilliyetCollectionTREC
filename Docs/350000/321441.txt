<DOC>
<DOCNO> 321441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun26.html </URL>
<DATE> 2005/03/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CIA, işkenceli sorgu için gizli uçak kullandı mı 
</HEADLINE>
<TEXT>

     Amerikan Merkezi Haberalma Teşkilatı'nın CIA terör zanlılarını işkencenin yaygın olduğu ülkelere götürmek için gizli uçak kullandığı iddia edildi. 
     Amerikan CBS televizyonunun dün gece yayınlanan ''60 Dakika'' adlı programında, Glasgow havaalanında Boeing 737 tipi bir uçağın görüntüleri gösterilerek, hayali şirket isimleri kullanılan bu uçağın tüm dünyada izinin sürülebildiği belirtildi. 
     Uçağın 11 Eylül 2001'den sonra 40 kadar ülkeye en az 600 uçuş yaptığını belirten programın yapımcıları, ''işkence uçağının'' Ürdün'e 30, Afganistan'a 19, Fas'a 17 ve Irak'a 16 kez gittiğini kaydettiler. 
     Programda, uçağın Mısır, Libya ve Guantanamo'ya da gittiği belirtilerek, bu uçağın, şüphelilerin yabancı hükümetlerce sorgulanmaları için uygulanan, ancak CIA'nın resmen kabul etmediği programda kullanılan iki uçaktan birisi olduğu ileri sürüldü. 
     Soyadı El Masri olan bir Alman vatandaşı CBS'e yaptığı açıklamada, Makedonya'da tatildeyken polisin kendisini 3 ay süreyle tutukladığını, daha sonra havaalanına götürülerek, maskeli kişilerce dövüldüğünü ve Boeing 737 tipi uçağa bindirildiğini anlattı. 
     Uçağın, Üsküp'ten önce Bağdat'a, sonra da Kabil'e gittiğini belirten El Masri, bir cezaevi hücresinde uyandığında kendisini kaçıran kişilerin ''yasaların bulunmadığı ve kimsenin orada olduğunu bilmediği bir ülkeye getirildiğini söylediklerini'' kaydetti. 
     Cezaevinde, Suudiler, Tanzanyalılar ile bir Yemenli ve bir Pakistanlının da bulunduğunu söyleyen El Masri, burada 5 ay tutulduktan sonar hiçbir açıklama yapılmaksızın serbest bırakıldığını anlattı. 
     Bu uçağın gittiği Özbekistan'da görev yapan eski İngiliz Büyükelçi Craig Murray de, bu ülkelerde korkunç işkence yöntemleri uygulandığını söyledi. 
     ABD'nin etkin gazetesi New York Times da dün, Amerikan yönetiminin, CIA'ya 11 Eylül 2001 terör saldırılarından hemen sonra terör zanlılarının, yabancı ülkelere sorgulanmak üzere gönderilmesi için ''açık çek'' verdiği verdiğini yazmıştı. 
     Habere göre, George W. Bush yönetimi tarafından verilen bu açık çek sayesinde CIA, Beyaz Saray, adalet veya dışişleri bakanlıklarına sormaksızın 100 ila 150 terör zanlısını işkence olduğu ileri sürülen ülkelere gönderdi. 
     ABD'nin sansasyonel New Yorker dergisinde geçen ay yer alan ''Dışarıdan İşkence'' başlıklı bir makalede de, işkencenin Bush yönetimince ''bürokratikleştirildiği'' belirterek, zanlıların başka ülkelere gönderilmesi uygulamasının da ''kontrol dışına çıktığı'' ileri sürülmüştü. 
     
</TEXT>
</DOC>
