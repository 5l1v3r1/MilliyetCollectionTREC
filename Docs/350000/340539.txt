<DOC>
<DOCNO> 340539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur25.html </URL>
<DATE> 2005/05/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İsviçreli savcıya misilleme... 
</HEADLINE>
<TEXT>

     Türk Tarih Kurumu Başkanı Prof. Dr. Yusuf Halaçoğlu hakkında soruşturma başlatan İsviçreli savcı Andrej Gnehm hakkında, Ankara Cumhuriyet Başsavcılığı’nda soruşturma dosyası açıldı. 
     Ankara Cumhuriyet Başsavcılığı’na başvuruda bulunan Hukukun Egemenliği Derneği Genel Başkanı Erdem Akyüz, İsviçreli savcı Gnehm’in fiilinin, İnsan Hakları Evrensel Bildirisi ile İnsan Hakları ve Temel Özgürlükleri Korumaya Dair Avrupa Sözleşmesi’ne aykırılık teşkil ettiğini bildirdi. Bu sözleşmelerde, ifade özgürlüğünün sınırlanamayacağı, bir fikri ulaştırma özgürlüğüne kamu makamlarının müdahele edemeyeceğinin öngörüldüğüne işaret eden Akyüz, bu fiilin ayrıca TCK’de yer alan devletin arsıulusal şahsiyetine karşı işlenen bir suç niteliği taşıdığını dile getirdi. 
     Erdem Akyüz’ün istemi doğrultusunda Ankara Cumhuriyet Başsavcılığı’nda açılan 2005 50890 hazırlık numaralı soruşturma dosyasında, İsviçreli savcı Andrej Gnehm hakkında, kovuşturma yapılması, Interpol aracılığıyla Gnehm’in hüviyet bilgileri ve savunmasının alınması, aksi halde tutuklanacağı ihtarının yapılması, Dışişleri ve Adalet Bakanlıkları aracılığıyla İsviçre makamları ile temasa geçilmesi ve suç isnadı ve iftiradan ötürü soruşturma yapılarak dava açılması talep ediliyor. 

ANKA 

     
</TEXT>
</DOC>
