<DOC>
<DOCNO> 329890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko11.html </URL>
<DATE> 2005/04/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Vakıfbank'tan "V-Emekli" kredisi... 
</HEADLINE>
<TEXT>

     Vakıfbank, emeklilerin bireysel ihtiyaçlarını karşılamak amacıyla ''V-Emekli Kredisi'' uygulaması başlattı. 
     Vakıfbank'tan yapılan açıklamaya göre, maaşını Vakıfbank'tan alan Emekli Sandığı, Bağkur ve SSK emeklilerine şahsi taahhütlerine istinaden V-emekli kredisi verilecek. 
     İsteyen emeklinin şahsi taahhüdüne dayanarak yani kefilsiz olarak kullandırılacak olan krediye 1-12 ay vadede, aylık yüzde 1.50 oranında faiz oranı uygulanacak. Kredinin geri ödenmesini, emekli, kendi tercihine göre aylık veya 3 aylık olarak yapabilecek. 
     Daha önce bankadan tüketici kredisi, kredili Bankomat veya kredi kartı bulunan emekliler de 2. bir kredi olarak V-Emekli Kredisi'ni çekebilecek ve kredi işlemleri, emeklilerden dosya, istihbarat ve haberleşme masrafı almadan bir gün içinde gerçekleştirilebilecek. 
     Açıklamada, ülke genelindeki tüm Vakıfbank şubelerinin, kredi başvurularını 1 Nisan'dan itibaren kabul etmeye başlayacağı bildirildi. 
     
</TEXT>
</DOC>
