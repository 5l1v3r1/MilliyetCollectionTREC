<DOC>
<DOCNO> 308221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun29.html </URL>
<DATE> 2005/01/21/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Türkiye, AB'nin güvenliğini riske sokarmış 
</HEADLINE>
<TEXT>

     Avusturya Savunma Bakanlığı Stratejik Araştırma Bürosu sorumlusu Erich Reiter, Türkiye'nin AB üyeliğinin, ''jeopolitik durumu ve iç yapısı göz önünde bulundurulduğunda, güvenlik politikası açısından beraberinde kazançtan çok risk getireceğini'' iddia etti. 
     Die Presse gazetesine açıklamada bulunan Reiter, ''Ortadoğu'da stratejik açıdan önemli bir konuma sahip, NATO üyesi Türkiye'nin AB'ye üye olması halinde, AB'nin istikrarını artıracağı yolundaki iddiaların doğru olmadığını'' öne sürdü. 
     Reiter, Türkiye'nin, katılımdan sonra da dış politika ve güvenlik politikasında Avrupa'nın çıkarları yerine kendi çıkarlarını koruyacağını iddia etti. 
     Gazetenin haberinde, Federal Savunma Bakanlığı Stratejik Araştırma bürosu tarafından yapılan araştırmada, ''Türkiye'nin AB'ye birçok sorun getireceğinden yola çıkıldığı'' belirtilerek, bunlardan en büyüğünün, Fırat ve Dicle ırmaklarının suyuyla ilgili olduğu ifade edildi. Haberde, ''Bu ihtilaf, uzun zamandan beri Türkiye ile komşuları Suriye ve Irak arasında gerginliklere neden olmuştu'' denildi. 
     ''Ankara'nın, Kafkasya'da büyük bir kısmı Türk kökenli olan devletler konusunda kendi hassas çıkarlarını koruduğunun da belirtildiği'' ifade edilen haberde, ''Türkiye'nin, İsrail ile sıkı ortaklığı yüzünden Ortadoğu sorununa da doğrudan ve dolaylı olarak bulaştığına işaret edildiği'' belirtildi. 
     
</TEXT>
</DOC>
