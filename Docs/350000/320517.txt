<DOC>
<DOCNO> 320517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas12.html </URL>
<DATE> 2005/03/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yönetmen Sinan Çetin Türkiye hala sosyalist bir ülke 
</HEADLINE>
<TEXT>

     Yönetmen Sinan Çetin, devletin her türlü teşvikine, korumacılığına, ekonomiye müdahaleciliğine karşı olduğunu bildirdi. 
     ''Pardon'' filminin galası için geldiği Ankara'da, ekonomiyle ilgili değerlendirmelerde bulunan Çetin, devlet ile ekonominin ilgisinin olmaması gerektiğini söyledi. 
     Son dönemde tartışma konusu olan 'teşvik yasasının' hatırlatılması üzerine Çetin, şöyle konuştu 
     ''Ben devletin her türlü teşvikine, korumacılığına, ekonomiye müdahaleci her davranışına karşıyım. Ekonomi ile devletin bir alakası yoktur. Devlet, adaletten başka hiç bir işle ilgilenmemeli. Sinema sektörüne de devlet karışmasın dedik. Ama dinlemiyorlar.'' Ekonominin iyi gittiğini, devlet ekonomiden elini çekmeye başladığı için ekonominin daha iyiye doğru gittiğini anlatan Sinan Çetin, devamla şunları söyledi 
     ''Devletle artık iş yapıp da zengin olmak yok. Kendi başının çaresine bakıp kendine gücüne güvenen işadamları kendi yollarını kendileri açmak zorundalar. Devletin sırtından zengin olma dönemi bitti. Artık işadamları devletten bir şey beklemiyorlar, beklemeyecekler de deniz bitti. Devletin sırtından zengin olma dönemi bitti, iyi ki de bitti. Artık Türkiye'de gerçek bir kapitalizm süreci başladı. Devletçi ekonomi sona erdi. Bu zaman alacak doğru düzgün bir kapitalizm zaman alır. Burası hala sosyalist bir ülke.'' 
     
     BAŞBAKAN AÇIK FİKİRLİ VE UYGAR 

     Başbakan Recep Tayyip Erdoğan'ı da çok sevdiğini ifade eden yönetmen Çetin, ''başbakanımız uzun boylu, yakışıklı. Taş gibi bir başbakanımız var. Gerçekten çok beğeniyorum. Açık fikirli, uygar. Ticaretten geldiği için ekonomiden anlıyor'' dedi. 
     
</TEXT>
</DOC>
