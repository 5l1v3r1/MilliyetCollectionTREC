<DOC>
<DOCNO> 315036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun12.html </URL>
<DATE> 2005/02/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rumlar'dan ABD'ye boykot 
</HEADLINE>
<TEXT>

     Amerikan şirketlerinin KKTC'de ticari faaliyette bulunma olasılığı, Güney Kıbrıs'ta krize yol açtı. Rum lider Tasos Papadopulos, ABD'nin Kıbrıs büyükelçisini çağırarak protesto notası verdi. 
     Rum basınının haberlerine göre, çeşitli Amerikan şirketi temsilcilerinin ABD'nin Ankara Büyükelçiliği Ticaret Müsteşarı Amer Kayanı ile perşembe günü Kuzey Kıbrıs'a gidecek olması, Güney Kıbrıs'ı rahatsız etti. 
     Rum yönetimi lideri Tasos Papadopulos, ABD'nin Kıbrıs Büyükelçisi Michael Klosson'a protesto notası vererek, ABD'li yetkililerin işadamlarıyla Ercan havaalanından Kuzey Kıbrıs Türk Cumhuriyeti'ne giriş yapacak olmasının kabul edilemez olduğunu belirtti. 
     Rumlar, Klosson'u, Amerikan şirketlerinin kamu ihalelerinin dışında bırakılması ve Rum tarafında satılan Amerikan ürünlerinin boykot edilmesiyle tehdit etti. 
     
     ABD'nin düşmenlarıyla işbirliği tehdidi 

     Papadopulos buna karşılık, ABD'nin bölgedeki düşmanlarıyla işbirliği yapma tehdidinde de bulundu. Rum Dışişleri Bakanı Yorgo Yakovu da, ABD'yi, yeni olguları değerlendirmeye ve Kıbrıs sorunundaki politikalarını yeniden düzenlemeye çağırdı. 
     Konuyla ilgili olarak Alithia gazetesi de, ''ABD'lilere cephe açtık'', ''Onları, İran-Suriye ittifakıyla tehdit ediyoruz'' başlıklarıyla verdiği haberinde, Rum yönetiminin, ABD'nin Kıbrıslı Türkleri izolasyondan çıkarma niyetine tepki göstererek, sonu belirsiz tehlikeli bir cephe açtığını yazdı. 
     Rum yönetimi, KKTC ile ilişkileri yükseltme kararından dolayı ABD'ye karşı ekonomik ve hukuki karşı önlemler alacak. 
     
     "İki kere düşünsünler" 

     Rum Ticaret Sanayi ve Turizm Bakanı Yorgos Lillikas ise, ABD şirketleri için, ''Rum tarafında, çok büyük ekonomik çıkarları bulunduğu bir zamanda, hukuki etki yapması olasılığı da bulunan bir siyasi oyuna karışmayı isteyip istemediklerini iki, hatta üç kez düşünmeleri gerekir'' dedi. 
     
     ABD'li heyet 17 şubatta KKTC'ye gidecek 

     Amerikan Şirketler Derneği organizasyonu geçtiğimiz günlerde, ABD'nin Ankara Büyükelçiliği Ticaret Müsteşarı Amer Kayani ve 10 ABD şirketinin temsilcilerinden oluşan bir heyetin, 17 şubatta KKTC'ye gideceğini açıklamıştı. 

     
</TEXT>
</DOC>
