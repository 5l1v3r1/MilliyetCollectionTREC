<DOC>
<DOCNO> 304622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun15.html </URL>
<DATE> 2005/01/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bir kabilenin son 50 kişisi tsunami felaketinden canlı kurtuldu 
</HEADLINE>
<TEXT>

     Hindistan'ın Andaman ve Nicobar adalarında yaşayan antik çağlardan kalma Büyük Andamanes kabilesinin son 50 üyesi, Tsunami felaketinden canlı kurtuldu. 
     Büyük Andamanes kabilesinin kralı Jiroki, Hindistan'ın federal olarak yönetilen bölgelerinin başkenti Port Blair kasabasında yattığı hastanede yaptığı açıklamada, ''kimseye bir şey olmadı. Herkes iyi'' dedi. 
     Kralın eşi Surmayee ise ''su hızla yükseliyordu, sanki bizi takip ediyor gibiydi. Birkaç gün ormanda kaldık. Pirinç vardı onu yedik, sonra bir şey kalmadı, açlık başladı'' diye konuştu. 
     Büyük Andamanese kabilesi bir zamanlar bölgenin en büyük kabilesi idi ve 1789'da nüfusu 10 bini bulmuştu. Hindistan hükümeti bugün kabilenin nüfusunun sadece 43, Kral Jiroki ise 10'u çocuk 50 kişi olduklarını söylüyor. 
     Antropologlar Büyük Andamanes, Jaravas, Shompens, Onges ve Sentinelese adlı bölgenin 5 kabilesinin 70 bin yıllık bir geçmişi olduğuna inanıyor. 
     Kurtarma ekipleri Tsunamiden kurtulan Büyük Andamanes kabilesi üyelerini geçen hafta Port Blair'e götürdü. Strait adasında yaşayan kabilenin kralı Jiroki ise kasabaya gelmişken epilepsi tedavisi için hastaneye yattı. 
     Jiroki, deprem olunca kabile üyelerine ormana kaçmalarını emretmiş. Kabile de bir dağa tırmanarak, depremden sonra gelen tsunamiden kurtulmuş, ancak bütün ev eşyaları ve kişisel eşyalarını sular götürmüş. 
     
</TEXT>
</DOC>
