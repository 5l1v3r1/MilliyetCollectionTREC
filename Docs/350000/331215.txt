<DOC>
<DOCNO> 331215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur18.html </URL>
<DATE> 2005/04/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İngiliz emlakçı Bodrum'da yüzerken kalp krizi geçirip öldü 
</HEADLINE>
<TEXT>

     Yaşar ANTER BODRUM Muğla , DHA 

      BODRUM'a tatile gelen İngiliz emlakçı 76 yaşındaki John Gilbert Jeffery, mavi yolculuk sırasında denizde yüzerken geçirdiği kalp krizi sonucu yaşamını yitirdi. Tekneye alınan Jeffery, zodyak botla Gündoğan Beldesi sahiline getirilirken öldü. 
     Londra'dan bir hafta önce Bodrum'a gelen John Gilbert Jeffery, eşi 63 yaşındaki Maria Jeffery ve 25 kişilik arkadaş grubuyla Bodrum Limanı'ndan kiraladıkları Orfeus isimli 24 metrelik ahşap yatla üç haftalık mavi yolculuk için denize açıldı. Tekne bugün öğle saatlerinde Gündoğan Beldesi Apostol Adası açıklarında demirledi. Demirleyen teknenin merdiveninden denize inerek yüzmeye başlayan Jeffery yaklaşık 40 metre açıldıktan sonra aniden hareketsiz kaldı. İngiliz arkadaşları ve tekne personelinin tekneye aldığı Jeffery, zodyak botla Gündoğan Beldesi sahiline çıkarılıp ambulans istendi. 
     Bodrum Devlet Hastanesi'nden gelen sağlık ekibi, Jeffery'nin kalp krizi sonucu yaşamını yitirdiğini saptadı. Turistin ani ölümü eşi ve arkadaşlarında şok etkisi yarattı. İngiliz emlakçının cesedi otopsi yapılmak üzere İzmir Adli Tıp Kurumu'na gönderildi. 
     
</TEXT>
</DOC>
