<DOC>
<DOCNO> 319229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun45.html </URL>
<DATE> 2005/02/28/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Muhaliflerin gösterileri, Suriye birlikleri çekilene kadar devam edecek 
</HEADLINE>
<TEXT>

     Lübnan Başbakanı Ömer Kerame, hükümetin istifa ettiğini açıkladı. 
     Kerame, Meclis'in eski Başbakan Refik Hariri'nin öldürüldüğü suikastı görüşmek üzere düzenlenen toplantısında yaptığı konuşmada, hükümetinin istifasını sunduğunu bildirdi. 
     Meclis'teki görüşmelerden sonra hükümet hakkında verilen gensoru önergesinin ele alınması bekleniyordu. 
     Bu arada, görüşmelerden önce dün gece başkent Beyrut'ta hükümet ve Suriye aleyhinde başlayan gösteriler bugün devam etti. 
     Gösteriler üzerine Enerji Bakanı Moris Sehnavi, Ekonomi ve Ticaret Bakanı Adnan Kassar ve Devlet Bakanı İbrahim Dahir'in dün gece istifa ettiği bildirilmişti. 
     Başbakan Kerame'nin hükümetin istifasını açıklaması, hükümetin yasaklamasına rağmen gösteri yapan 25 binden fazla kişinin sevinç gösterilerine neden oldu. Lübnan milli marşını okuyan göstericiler, Lübnan bayrakları salladı. 
     Bu arada, muhalefet, gösterilerin Lübnan'daki Suriye birlikleri çekilinceye kadar devam etmesi çağrısında bulundu. 
     Muhalefet liderlerinden İlyas Atallah, Beyrut'un merkezinde göstericilere hitaben yaptığı konuşmada, ''Muhalefet, Suriye Lübnan'dan tümüyle çekilinceye kadar gösterilerin devam edeceğini açıklıyor'' dedi. 
     Muhalif milletvekili Gattas Huri ise hükümetin istifasını ''uzun bir mücadelede ilk adım olarak'' niteledi ve ''Bu, özgürlük, egemenlik ve bağımsızlık mücadelesidir'' dedi. 
     
</TEXT>
</DOC>
