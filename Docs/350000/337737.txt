<DOC>
<DOCNO> 337737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko08.html </URL>
<DATE> 2005/04/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dolaylı vergiler son 11 yılın en yüksek düzeyinde... 
</HEADLINE>
<TEXT>

     Vergi yapısındaki adaletsizliğin göstergesi olarak değerlendirilen ve ağırlıklı olarak tüketimden alınan vergilerden kaynaklanması nedeniyle özellikle dar gelirli kesim açısından satın alma gücünü olumsuz etkilediğine dikkat çekilen dolaylı vergilerin toplam vergi gelirleri içerisindeki payı, 2004 yılında son 11 yılın en yüksek düzeyine ulaştı. Hükümetin son olarak "lüks mallarda" ÖTV’yi artırmasıyla yeniden gündeme gelen dolaylı vergilerin payı yılın ilk üç ayında ise yüzde 69.2’ye kadar yükseldi. 
     Maliye Bakanlığı verilerine göre, 1993 yılında toplam vergi gelirlerinin yüzde 51.9’unun kaynağını oluşturan dolaylı vergiler, 1998 yılından itibaren girdiği sürekli artış eğilimini sürdürüyor. Buna göre, 1998 yılında toplam vergi gelirlerinin yüzde .4’ü dolaylı vergilerden elde edilirken, bu oran 1999’da yüzde 54.6’ya, 2000 yılında yüzde 59.1’e, 2001 yılında yüzde 59.6’ya, 2002 yılında yüzde 
     66.3’e, 2003 yılında yüzde 67’ye ve 2004’te yüzde 68.9’a 
     çıktı. 
     Bu yılın ilk 3 ayına ilişkin sonuçlar ise dolaylı vergilerin toplam vergi gelirleri içindeki payının yüzde 69.2 olduğunu gösteriyor. Bu yıl başından itibaren geçerli 
     olmak üzere yapılan eğitim, gıda ve sağlık malzemelerindeki KDV oranını yüzde 18’den yüzde 8’e düşüren düzenlemenin dolaylı vergilerin payını azaltmaya yetmediği ortaya çıkıyor. Dahilde alınan KDV geçen yılın ilk 3 ayına göre yalnızca yüzde 0.7 oranında azalırken, bu kapsamda 2005 yılının ilk 3 ayında 2.8 milyon YTL vergi tahsil edildi. Ancak KDV’nin dolaylı vergiler içindeki payı yüzde 15.5’ten yüzde 12.5’e geriledi. Dolaylı vergiler içinde en büyük kalemi yılın ilk 3 ayında toplanan 6.3 trilyon lirayla özel tüketim vergisi ÖTV oluşturuyor. İlk üç ayda toplanan 15.9 milyon YTL’lik ilk dolaylı verginin yüzde 39.95’ini oluşturan ÖTV, toplam 27.6 milyon YTL’lik vergi gelirleri içinde de yüzde 23 paya sahip bulunuyor. ÖTV, geçen yılın ilk 3 ayına göre bu yılın ilk 3 ayında yüzde 22.6 artış kaydetti. 
     
     AKARYAKITIN DOLAYLI VERGİDEKİ PAYI ARTTI 
     ÖTV içinde miktarsal olarak en büyük kalemi ise 4.2 milyon YTL ile petrol ve doğal gaz ürünlerinden alınan vergi oluşturuyor. Petrol ve doğal gaz ürünlerine ilişkin ÖTV geçen yılın ilk 3 ayına göre bu yılın ilk 3 ayında yüzde 27.3 arttı. Böylece 3.3 milyon YTL’den bu yılın ilk 3 ayında 
     4.2 milyon YTL’ye yükselen petrol ve doğal gaz ürünlerine 
     ilişkin ÖTV’nin dolaylı vergiler içindeki payı yüzde 25.3’ten yüzde 26.4’e çıktı. 
     
     EN YÜKSEK VERGİ ARTIŞI ARABALARDAN 
     ÖTV içinde oransal olarak en yüksek artış ise, yüzde 88.5’le motorlu taşıtlardan alınan vergide gerçekleşti. 
     Motorlu taşıtlardan alınan ÖTV, mal kullanımı ya da kullanım izni veya faaliyette bulunma izin vergisi dışarıda bırakılırsa yüzde 89’la tüm dolaylı vergiler kapsamında en yüksek artışın gerçekleştiği vergi kalemini oluşturdu. 
     
     HARÇLARDA YÜZDE 39.3’LÜK ARTIŞ 
     Tapu, pasaport, yargı, noter, trafik, ticaret sicil, esnaf sicil gibi harçların yer aldığı "idari harçlar ve ücretler, sanayi dışı arızi satışlar vergisi" kapsamında ise yüzde 39.3’lük artış oldu. Böylece bu kalemden geçen yılın ilk 3 ayında 431 bin YTL olan vergi geliri, bu yılın ilk 3 ayında 601 bin YTL’ye yükseldi. 
     Özel işlem, özel iletişim vergilerini de içinde barındıran mal ve hizmetlerden alınan diğer vergiler kalemi ise, geçen yılın ilk 3 ayına göre yüzde 63.8 artış göstererek, 743 bin YTL’ye ulaştı. 
     Uluslararası ticaret ve muamelelerden alınan vergi, geçen yılın ilk 3 ayına göre bu yıl yüzde 18.4 artış gösterirken, bu artışta gümrük vergilerinde yüzde 32.9’luk artış ve ithalat vergilerinde yüzde 17.2’lik artış etkili oldu. 

ANKA 
     
</TEXT>
</DOC>
