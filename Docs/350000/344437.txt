<DOC>
<DOCNO> 344437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/eko08.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Rekabet Kanunu daha caydırıcı olacak 
</HEADLINE>
<TEXT>


Rekabet Kanunu taslağı, Rekabet Kurulu'nun daha etkin olup caydırıcı yetkiler kazanmasını öngörüyor 

Ahmet Erhan Çelik 

Rekabet Kanunu'nda köklü değişiklikler öngören kanun taslağının Rekabet Kurulu'nda RK tartışmaya açıldığı öğrenildi. RK, yeni kanunla birlikte rekabet ihlallerine karşı daha etkin ve "caydırıcılığa yönelik" yetkiler kazanacak. 
Yetkililer, taslakta ceza esaslarının yeniden düzenlendiğini belirtirken, kanun değişikliğinin ruhunu, "RK için esas alınan teşebbüsler değil, rekabetin korunmasıdır. Taslak, sekiz yıllık uygulama tecrübesinin sonuçları ile Avrupa Birliği'ne uyumu getirecek" diye tanımladı. Taslak, RK'de onaylandıktan sonra resmi internet sitesinde yayımlanarak, ilgili meslek odaları, kamu kuruluşları ve bilim adamlarından görüş istenecek. 
Teşebbüsler lehine usul değişikliklerine de yer verilen taslaktaki bazı kritik düzenlemeler şöyle 

BİLDİRİM ZORUNLULUĞU KALKIYOR Teşebbüsler arasındaki anlaşma ve sözleşmelerin RK'ye bildirilmesi zorunluluğu kaldırılacak. Bu düzenlemeyle Avrupa Birliği'nin Mayıs 2004'te yaptığı mevzuat değişikliklerine paralellik sağlanacak.BİLDİRİM CEZASI KALKIYOR İşbirliği ve anlaşmalarda bildirimde bulunmamaktan dolayı teşebbüs ve teşebbüs yöneticilerine para cezası verilmesi dönemi sona erecek. Yöneticilerce açılan davalardan dolayı idari yargıdaki dosya yükü de ortadan kalkacak. ERKEN UYARI SİSTEMİ RK rekabet ihlali ihtimali doğan durumlarda soruşturma açmadan ilgili teşebbüslere uyarıda bulunabilecek. Uyarı yazılarında teşebbüsler arası işbirliklerinin neden ve nasıl rekabet ihlali doğurabileceği belirtilerek, "Hakkınızda soruşturma açmak zorunda kalmayalım" denilecek. UZLAŞMA MÜESSESESİ GELİYOR Soruşturmaya uğrayan teşebbüs, soruşturmanın herhangi bir evresinde uzlaşma talebinde bulunabilecek. RK bunu uygun görürse soruşturmayı durduracak. Buna karşılık teşebbüslerden "Bir daha rekabet ihlalinde bulunmayacağız" şeklinde taahhüt istenecek. DEVİR VE BİRLEŞME İÇİN İZİN ALINACAK Mevcut kanunda olduğu gibi teşebbüsler arasındaki her türlü devir ve birleşme için RK'den izin alınacak. Birleşme ve devirlerin pazar payı ve ciro bakımından hangi şartlarda rekabeti sakatlayacağını belirleme yetkisi yine RK'de olacak. KÜÇÜK İŞLERLE UĞRAŞILMAYACAK RK, De minimis ihmal edilebilir konularla uğraşmama kuralına uygun olarak küçük rekabet ihlallerine bakmayabilecek. Örneğin bir ilçeye taşıma işi yapan üç minibüs firması arasındaki uyumlu eylem soruşturma konusu olmayabilecek. Ancak RK olay küçük bile olsa içeriğinin önemli olduğuna karar verirse 'De minimis' kuralı işlemeyecek. 




</TEXT>
</DOC>
