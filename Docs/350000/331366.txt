<DOC>
<DOCNO> 331366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun13.html </URL>
<DATE> 2005/04/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Caferi'nin başbakan olması Avrupa basınında... 
</HEADLINE>
<TEXT>

     BBC 

      Şii politikacı İbrahim el Caferi'nin Irak Başbakanlığı'na getirilmesi, Avrupa basınında geniş yer buldu. 
     Cumhurbaşkanlığına da bir Kürt'ün Celal Talabani'ni getirildiğini hatırlatan Avusturya gazetesi Der Standard, bu gelişmeyi memnuniyetle karşılıyor, ancak Irak'ı bekleyen zorluklar nedeniyle pek de sevinmemek gerektiğini belirtiyor. 
     "Şiiler ile Kürtler arasında Kürdistan'ın statüsü ve sınırları konusundaki anlaşmazlık sürüyor. Tabii bir de, Sünnilerin siyasi sürece dahil edilmesi sorunu var. Ancak yine de, yeni hükümetin ilk olarak yolsuzluğa ve ülkede hukukun üstünlüğünün sağlanmasına el atması gerekiyor." 
     
     DAILY TELEGRAPH 
     İngiliz gazetesi Daily Telegraph ise, Irak'ın yeni Başbakanı İbrahim el Caferi'nin siyasi kimliğini mercek altına alıyor. "Irak'ın yeni lideri üzerinde İran'ın gölgesi var" başlıklı yorumda, şu görüşler öne sürülüyor. 
     "Çoğunluktaki Şiiler arasında sevilen, Kürtlerin de sempati duyduğu bir isim olsa da, Sünni Araplar düşmanca duygular besliyor el Caferi'ye karşı. 
     "Washington'a gelince. Amerikalı yetkililer destek mesajları vermekte, George Bush telefon ile tebrik etmekte gecikmedi. Ancak birçok yetkili el Caferi'nin doğru isim olup olmadığında kararsız. 
     "Bundan 15 yıl önce olsaydı, başında bulunduğu Dava Partisi ve Irak İslam Devrimi Yüksek Konseyi'nden oluşan birleşik Irak İttifakı'nın yükselişi Washington'da tedirginlik yaratırdı. 
     "Öyle ya, Baba Bush, 1991'deki Körfez Savaşı'ndan sonra, sırf Irak İslam Devrimi Yüksek Konseyi'ne bağlı Bedir Tugayları öncülüğünde diye, Saddam Hüseyin'i devirmeye yönelik bir girişime destek vermeyi reddetmişti. 
     "Zira, Irak'ın yeni Başbakanı İbrahim el Caferi'nin partisi Dava gibi, Irak İslam Devrimi Yüksek Konseyi de, İran tarafından kurulmuş ve desteklenmişti. 
     "İbrahim el Caferi, Irak'ı batı yanlısı bir demokrasiye mi, yoksa İran güdümünde bir teokrasiye mi dönüştürmek isteyecek belli değil. Şimdilik Tahran ile arasına belli bir mesafe koyuyor. Amerika da, 'O artık bizim adamımız İran'ın değil' diyor." 
     
     THE INDEPENDENT 
     İbrahim el Caferi'nin Irak'ın yeni Başbakanı olmasına Independent da geniş yer ayırmış. Gazete, atama töreninde yaşanan ilginç bir olaya da şu satırlarla değinmiş. 
     "Törenin ciddiyeti, Irak'ın yeni Cumhurbaşkanı Celal Talabani'nin, esrarengiz bir şekilde, aniden ortadan kaybolmasıyla dağıldı. Kısa bir süre sonra döndüğünde, itiraf etti. Başbakan olarak atayacağı kişinin, yani İbrahim el Caferi'nin ismini ansızın unutmuştu. 
     "El Caferi bu olayın üzerinde fazla durmadı. Ancak seçimlerde parlamento çoğunluğunu ele geçiren Birleşik Irak İttifakı'nın diğer üyeleri, Talabani'nin gafını, Kürtler ile Şiiler arasında gelecekte yaşanacak sorunların habercisi olarak algıladılar." 
     
</TEXT>
</DOC>
