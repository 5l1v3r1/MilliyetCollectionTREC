<DOC>
<DOCNO> 336533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/siyaset/axsiy02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD'ye açık çek yok' 
</HEADLINE>
<TEXT>


Dışişleri Bakanı Gül, İncirlik Üssü için ABD'ye blok izin verilmediğini belirtti 

ANKARA Milliyet 


Dışişleri Bakanı Abdullah Gül, ABD'ye, İncirlik Üssü için lojistik "açık çek" anlamında blok izin verilmesinin söz konusu olmadığını söyledi. KKTC'ye gitmeden önce Esenboğa Havaalanı'nda soruları yanıtlayan Gül, "Bazen terminolojiler, farklı anlamalara geliyor. 'Açık çek' anlamına blok izin söz konusu değil. Belli bir süre içinde, diyelim bir ay içinde 'şu şu malzemeler gidip gidecek' şeklinde düşünürseniz, blok anlamında ona 'evet'. Ama açık çek anlamında, 'bir süre içinde ne gelirse gelsin, ne olursa olsun' şeklinde anlarsanız 'hayır'" dedi. 
Gül, teknik çalışmaların Türk Silahlı Kuvvetleri TSK ve ilgililerce yapıldığını da söyledi. 

Özür mektubu geldi 
Yunanistan Kara Harp Okulu'nda Türk bayrağının yakılmasıyla ilgili TSK'ya resmi özür mektubu geldiğini belirten Gül, "Onlar da bundan üzüntü duydular şüphesiz ki. Mektupla da bunu bildirdiler. Daha önce de telefonla bunu yapacaklarını söylemişlerdi" diye konuştu. Gül, Türkiye ile Yunanistan arasında son dönemde Ege'deki Kardak kayalıkları çevresinde meydana gelen gerginliğin ikili ilişkilere etkisinin sorulması üzerine, "Zaman zaman bazı bu tip hareketler olmaktadır. Bunların aşılacağını tahmin ediyorum" diyerek, ilişkilerin gelişeceğinden emin olduğunu vurguladı. 


</TEXT>
</DOC>
