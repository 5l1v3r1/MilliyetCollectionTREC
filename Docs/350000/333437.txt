<DOC>
<DOCNO> 333437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur30.html </URL>
<DATE> 2005/04/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
15 bina yıkmaya giden ekipler sadece bir evi yıkabildi 
</HEADLINE>
<TEXT>

     İstanbul'da Atatürk Olimpiyat Stadı çevresinde inşa edilen kaçak yapıların yıkımı sırasında olay çıktı. Ev sahiplerinin polise taş ve sopalarla saldırdığı olayda 8 polis yaralandı, 10 kişi gözaltına alındı. 
     İstanbul Büyükşehir Belediyesi ekipleri Hazine arazisi üzerine yapılan 15 kaçak binayı yıkmak için sabah saatlerinde Avcılar Firuzköy'deki Yeşilkent mahallesine gitti. 
     Ancak ev sahipleri yıkım ekiplerini engellemek istedi. Yaklaşık 2 bin kişilik bir grup yıkım yapmak için harekete geçen belediye görevlilerine ve iş makinalarına taşlı saldırıda bulundu. 
     Ekipleri taşa tutan gruba polis panzerle, tazyikli su sıkarak ve göz yaşartıcı gaz kulanarak müdahale etti. Olaylar sırasında 8 polis yaralandı, 10 kişi de gözaltına alındı. 
     
     
     Ekiplerin üzerine taş yağmuru 

     Belediye ekipleri grubun kontrol altına alınması üzerine yıkım çalışmalarına başladı. Ancak yıkımı durdurmaya çalışan grup yeniden hareketlendi. 
     Polisin tazyikli su ve biber gazı sıkarak yaptığı müdahalesine rağmen grup ekiplerin üzerine taş yağdırmayı sürdürdü. 
     Bunun üzerine sadece bir binayı yıkabilen belediye ekipleri çalışmalarını durdurdu ve geri çekildi. 
     Çevik kuvvet ekipleri de kademeli olarak bölgeyi terketti. 15 binayı yıkmak için mahalleye giden ekipler sadece bir evi yıkabildi. 
     Olaylarda çok sayıda belediye aracı ve Yeşilkent muhtarlığı binası da zarar gördü. 
     Belediye ekiplerinin Yeşilkent mahallesinde 29 mart 2005'te gerçekleştirmek istediği yıkımda yine engellemeler sonucu ertelenmişti. 
     
</TEXT>
</DOC>
