<DOC>
<DOCNO> 312362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko25.html </URL>
<DATE> 2005/02/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Rusya, Paris Kulübü'ne olan borçlarını erken ödemek istiyor 
</HEADLINE>
<TEXT>

     Nihat Dağdelen AA 

Rusya Devlet Başkanı Vladimir Putin, Rusya'nın Paris Kulübü'ne olan borçlarını ''zamanından önce'' kapatmak istediğini söyledi. 
     Putin, Moskova'da bulunan Dünya Bankası Başkanı James Wolfensohn ile görüşmesinde yaptığı açıklamada, ''Elbette erken ödemeyi, bizim için avantajlı olması halinde yapacağız. Bu konuda Dünya Bankası'nın olumlu katkısını bekliyoruz'' diye konuştu. 
     Rusya'nın Dünya Bankası'ndan artık uzun vadeli borçlara ihtiyacı olmadığını ifade eden Putin, altyapının geliştirilmesi gibi bazı projeler için Dünya Bankası'nın desteğine ihtiyaçları olduğunu söyledi. 
     Wolfensohn da konuşmasında, Putin'i gösterdiği ekonomik gelişmeden dolayı tebrik ederek, ''Para kaynağı olarak bize eskisinden çok daha az ihtiyacınız olduğu doğru. Ancak ilişkilerimiz çok güçlü. Rusya'yı her konuda desteklemeye devam edeceğiz'' diye konuştu. 
     Dünya Bankası Başkanı, Rusya'daki küçük ve orta ölçekli işletmeleri desteklemek için, dün Rus hükümetiyle bir anlaşma imzaladıklarını da sözlerine ekledi. 
     
     IMF'YE OLAN BORÇLAR BİTTİ 
     Rusya, Uluslararası Para Fonu'na IMF olan borçlarının son taksidi olan 3.3 milyar doları, geçen Pazartesi zamanından önce ödeyerek, yaklaşık 151 milyon dolar faizden kurtulmuştu. 
     Paris Kulübü'ne de yaklaşık 40 milyar dolar borcu bulunan Rusya, bu borcu vadesinden önce kapatmayı, ancak bunun karşılığında faizlerin de silinmesini istiyor. 
     Rusya'nın borcunu ödeyecek kadar parası olduğunu, ancak kredi kuruluşlarının gelecek yılları faizini de istediği için Moskova'nın ödeme taleplerini kabul etmeye yanaşmadığını kaydeden uzmanlar, Rusya Maliye Bakanlığı'nın, faiz oranlarını düşürebilmek için yoğun pazarlıklar yaptığına dikkati çektiler. 
     
</TEXT>
</DOC>
