<DOC>
<DOCNO> 328452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun25.html </URL>
<DATE> 2005/03/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Laura Bush, Afganistan'da... 
</HEADLINE>
<TEXT>

     ABD Başkanı George Bush'un eşi Laura Bush, Taliban rejiminin düşmesinden sonraki dönemde kadınların durumunu değerlendirmek üzere Afganistan'a geldi. 
     Başkent Kabil'in kuzeyindeki Bagram'da bulunan Amerikan hava üssüne sabah saatlerinde inen Laura Bush'un Afganistan'da geçireceği birkaç saat içinde Devlet Başkanı Hamid Karzai ve bazı kadın örgütleriyle görüşeceği, daha sonra Amerikan askerleriyle akşam yemeği yiyeceği belirtildi. 
     Beyaz Saray sözcüsü Scott McClellan, dün yaptığı açıklamada, ''Laura Bush'un Afganistan'a gitmeyi çok istediğini, bu ziyaretin Afganistan'daki kadınların durumuna ilişkin gelişmelere ve Afgan toplumuna uzun vadede verilen sözlere ışık tutacağını'' söylemişti. 
     Laura Bush'un Kabil'deki Amerikan Üniversitesi'ne 17,7 ve Afganistan Uluslararası İlkokulu'na 3,5 milyon dolar yardım yapması bekleniyor. 
     
</TEXT>
</DOC>
