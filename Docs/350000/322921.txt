<DOC>
<DOCNO> 322921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy30.html </URL>
<DATE> 2005/03/11/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
TCK değişiyor... Cinsiyetinden dolayı çocuk düşerenler ceza geliyor. 
</HEADLINE>
<TEXT>

     AK Parti Trabzon Milletvekili Cevdet Erdöl, çocuklarda bilimsel deney yapılmasını koşullara bağlayan ve çocuğunu cinsiyetinden dolayı düşürtenlere ceza verilmesi için kanun teklifi verdi. 
     Erdöl, Türk Ceza Kanunu'nda TCK Değişiklik Yapılmasına Dair Kanun Teklifi'ni, TBMM Başkanlığı'na sundu. Erdöl, 5237 sayılı TCK'nın ''İnsan Üzerinde Deney'' başlıklı 90'ncı maddesinde, çocuklar üzerinde hiçbir surette bilimsel deney yapılamayacağı hükmünün sakıncalar doğurabileceğini bildirdi. 
     Çocuk sağlığı ve hastalıkları gibi sürekli gelişen bilim alanında yeni uygulamaların, yalnızca erişkinlerdeki sonuçlara göre biçimlenemeyeceğini ifade eden Erdöl, çocuklardaki klinik araştırmaların öneminin değişik gelişimsel, fizyolojik ve ruhsal özellikleri bakımından daha da arttığını kaydetti. 
     Erdöl ayrıca, başkalarından alınan üreme hücreleriyle çocuk sahibi olunabildiğini anımsatarak, bu şekilde çocuk yapılmasının soy bağını karıştırdığını, tıbbi zorunluluk olmaksızın sırf cinsiyetten dolayı çocuk düşürtmenin de suç olarak tarif edilmesinin gerekli görüldüğünü ifade etti. 
     Türk Ceza Kanunu'nda Değişiklik Yapılmasına Dair Kanun Teklifi'nde, çocuklar üzerinde bilimsel deney yapılabilmesine cevaz verilmesi bakımından, çocuklar üzerinde bilimsel deneyin ceza sorumluluğunun gerektirmemesi için aranan koşullar sayılıyor. 
     Teklifte ayrıca, başkalarından elde edilmiş üreme hücrelerini veya embriyoları nakletmek üzere bir çocuğun soy bağını değiştiren, gizleyen veya karışmasına neden olan tıbbi zorunluluklar dışında istenilen cinsiyette çocuk sahibi olunmasına yönelik müdahalelerde bulunan veya bir kadının çocuğunu sırf cinsiyetten dolayı düşürtenlerin cezalandırılması öngörülüyor. 
     
</TEXT>
</DOC>
