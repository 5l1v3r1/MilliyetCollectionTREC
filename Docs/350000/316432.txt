<DOC>
<DOCNO> 316432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko36.html </URL>
<DATE> 2005/02/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Babacan Kredi sözleşmesi, Hazine'nin üstlendiği bir borçtur 
</HEADLINE>
<TEXT>

     Devlet Bakanı Ali Babacan, Marmaray Projesi Boğaz Tüp Geçişi için Japonya'dan sağlanan kredinin Hazine'nin üstlendiği bir borç olduğunu belirterek, ''Dolayısıyla kendi kaynaklarından karşılanacak bir geri ödeme yoktur'' dedi. 
     Babacan ve Ulaştırma Bakanı Binali Yıldırım, Japon Uluslararası Kalkınma ve İşbirliği Bankası'ndan sağlanan kredi anlaşmasının imzalanmasından sonra gazetecilerin sorularını yanıtladı. 
     Kredinin geri ödemesine ilişkin bir soru üzerine Babacan, şöyle konuştu 
     ''Kredi sözleşmesi Hazine'nin üstlendiği bir borçtur. Dolayısıyla projenin kendi kaynaklarından karşılanacak bir geri ödemesi yoktur. Şimdiye kadar Hazine, borçlarını ödemede nasıl finansman imkanları kullandıysa, aynı benzer imkanları bu borcu ödemede de kullanacaktır.'' Ulaştırma Bakanı Yıldırım ise arkeolojik kazı çalışmalarına ilişkin sorular üzerine, çalışmaların 1 ve 2 Numaralı Kültür ve Tabiat Varlıklarını Koruma Kurulları'nın onayıyla, Kültür Bakanlığı Müzeler Müdürlüğü'ne bağlı arkeologlar tarafından gerçekleştirildiğini anımsattı. 
     Bu çalışmaların asıl amacının İstanbul'un tarihi ve kültürel mirasına zarar vermeden modern teknolojiyle tarihi geçmişi bütünleştirmek olduğunu vurgulayan Yıldırım, ''Bu çalışmaların projeyi şu an için geciktirmesi söz konusu değil'' dedi. 
     Yıldırım, söz konusu çalışmalarda hemen hemen sona gelindiğini, Kurullar'dan alınan onayla bir sonraki aşamaya geçtiklerini kaydetti. 
     Proje kapsamında kamulaştırma çalışmalarının da tamamlanmak üzere olduğuna değinen Yıldırım, ''Diğer taraftan mobilizasyon çalışmaları yapılıyor. Tuzla'da tüp geçişleri inşa edecek tersanenin yapımı sürüyor. Denizdeki tüm sondaj çalışmaları tamamlandı ve önümüzdeki aylarda denizde fiilen çalışmaya başlayacağız'' diye konuştu. 
     
     ''EN YÜKSEK ŞİDDETLİ DEPREMİN ÜZERİNDE ÇALIŞMA YAPILDI'' 
     Binali Yıldırım, deprem riskine ilişkin bir soruyu, ''Proje daha başlamadan hazırlık döneminde bu konuda her türlü çalışma yapıldı. Olabilecek en yüksek şiddetli depremin daha üzerindeki bir değere kadar gerekli çalışmalar yapıldı. Boğaziçi Üniversitesi hocaları tarafından koordine edildi ve herhangi bir sorun yaşanmayacağı raporlarda yer aldı'' şeklinde yanıtladı. 
     Projenin tamamlanma süresinin 54 ay olduğuna işaret eden Yıldırım, ''Şu andaki programa göre projenin gecikeceğini söylemek söz konusu değil. Olabilecek bazı zorlukları karşılıklı görüşmeyle aşmaya çalışacağız'' dedi. 
     Ulaştırma Bakanlığı Demiryollar, Limanlar ve Hava Meydanları İnşaatı DLH Genel Müdürü Niyazi Zalgı ise proje ile tek yönlü saatte 75 bin yolcunun taşınacağını, Nisan ayında denizde kazı çalışmaları ile aç-kapa ve batırma tüp inşaatına başlanacağını kaydetti. 
     
     YÜZYILLIK RÜYA 
     Marmaray Projesi Boğaz Tüp Geçişi, Asya ve Avrupa kıtasını birbirinden ayıran Boğaz'ın altından geçecek, 4 istasyon ile 13.6 kilometrelik yeraltı demiryolunun inşasından oluşuyor. 
     Boğaz Tüp Geçişi, Yedikule'den yeraltına girecek, Yenikapı, Sirkeci istasyonlarını, İstanbul Boğazı'nı ve Üsküdar istasyonunu geçerek Söğütlüçeşme'de yeryüzüne çıkacak. Yeni ve iyileştirilmiş banliyo ile toplam yolculuk süresi 104 dakika olarak planlanan, yüzyıllık rüya projenin 2009 yılında işletmeye açılması öngörülüyor. 
     1.6 kilometrelik yeraltı demiryolunun, 7.5 büyüklüğündeki depreme dayanıklı bir şekilde inşa edilmesi ve inşaat aşamasında Boğaz'ın minimum kirlenmesi gibi unsurlarda Japonya'nın gelişmiş teknik ve yöntemlerinden faydalanması kararlaştırıldı. Tamamlanması halinde batırma tüp yöntemiyle inşa edilen en derin tünel olma özelliği taşıyacak. 
     
</TEXT>
</DOC>
