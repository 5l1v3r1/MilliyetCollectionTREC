<DOC>
<DOCNO> 345597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun08.html </URL>
<DATE> 2005/05/25/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Rumlardan İngiliz şirketi hakkında suç duyurusu 
</HEADLINE>
<TEXT>

     Kıbrıs Rum kesiminde Andreas Boyaçis isimli Rum, 1974 öncesi KKTC’de kalan eski gayrimenkulünü ticari amaçla kullandığı iddiasıyla, Levantine Property Company adlı İngiliz şirketi hakkında Limasol polis karakoluna suç duyurusunda bulundu. 
     Levantine Property Company Ltd adlı şirketin sahiplerinin, Michale Hunt Mobilya şirketi sahibi , Terence ve Paul Wilkins baba-oğul , Ian Gordon emlakçı ve Ian Smith emlakçı olduğu belirtildi. 
     Andreas Boyaçis, gazetecilere yaptığı açıklamada, "Mağusa Boğazı’nı bir ay önce ziyaret ettiğini ve ziyareti sırasında kendisine ait mallarda Levantine Property Company tarafından çalışmalar yapıldığını saptadığını" söyledi. 
     Şirketin sahiplerinin İngiliz olduğunu ifade eden Boyaçis, "Polisten, mallarımda yasadışı olarak çalışmalar yapan bu şirketin sahipleri hakkında tutuklama emri çıkarılmasını isteyeceğim" dedi. 
     Boyaçis’in avukatı Hristodulos Taramundas da, "Boyaçis ailesinin mallarını yasadışı olarak kullanan şirketin İngiliz sahipleri için Avrupa’da tutuklama emri çıkarılmasını istediklerini" söyledi. 
     
</TEXT>
</DOC>
