<DOC>
<DOCNO> 341381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/guncel/axgun01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunuz öldüğü için kazançlısınız 
</HEADLINE>
<TEXT>


Ayaz Ailesi'nin, otobüsün çarpıp öldürdüğü oğulları için açtığı tazminat davasının bilirkişi raporunda 'Çocuğun ölmesi, aileyi masraftan kurtardı' denildi 

ÖZGÜR CEBE Diyarbakır DHA 

Diyarbakır Bismil'de yolcu otobüsünün çarpması sonucu ölen 8 yaşındaki Meki Ayaz'ın ailesinin açtığı tazminat davası, bilirkişinin verdiği raporla 'enteresan' bir hal aldı. Bilirkişi raporlarında, çocukları ölen Ayaz Ailesi'nin 'aslında kazançlı' olduğu öne sürüldü ailenin avukatı Kenan Ceylan, bilirkişiler hakkında suç duyurusunda bulunacağını söyledi. 

Şoför yüzde 75 kusurlu 
Bismil Köseli köyünden geçen karayolunda 23 Nisan 2003'te meydana gelen kaza sonucu, Öz Batmanlılar firmasına ait 73 AH 554 plakalı otobüsün çarptığı ilköğretim 2. sınıf öğrencisi Meki Ayaz yaşamını yitirdi. Otobüs sürücüsü yüzde 75, Ayaz yüzde 25 kusurlu bulundu. Baba Medeni Ayaz 4.5 milyar lira tazminat talebinde bulundu. Ancak otobüsü sigorta yapan şirket ödemeyi yapmayınca, aile Bismil Asliye Hukuk Mahkemesi'nde geçen yıl tazminat davası açtı. 
İlk duruşmada dosya, bilirkişi incelemesi için Ankara 25. Asliye Hukuk Mahkemesi'ne gönderildi. Bilirkişi olarak atanan Avukat Sema Güleç'in hazırladığı raporda, Ayaz Ailesi'nin çocuğunu büyütmek için 55 milyar 926 milyon 240 bin 197 lira masraf yapacağı, buna karşılık çocuğun 18 yaşından sonra annesi ve babasına katkısının 13 milyar 234 milyon 447 bin 990 lira olacağı kaydedildi. 
Rapordaki gerekçede şu gibi ifadeler yer aldı "Yörenin ve ailenin sosyal konumu gereği çocuğun üniversite eğitimi almayıp 18 yaşından sonra çalışmaya başlayacağı kabul edilecektir", 
"Nüfus kaydına göre, Meki 1995 doğumlu olup olay tarihinde 8 yaşındadır. Kalan ömrü 55 yıl 10 ay 3 gün, muhtemel ömür sonu 2058 yılıdır", 
"18 yaşını doldurduğunda çalışmaya başlayacak, 20 yaşında askere gidecek, askerlik dönüşü 2 yıl evlenmeyecek, daha sonra evlenerek aileye destek oranı azalacaktır" ifadeleri yer aldı. 
Raporda, Ayaz'ın ölmesiyle ailenin 42 milyar 691 milyon 792 bin 207 lira masraftan kurtulduğu vurgulandı. 

'39 bin YTL'den kurtuldunuz' 

CEYLAN'ın itirazı üzerine 2. Asliye Hukuk Mahkemesi'nce görevlendirilen Avukat Nurdane Kara da, Ayaz Ailesi'nin çocuğunu yetiştirmek için 54 milyar 528 milyon 284 bin 230 lira harcayacağını, çocuğun 18 yaşından sonraki kazancının 15 milyar 437 milyon 200 bin 397 lira olacağını, ailenin 39 milyar 91 milyon 83 bin 833 liradan kurtulduğunu vurguladı. Kara, "Destekten yoksun kalma tazminat alacağının olmadığı" ifadesine de yer verildi. 
Bismil Asliye Hukuk Mahkemesi, gelen 2 rapor doğrultusunda 18 Mayıs'ta tazminat talebiyle ilgili kararını verecek. 


</TEXT>
</DOC>
