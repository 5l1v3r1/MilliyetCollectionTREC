<DOC>
<DOCNO> 301081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonsiy03.html </URL>
<DATE> 2004/12/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li Koç Geç intikal sorunu yaşayan bir kadroyla karşı karşıyayız 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan'ın 17 Aralık Zirvesi ile ilgili değerlendirmelerinin, ''Dışişleri Bakanlığı tarafından AB'ye verilen nota ile çürütüldüğünü'' ileri sürerek, ''Bu hükümet, Dışişleri Bakanı tarafından Başbakan'a nota veren bir hükümet olarak tarihte yerini alacaktır'' dedi. 
     Koç, TBMM'de düzenlediği basın toplantısında, Başbakan Erdoğan'ın, CHP'nin 17 Aralık Zirvesi ile ilgili eleştirileri karşısında bocaladığını öne sürdü. Haluk Koç, ''Kızılay'da ayrıntılar dikkate alınmadan yapılan bayram kutlamalarının 10 gün sonra günah çıkartma toplantılarına dönüşmeye başladığını'' iddia etti. 
     Başbakan Erdoğan ve yakın çalışma kadrosunun, 17 Aralık'ta alınan kararlarla bayram yapılamayacağını yavaş yavaş öğrendiğini bildiren Koç, şunları söyledi 
     ''Artık gelinen noktada Recep Bey, kendi il başkanları, TİSK ve TUSİAD toplantılarında freni tutmayan bir üslupla savunma yapma ihtiyacı duymaya başlıyor. Ancak her zamanki gibi hedefi yanlış seçiyor. 
     Sayın Başbakan AB ile ilgili bu değerlendirmelerini yaparken, Dışişleri'nin AB'ye, Türkiye'ye getirilen ve zirve kararında yer alan haksız kısıtlamaların kaldırılması için nota verdiğini sanırım bilmiyor. Bu hükümet, Dışişleri Bakanı tarafından Başbakan'a nota veren bir hükümet olarak tarihte yerine alacaktır. 
     Sırça köşklerde, fildişi kulelerde oturanlar suçlamasına Sayın Başbakan AB'ye bu notayı veren Dışişleri Bakanlığı'nı da mı katıyor Gerçeklerle hem hükümet, hem parlamento ve hem de medya yüzleşmek zorundadır.'' 
     
     ''PARAGRAFA DÖNÜŞTÜRÜLDÜ'' 
     17 Aralık zirvesinde Türkiye'ye dayatılan ön koşullar ve ucu açık müzakere sürecinin yanı sıra, Avrupa Parlamentosu'nun kabul ettiği raporun da alışılmadık biçimde zirve kararında bir paragrafa dönüştürüldüğünü ifade eden Koç, bu paragrafta önümüzdeki dönem Türkiye'ye dayatılacak siyasi koşulların haritasının yer aldığını söyledi. Haluk Koç, tüm bu olumsuzluklara karşın AB konusunda yapay bir mutluluk tablosu sergilendiğini ifade ederek, şöyle konuştu 
     ''Hükümet Kızılay'da bayram yapıyor, havai fişek atıyor. Neyi kutladıkları bu 10 gün içinde kendilerine hatırlatınca ne yapacaklarını şaşırıyorlar. 
     Hükümet geç intikal sorunu yaşayan bir kadro ile karşı karşıyadır. Dışişleri'nin AB'ye kısıtlamalarla ilgili verdiği nota aslında Sayın Başbakan'a verilmiş bir notadır. Sayın Başbakan'ı bu vahim çelişkisi karşısında, kendi deyimi ile samimi kalbi duygularımla selamlıyorum. Yeni Camii'nin önüne Türkiye'yi oturtamazlar diyen Recep Bey, kendisine Eminönü Belediyesi'nde acele bir yer ayırmalıdır.'' Haluk Koç, bu değerlendirmeleri CHP Grup Başkanvekili olarak siyasi eleştiri hakkını kullanma adına yaptığını sözlerine ekledi. 
     Dışişleri Bakanı ve Başbakan Yardımcısı Abdullah Gül'ün bir gazetede yer alan açıklamasının hatırlatılması üzerine de Koç, ''Değiştiklerini söylüyorlar. Ancak bu noktadan sonra nasıl değişecekleri de siyasi bir merak ve soru işareti olarak kafalarda yer alacak'' dedi. 
     
</TEXT>
</DOC>
