<DOC>
<DOCNO> 307318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas12.html </URL>
<DATE> 2005/01/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
'Bir günden birşey olmaz' demeyin... 
</HEADLINE>
<TEXT>

     Erciyes Üniversitesi Tıp Fakültesi İç Hastalıkları Ana Bilim Dalı Öğretim Üyesi Prof. Dr. Fahrettin Keleştimur, bayramların şeker ve tansiyon hastaları için ayrıcalıklı günler olmadığını söyledi. 
     Keleştimur, kandaki şeker oranının ani yükselmesi sonucu göz kanamaları, kalp ve böbrek yetmezlikleri ortaya çıktığını bildirdi. 
     Sigara içen kişilerde hastalığın daha ağır seyrettiğini belirten Keleştimur, şunları söyledi 
     ''Doymak için değil, beslenmek için yemek gerekir. Ancak, toplumumuz doymak için yemek yiyor. Günlük alınması gereken yağ, protein ve karbonhidrat dengesini bozmamak gerekir. Bu denge bozulduğunda şeker ve tansiyon hastalığı ile obezite ortaya çıkar. Aşırı yemek yemek kadar hareketsizlikte şeker hastalığına neden olur.'' Keleştimur, özellikle şeker ve tansiyon hastalarının diyetlerine çok dikkat etmesi gerektiğine işaret ederek, şöyle devam etti 
     ''Bayramlar şeker ve tansiyon hastaları için ayrıcalıklı günler değildir. Bir günden bir şey olmaz diyerek aşırı yemek yemek, düzenli giden şeker ve tansiyonun bozulmasına neden olabilir. Bu nedenle diyet asla bozulmamalıdır. Ziyarete gidilen yerlerde de ev sahipleri tansiyon ve şeker hastalarına, ikram ettikleri pasta, börek, tatlı gibi yiyecekleri yemeleri için ısrar etmemelidir. Bütün bu uyarılarımıza rağmen bayramlarda acil servisler diyetini bozan şeker ve tansiyon hastalarıyla dolup taşıyor.'' Şeker ve tansiyon hastaları kadar sağlıklı insanların da bayramlarda beslenmelerine dikkat etmesi gerektiğine dikkati çeken Keleştimur, aşırı yemek yemenin, sağlıklı insanlarında mide ve bağırsak sistemlerinin zarar görmesine neden olabileceğini kaydetti. 
     
</TEXT>
</DOC>
