<DOC>
<DOCNO> 334426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun52.html </URL>
<DATE> 2005/04/18/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Kuzey Kore'ye BM ambargosu tehdidi 
</HEADLINE>
<TEXT>

     Beyaz Saray, Kuzey Kore'nin nükleer programa ilişkin altılı görüşmelere dönmeyi reddetmesi halinde, BM Güvenlik Konseyi'nde olası yaptırımları ele almanın düşünebileceğini bildirdi. 
     Beyaz Saray sözcüsü Scott McClellan, ABD Başkanı Bush'a eşlik ettiği South Carolina gezisi sırasında yaptığı açıklamada, ''Kuzey Kore, 6'lı görüşmelere geri dönmeyi reddederse, başka adımlar konusunda bölgedeki diğer ortaklarımızla danışmalarda bulunacağımızı sanıyorum. Bu, kesinlikle bir olasılık'' dedi. 
     McClellan, Kuzey Kore'nin görüşmelere geri dönme vaadinde bulunduğunu, bunun gerçekleşeceğini görmek istediklerini söyledi. 
     Kuzey Kore, 10 Şubat'ta ilk kez resmi olarak nükleer silahlara sahip olduğunu açıklamış ve nükleer programıyla ilgili olarak sürdürülen altılı görüşmeleri askıya aldığını bildirmişti. ABD, Güney Kore, Çin, Japonya ve Rusya aylardır Kuzey Kore'yi müzakere masasına geri döndürmeye çalışıyor. 
     
</TEXT>
</DOC>
