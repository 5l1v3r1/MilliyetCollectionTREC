<DOC>
<DOCNO> 309992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur16.html </URL>
<DATE> 2005/01/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şampiyon halterci Nurcan Milli Takım'da dayak ve taciz yoktu 
</HEADLINE>
<TEXT>

     Halter Bayan Milli Takımı'ndaki sporculara cinsel tacizde bulunduğu iddiaları ile ilgili olarak hakkında 20 yıl 9 aya kadar hapis istemiyle dava açılan Bayan Halter Milli Takımı'nın eski antrenörü Mehmet Üstündağ'ın yargılanmasına devam edildi. 
     Ankara 7. Asliye Ceza Mahkemesi'nde görülen davanın bugünkü duruşmasına, Üstündağ ve avukatları ile Halter Bayan Milli Takımı sporcuları olan müdahiller Aylin Daşdelen, Sibel Şimşek ve Şule Şahbaz'ın avukatı katıldı. 
     Duruşmada tanık olarak dinlenilen olimpiyat şampiyonu halterci Nurcan Taylan, Üstündağ'ın 10 yıldır antrenörlüğünü yaptığını söyledi. Halter Bayan Milli Takımı'nda sporculara yönelik taciz ya da dayak olaylarının olmadığını, böyle bir olaya ailelerin müdahale edeceğini ifade eden Taylan, ''Hocamıza saygımız sonsuzdu, ben olimpiyat şampiyonu olana kadar... Şampiyonluğun tadını çıkaracağımız yerde, böyle çirkin iddialarla karşı karşıyayız. Bizim yerimiz burası değil, dünya cumhuriyetleri. Biz, bir numarayız'' dedi. 
     Hatice Demiröz, 15 yıldır Üstündağ ile çalıştığını, çeşitli kamplara ve yarışmalara katıldığını belirterek, ''Hocamız Mehmet Üstündağ, sporculara taciz, dayak gibi eylemlerde kesinlikle bulunmamıştır. Müdahiller yalan söylüyorlar'' diye konuştu. 
     Neslihan Demiröz de milli takımda iddia edilen olaylara şahit olmadığını belirterek, iddiaların asılsız olduğunu kaydetti. 
     Üstündağ'ın avukatları, müvekkillerinin beden eğitimi öğretmeni olduğunu, bu nedenle duruşmalardan vareste tutulmasını talep etti. 
     Yargıç Tayyar Köksal, Üstündağ'ın kefaletle tahliye edildiğini, bu nedenle duruşmalardan vareste tutulması isteminin reddine karar verildiğini açıkladı. 
     Duruşma, müdahil tarafın bildirdiği 5 tanığın dinlenmesini için ertelendi. 
     İddianamede, antrenör Üstündağ hakkında, Türk Ceza Kanunu'nun TCK ''ırza ve namusa tasaddi'' suçunu düzenleyen 416 2, ''ceza artırımını'' öngören 417, ''kendisine tevdi olunan şahsın üzerinde haiz olduğu terbiye hakkını veya itaat ettirmek selahiyetini suiistimal'' fiilini içeren 477 ve bu suça ilişkin ceza artırımını kapsayan 478 2, ''müteselsil suçlar'' başlıklı 80 ile ''kişi hürriyetinden mahrum etme'' hükmünü içeren 179 1. maddeleri uyarınca, 6 yıldan 20 yıl 9 aya kadar hapis talep ediliyor. 
     
</TEXT>
</DOC>
