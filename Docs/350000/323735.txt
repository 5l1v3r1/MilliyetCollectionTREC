<DOC>
<DOCNO> 323735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo15.html </URL>
<DATE> 2005/03/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Çaykur Rizespor Taraftarımız lige bitti gözüyle bakıyor... 
</HEADLINE>
<TEXT>

     Çaykur Rizespor Kulübü Başkanı Ekrem Cengiz, yeşil-mavili taraftarların maçlara ilgi göstermediğini ve lige bitti gözüyle baktıklarını söyledi. 
     Cengiz, Çaykur Rizespor'un küme düşme korkusu yaşadığı yıllarda taraftarların takımına daha çok destek verdiğini ifade ederek, ''Ama şimdi Çaykur Rizespor, iyi gidiyor diye taraftarlarımız maçlara ilgisiz kalıyor. Lige bitti gözüyle bakıyorlar. Futbolcularımız, boş tribünlere oynadığı için olumsuz etkileniyorlar. UEFA'ya katılma hedefinin istendiği futbolculara gösterilmeli'' dedi. 
     Taraftarların neden maça gelmediğini araştırdıklarını ancak bir sonuç elde edemediklerini belirten Cengiz, şöyle devam etti 
     ''Acaba başkana ve yönetime karşı mı bir güvensizlik var Bunu henüz çözmüş değiliz. Dokuz yıllık bir deneyim ile bu görevi yürütüyoruz. Türkiye'de kulüp yönetimlerine bakıldığında Rizespor yönetiminin takdir edilecek bir anlayışı var. Bizim yönetim olarak tek eksiğimiz yabancı futbolcuların transferinde birkaç arkadaşım dışında katkımızın olmayışıydı. İlk kez bu sezon bu anlamda ciddi katkı sağlandı. Gelecek sezonla ilgili çalışmalarımız bu imkanlar dahilinde devam ediyor. Lig bitmeden transfer görüşmelerini tamamlamış olmak istiyoruz. Maça gelen taraftarlarımızdan bazılarının da yapmış olduğu küfürler bize pahalıya mal oluyor. Beş milyon lira verip, kulübe beş milyar zarar veriyorlar.'' Kendi cebinden harcadığı parayı ligde son yirmi yılda hiçbir kulüp başkanının harcamadığını kaydeden Cengiz, bir çok başkanın kulüp için harcadıkları paraları geri alacak şekilde verdiklerini ifade etti. 
     ''Biz görev adamıyız'' diyen Cengiz sözlerini şöyle tamamladı 
     ''Biz görev adamı olmaya devam edeceğiz. Sorumluluğumuzu da iyi biliyoruz. Herkes şunu bilsin ki bu işi yapmaya çokta meraklı değilim. Görev adamı olduğumuz için en iyisini yapmaya çalışıyoruz. Bunu yaparken de insanların beni alkışlamasını, şımartmasını beklemiyorum. Bana bir Allah razı olsun demeleri yeter. Sadece sahada futbolculara sahip çıksınlar. Karşılığında para değil sadece bunu istiyorum.'' 
     
</TEXT>
</DOC>
