<DOC>
<DOCNO> 322454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun23.html </URL>
<DATE> 2005/03/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gizli FBI raporu El Kaide ABD'yi vuracak 
</HEADLINE>
<TEXT>

     Amerikan Federal Soruşturma Bürosu FBI tarafından hazırlanan gizli bir rapora göre, ''ABD'yi yeniden vurmak istediğinden şüphe bulunmayan El Kaide'nin bunu yapabilecek gücünün olup olmadığı bilinmiyor.'' Amerikan ABC televizyonunun ele geçirdiği 32 sayfalık gizli raporda, El Kaide yöneticilerinin ABD'ye yeniden saldırma niyetlerinden şüphe olmadığı, ancak bunu yapabilecek güçlerinin açık olmadığı belirtilerek, ABD'de saldırı düzenleyebilmelerinin ülkeye sızma ve bunu muhafaza etmelerine bağlı olduğu vurgulandı. 
     Usame Bin Ladin'in ''uyuyan hücreler ya da militanları'' konusunda da şu ana dek hiçbir somut bilgi edinilemediği belirtilen gizli raporda, ''Bugüne dek ABD'de hiçbir gerçek 'uyuyan ajan' tespit edemedik'' deniliyor. 
     ABD'nin 2002'de New York Buffalo'da 7 kişiyi ''uyuyan hücre'' olarak gözaltına almasıyla ters düşen bu açıklama, El Kaide'nin ABD'ye sızdığı varsayılan gizli eylemcilerinin ''esrarengizliğini'' hala korumakta olduğunu ortaya koyuyor. 
     Raporda, marttan bu yana sınırlı istihbaratın, El Kaide'nin, ABD'de saldırılara katılmaları için militan bulma ve eğitme arayışında olduğu belirtilirken, bunda başarılı olup olmadığının bilinmediği ifade ediliyor. 
     Gizli raporun, geçen ayın 16'sında FBI içinde yayımlandığı belirtiliyor. 
     
</TEXT>
</DOC>
