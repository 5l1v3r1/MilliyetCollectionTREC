<DOC>
<DOCNO> 328044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/cemal.html </URL>
<DATE> 2005/03/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hatadan dönmek 
</HEADLINE>
<TEXT>


Yorum tek cümleyle sınırlansa, "Yeni Türk Ceza Yasası, gazeteciler ve basın özgürlüğü açısından berbat bir metin sayılır" deyip geçebiliriz. 
Ama iş bununla bitmiyor. 
Köşe yazıları tek cümlelik değil. 
Altına üstüne ille de bir şeyler eklemek şart. 
Örneğin, bu yasanın çıkış süreci içinde, biz gazeteciler ne yaptık, nasıl tavır aldık diye sorar, değerlendirmeyi de tek sözcükle sınırlarsanız, bu kez skandal demekle yetinirim. 
Evet, öyle. 
Çünkü vakti zamanında uyanabilsek, gerektiği gibi ayağa kalksaydık, bu hükümetin cezaevi kapılarını gazeteci milletine ardına kadar açan bir yasayı çıkarmasını engelleyebilirdik. Ceza Yasası'na çağdışı kalmış yasakçı bir zihniyetin damga vurmasını boşa çıkarabilirdik. 
Bu gücümüz vardı. 
Maalesef yapamadık. Belki de terzi-sökük hik yesi... 
Olabilir. 
Ama gecikmiş sayılmayız. 
Her şey bitmiş değil. 
Zararın neresinden dönülse k rdır. 
Nitekim hükümetten gelen sesler de, 1 Nisan'da yasanın uygulamaya girmesinden sonra gerekli değişikliklerin yapılabileceğini gösteriyor. 
Bu açıdan, Adalet Bakanı Cemil Çiçek'in pazar günkü Milliyet'in manşetinde yer alan demeci umut vericidir. Arkadaşımız Nedim Şener'e yaptığı açıklamaların bir bölümü şöyle 
"Doğruyu kabullenmek hiçbir zaman geç olmaz. Bunun idraki içinde olan bir insanım. Kanunlar Genel Müdürü'ne söyledim. Talepleri alın, Avrupa hukukunda ne var, karşılaştırın dedim. Düzenlemeler bize mahsus mu, Almanya'da, Fransa'da, İspanya'da var mı diye bakılacak. Ayrıca Avrupa İnsan Hakları Mahkemesi kararları da göz önünde tutulacak. Çünkü itiraz edilen maddeler özgürlüklerle ilgili. 
Önümüzde iki önemli yasa var. Ondan sonra buna ağırlık veririz. Hazırlığı yaptıktan sonra zaten meslek kuruluşlarını davet edeceğiz. Doğru olan neyse yapacağız. Kural ne ise, Avrupa hukuku ile birlikte çözeriz. Doğruyu kabullenmek için hiçbir zaman geç olmaz. Biz de yanlışlık yapabiliriz. Bunun idraki içinde olan bir insanım." 
Sayın Çiçek'in tutumu olumlu. 
Adalet Bakanı'nın bu sözleri, demin de belirttiğim gibi umut verici çizgiler taşıyor. Hükümetle basın kuruluşları arasında eğer gereken işbirliği yapılırsa, en çok iki ay içinde Türk Ceza Yasası özgürlükler açısından ayıplı olmaktan kurtulur. 
Hatadan dönmek fazilettir. 
Demokrasilerde geçerli ifade özgürlüğü açısından bir sorunumuz daha var. Başbakan Erdoğan'ın karikatür takıntısı denebilir bunun için. 
Bu bir zihniyet 
Öylesine bir zihniyet ki, demokrasi kültüründen kaynaklanan tahammül ve hoşgörüyle ilgili. Daha doğrusu bu bakımdan sınıfta kalan bir zihniyet... 
Başbakan Erdoğan, Cumhuriyet'in karikatürcüsü Musa Kart'tan sonra şimdi de Musa'yla dayanışma içinde çizmeye başlayan Penguencileri cezalandırmak istiyor. 
Yanlış 
Birçok açıdan öyle. 
Her şeyden önce karikatürcülerle kavga hiçbir devirde iktidar sahipleri açısından hayırlı olmamıştır. Başbakan Erdoğan'ın, karikatürcülerimizin yaratıcılığını gıdıklamaktan vazgeçmesi temenni olunur. 
Bir kez daha 
Hatadan dönmek fazilettir. 



</TEXT>
</DOC>
