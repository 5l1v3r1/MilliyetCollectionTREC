<DOC>
<DOCNO> 315028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun04.html </URL>
<DATE> 2005/02/14/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Zebari Türkiye'nin kaygıları yersiz 
</HEADLINE>
<TEXT>

     Irak geçici yönetiminin Kürt Dışişleri Bakanı Hoşyar Zebari, ''Irak'ın gelecekte de Türkiye'ye dost, birleşik, ancak toplumdaki farklılıklara saygı gösteren bir ülke olarak kalacağını'' söyledi. 
     Zebari, CNN televizyonuna yaptığı açıklamada, Türkiye'nin Irak seçim sonuçlarına ilişkin bütün endişelerinin yersiz olduğunu iddia ederek, ''Irak seçimlerinde Kürtlerin çok oy almasında Türkiye'nin kaygı duymasını gerektirecek bir neden olmadığı'' ifadesini kullandı. 
     ''Kürtlerin, Irak seçimlerine ve bölge seçimlerine katılımının, ülkenin ulusal birliğine ilişkin taahhüdünün tekrar teyidi olduğunu'' ifade eden Zebari, ''Kürtlerin demokratik, federal ve birleşik bir Irak içinde çoğulculuk arayışında olduğunu'' savundu. 
     Dışişleri Bakanlığı, bugün Irak'ta geçici resmi seçim sonuçlarının açıklanmasından sonra yaptığı açıklamada, ''seçimlerde belirli kesimlerin katılımın düşük olması, bir dizi vilayette neredeyse hiç oy kullanılmaması ve Kerkük dahil belirli bölgelerde manipülasyonların sonuçlar üzerinde dengesizliklere yol açmış olması, üzerinde ciddiyetle durulması gerekli hususlardır'' demişti. 
     Açıklamada, ''bütün bunların sonucunda Irak Geçiş Parlamentosu'nda oluşacak dengelerin, Irak toplumundaki çeşitli katmanların gerçek oranını yansıtmayacağı'' kaydedilmişti. 
     Dışişleri Bakanlığı, Irak Seçim Komisyonu'nun, usulsüzlük iddialarını inceleyip gerekli adımları atmasını, BM'nin de ilgili Güvenlik Konseyi kararı uyarınca sorumlulukları bağlamında gerekli tespitleri yapmasını beklediğini belirtmişti. 
     
     TALABANİ 
     Öte yandan, Irak Kürdistan Yurtseverler Birliği IKYB lideri Celal Talabani, seçimlerde Irak Kürdistan Demokratik Partisi IKDP ile oluşturdukları Irak Kürdistan İttifakı'nın, yeni hükümetin devlet başkanlığını almakta ısrarlı olduğunu belirterek, bunun Şiiler tarafında da desteklendiğini ileri sürdü. 
     Talabani, Reuters'e verdiği demeçte, ''kendilerinin, bir bloğun yanında, diğerinin karşısında bir rol oynamadıkları'' ifadesini kullanarak, ''Ancak, anlaşma olmadan bir tür uzlaşma var. Şiiler başbakanlık görevini üstlenmek için ısrar ediyor ve Kürtlerin devlet başkanlığı görevini üstlenmesini destekliyor'' dedi. 
     Kürtlerin, büyük bölümünün seçimleri boykot etmesi nedeniyle katılımlarının çok düşük olması sonucu mecliste çok az temsilcisi olan Sünnilerle de iyi ilişkiler kurarak, Irak'ın birliğinde önemli rol oynayabileceğini söyleyen Talabani, siyasi sürecin Sünnileri dışlamaması gerektiğini ifade etti. 
     Talabani, Sünnilerin ABD öncülüğündeki koalisyona ve ABD destekli hükümete destek vermemekle ''büyük hata'' yaptığı görüşünü de dile getirdi. 
     Celal Talabani, bir soru üzerine de Kürtlerin bağımsızlık taleplerinin ''uygulanamaz olduğunu'', ''bağımsız bir Kürt devletine hiç ihtimal vermediğini'' söyledi. 
     
</TEXT>
</DOC>
