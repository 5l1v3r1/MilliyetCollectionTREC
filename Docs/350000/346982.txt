<DOC>
<DOCNO> 346982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sontur16.html </URL>
<DATE> 2005/05/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Nazım'ın şiirinin okunması... Kaymakam Gözaltı talimatı vermedim 
</HEADLINE>
<TEXT>

     Milas Kaymakamı Hulusi Doğan, Milas Anadolu Lisesi’nin etkinliğinde şiir okuyan öğrencinin gözaltına alınması için güvenlik güçlerine talimat vermediğini söyledi. 
     Kaymakam Doğan, yaptığı yazılı açıklamada, öğrencinin gözaltına alınmasına ilişkin haberlerde konunun çarpıtılarak kendisine yönelik "yargısız infaz"a dönüştürüldüğünü savundu. 
     Kaymakam Doğan, açıklamasında şunları kaydetti 
     "Okul müdürlüğü tarafından programlandığı şekilde başarıyla geçen şiir dinletisi sona erdiği sırada, gecenin sunuculuğunu yapan iki öğrenciden birisi olan Ç.C. 17 , Bu programda daha çok söylenecek söz ve okunacak şiirler vardı. Ancak bizi susturdular. Bizi susturanlara bir şiirle cevap vereceğim diyerek, okul idarecilerini kınadığını, protesto ettiğini söylemiştir. Daha sonra, program dışı olarak, sürpriz bir şekilde yetkili kişileri sıkıntıya sokarak Nazım Hikmet’in Vatan Haini isimli şirini okumaya başlamıştır. Ben bir mülki amir olarak bu şiiri sonuna kadar dinledim. Şiir okunurken hiçbir reaksiyon göstermedim, gösterenlere de engel oldum. Şiirin okunmasından sonra da diğer konuklarla birlikte salondan ayrıldım. 
     Program sonrasında öğrencimizin gözaltına alınması doğrultusunda güvenlik güçlerine bir talimat vermedim." Öğrencinin gözaltına alınmasının kendi inisiyatifi dışında, bazı öğrenci velilerinin şikayetçi olmaları ve salondaki bazı kıpırdanmalar üzerine cumhuriyet savcılığının bilgisi dahilinde gerçekleştiğini belirten Doğan, şöyle devam etti 
     "Olayın daha farklı bir boyuta sıçramaması ve bir siyasi gösterinin malzemesi olmaması için tedbir olarak güvenlik güçlerimizin yaptığı bir uygulamadır. Nitekim öğrencimiz, emniyet müdürlüğümüzde iki saat civarında misafir edildikten ve ifadesi alındıktan sonra serbest bırakılmıştır. Öğrenciye, emniyet müdürlüğünde herhangi bir kötü muamele yapılmamıştır. Şiir olayında konu çarpıtılmış ve buna bağlı olarak üretilen haberlerle de şahsıma karşı bir yargısız infaz yapılmış, bu durum bir nevi vurun abalıya hikayesine dönüşmüştür. 
     Basınımızda yer alan haberlerdeki gibi çağdışı ve örümcek kafalı bir insan değilim. " 
     
     "FİLMLERE EL KONULMADI" 
     Salonda kamera veya fotoğraf makinesiyle çekim yapanların filmlerine el konulmasının da kesinlikle söz konusu olmadığını belirten Doğan, şöyle dedi 
     "Farklı dünya görüşlerine sahip yazarlarımızın, ozanlarımızın ve sanatçılarımızın varlığı, ülkemiz için bir zenginliktir. Nazım Hikmet ünlü bir şairimizdir ve şair kimliğine saygı duymamak mümkün değildir. 
     Ben fikri ne olursa olsun her görüşten yazar ve ozanın yazdıklarına, eserlerine saygı gösterilmesi gerektiğine inanıyorum. Yasaklamacı bir zihniyete sahip değilim. Özgür düşünceye inanan bir insanım." Toplumda var olan farklı dünya görüşlerine sahip kişilerle ve siyasi eğilimlerle her zaman diyalog içinde olduğunu kaydeden Doğan, açıklamasında "Eğitim-Sen’in gecelerine bile gittiğini" kaydetti. 
     Milas Anadolu Lisesi’nin şiir dinletisinde sunuculuk yapan öğrenci Ç.C, program dışına çıkarak Nazım Hikmet’in "Vatan Haini" isimli şiirini okuduğu gerekçesiyle gözaltına alınmış, ifadesi alındıktan sonra serbest bırakılmıştı. 
     
</TEXT>
</DOC>
