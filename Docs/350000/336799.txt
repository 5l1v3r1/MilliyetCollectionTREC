<DOC>
<DOCNO> 336799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonyas09.html </URL>
<DATE> 2005/04/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Elektronik prangalı mahkumlar bildiğini okuyor 
</HEADLINE>
<TEXT>

     İngiltere'de, hapishanelerdeki aşırı kalabalığı engellemek için bazı mahkumların elektronik pranga takılarak serbest bırakılması uygulamasının ardından, bu mahkumların bazılarının prangaya rağmen suç işledikleri açıklandı. 
     İki büyük güvenlik firmasıyla anlaşma imzalayan ve elektronik pranga takılan mahkumların takibini bu firmalara devreden İçişleri Bakanlığı'nı ''utandıracağı'' belirtilen tespitlere göre, onlarca mahkum prangalara rağmen suç işliyor. 
     Hapishane Çalışanları Sendikası NAPO tarafından yapılan araştırmanın sonuçları, prangasını çıkartan ya da ayağında pranga olduğu halde kendisine konulan kısıtlamaları çiğneyen, hatta suç işleyen mahkumların çoğunun yeniden hakim karşısına da çıkartılmadıklarını gösterdi. 
     Prangalı bir mahkumun kuralları nasıl çiğnediğini örneklerle de ortaya koyan NAPO, cinayetten suçlu bulunan ve müebbet hapse mahkum edilen 19 yaşındaki Peter Williams'ın ayağındaki prangayı çıkartıp istediği gibi gezebildiğini öne sürdü. NAPO raporunda, Williams'ın takibiyle görevli Premier Güvenlik şirketinin ise durumu görmezden geldiği belirtildi. 
     Raporda ayrıca, bir suçlunun kendisine konulan kısıtlamaları 34 kez çiğnediği, ancak bundan sonra mahkemeye götürüldüğü, bir diğerinin de 17 kural ihlalinin ardından, iki kez 12'şer saatlik süreyle kaybolduktan sonra yargıç karşısına çıkartıldığı ileri sürüldü. 
     
</TEXT>
</DOC>
