<DOC>
<DOCNO> 331662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo18.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Liglerin karakteristiği 
</HEADLINE>
<TEXT>


Bahisleri oluştururken, skor tahminleri yaptığımız liglerin genel-geçer özelliklerine de ihtiyacımız var. Örneğin Almanya 2. Ligi'nde her 10 maçın 6'sını ev sahibi takımların kazanıyor olması, ya da Fransa Birinci Ligi'nde maçların yüzde 40'ının ilk yarılarının golsüz bitmesi gibi... 

UĞUR MELEKE 


Fransa Le Championnat, maç başına görülen 2,08'lik gol ortalamasıyla her geçen gün eğlencesi azalan bir şampiyona konumuna geldi. Fransa Milli Takımı'nın Paris'teki son 5 ulusal maçtan skor bulamadan ayrılması da ülkenin havasından olsa gerek... Futbolseverler maçların yüzde 97'sinin ilk 45 dakikasında 2 golden fazlasını göremiyorlar. İlk yarılar yüzde 52 oranla da berabere bitiyor. 1-0, yüzde 22'lik frekansıyla şampiyonanın en popüler skoru. 
Maçlarda perdeyi yüzde 55 oranla ev sahipleri açıyor ve sonuçta da yüzde 47'yle kazanıyorlar. Deplasman takımları ortalama 6 maçta 1 kez gülebiliyorlar Fransa'da. Oysa Hollanda'da deplasman takımlarının kazanma oranı yüzde 35,5... 

Serie A'da gol sıkıntısı 
Fransa gibi İtalya Serie A'da da skor sıkıntısı hakim. 2000-2001 sezonunda 2,77 olan gol ortalaması bugün 2,48'e kadar gerilemiş durumda. 21 Ekim 2001'de San Siro'da Milan-Juventus karşılaşmasını izleyen 81 bin 954 kişi de dört buçuk yıldır bir daha bir araya gelmediler. Son 5 sezonda sadece iki kez, Verona'nın aynı skorla 5-4 Bologna'yı yenip Lazio'ya yenildiği maçlarda 9 gol görülebildi. Tekrar ne zaman bu kadar golü bir arada görebileceğimiz de meçhul, zira Verona artık Serie B'de. 

İlk 30 son 15 
Allah'tan İtalya'da takımlar son 15 dakikada biraz olsun açılıyorlar, ve gollerin yüzde 22'si de bu periyotta geliyor. Bu oran, ilk yarım saatte kaydedilen gol sayısıyla neredeyse aynı. Genel bir öngörüdür İtalya'da beraberliğin sık yaşandığı. Buna ek olarak not ediniz, Serie A'da yüzde 30 olan beraberlik oranı alt liglere gittikçe biraz daha artıyor, Serie B'de yüzde 31'e, Serie C'de de yüzde 34'e kadar yükseliyor. 

Liga'da iç saha avantajı 
İspanya La Liga, Avrupa'nın üst düzey ligleri içinde ev sahibi takımların en başarılı olduğu şampiyona olarak göze çarpıyor. Kendi evindeki ekipler ilk yarıları yüzde 39, her iki devreyi'de yüzde 34 oranla galip kapatıyorlar. Maçlarda perdeyi yüzde 56 oranla yine onlar açıyorlar. Maç başına 2,56 olan gol sayısının 1,53'ü de ev sahiplerinden geliyor. 
Aslında bunu ev sahibi taraftarın baskısına da bağlamak mümkün. 20 Kasım 2004'teki Barcelona-Real Madrid maçını kaç kişi izledi dersiniz Tam 98 bin. 
Bu hafta bu maçın rövanşında Barcelona'yı ağırlayacak Real Madrid'in de yalnız kalacağını düşünmeyin. Onlar da 5 Ocak'ta Real Sociedad'ı Santiago Barnebau'da konuk ettiklerinde tribünde 90 bin taraftarları vardı. 



</TEXT>
</DOC>
