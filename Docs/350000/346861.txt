<DOC>
<DOCNO> 346861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo07.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpersin Kayseri 0-0 
</HEADLINE>
<TEXT>


Ankaraspor'u konuk eden Sarı - Kırmızılı takım, Süper Lig'de kalması için yeterli olan 1 puanı aldı, hedefine ulaştı. Heyecansız ve pozisyonsuz geçen maçtan gol sesi çıkmadı 


Süper Lig'de tutunabilmek için haftalardır büyük bir mücadele ortaya koyan Kayserispor kendi evinde Ankaraspor'la golsüz berabere kalarak yarışı mutlu sonla noktaladı. Sarı - Kırmızılılar, Sakaryaspor'un deplasmanda Malatya'ya yenilmesi nedeniyle sahadan puansız ayrılması durumunda bile ligde kalacaktı. 
Beklendiği gibi heyecansız ve temposuz geçen maçın ilk yarısında ev sahibi Murat Duman, Ali Turan ve Mehmet Topuz'la gole yaklaştı ancak kaleci Jevric'i geçemedi. Mücadelenin ikinci yarısı da sönük geçti. Karşılıklı gelişen cılız ataklardan gol çıkmadı ve Kayserispor sahadan istediğini alarak ayrıldı. 

Maçın karnesi 
HAKEMLER Mustafa Çulcu, Bahattin Duran, Serkan Ok 
KAYSERİSPOR Metin 6 - Ali Turan 6 , Hakan Çimen 6 , Eric 6 , Ergün 5 - Mehmet Topuz 5 , Murat 5 , Johnson 5 Dk.59 Kamber 5 , Bülent 5 , Cem Karaca 6 - Balili 5 Dk.77 Gökhan 4 
ANKARASPOR Jervic 6 - Hasan Yiğit 6 Dk.82 Gökmen , Ramazan 6 , Şenol 6 , Wederson 5 - Hürriyet 5 , Mustafa Sarp 6 , Erman Özgür 5 , Musa 5 Dk.46 Halit 5 - Tita 4 , Jaba 4 Dk.76 Saffet 4 
SARI KARTLAR Mehmet Topuz, Hasan Yiğit, Ramazan 

Şampiyon gibi sevindiler 

İkinci yarıda 23 puan toplayarak ligde kalmayı başaran Kayserisporlu futbolcular ve teknik heyet büyük mutluluk yaşadı 

Kayserispor'un ligde kalmayı başarması Atatürk Stadı ve kentte adeta bayram havası estirdi. Sarı - Kırmızılı futbolcular kritik mücadelenin bitiş düdüğü ardından ligde kalmanın sevinci ile birbirlerine sarılırken, Teknik Direktör Hikmet Karaman omuzlara alındı. Taraftarlar formalarını çıkararak sahada tur atan futbolculara büyük sevgi gösterilerinde bulundu. Ligin ikinci yarısında 23 puan toplayarak ligde kalmaya başardıklarını belirten Hikmet Karaman, "Bu sonuç inancın zaferidir. Emeği geçen herkese teşekkür ediyorum" dedi. 


</TEXT>
</DOC>
