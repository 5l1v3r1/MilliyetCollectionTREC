<DOC>
<DOCNO> 325963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo07.html </URL>
<DATE> 2005/03/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya Kupası Almanya'da, maçlar Hollanda 'toprağında' 
</HEADLINE>
<TEXT>

     LONDRA, DHA 

      ALMANYA'da gelecek yıl düzenlenecek 2006 Dünya Kupası karşılaşmalarının oynanacağı sahalarda Hollanda çimi kullanılmasına yönelik planlar ülkede büyük tartışma yarattı. Alman yetkililer, Hollanda'dan getirilecek çim tohumlarının fiyat ve kalite açısından Alman emsallerine göre çok daha uygun olduğunu savunurken, 1 milyon 445 bin YTL'lik çim kontratının dışında bırakılan Alman şirketleri bu uygulamayı 'vatanseverlikten uzak' buluyor. 
     
     'RAKİP ÜLKENİN ÇİMİ BİZE UĞURSUZLUK GETİRİR' 
     Bild am Sontag gazetesi, futbolda Almanya'nın en büyük rakiplerinden biri olan Hollanda'dan alınacak çimlerin Alman milli takımı için 'uğursuzluk' getireceğini yazarken, Alman Çimlendirme Birliği Başkanı Albrecht von Knigge, "Ülkemizde düzenlenen kupada, maçların 'yabancı topraklar' üzerinde oynanması büyük hayalkırıklığı yaratır" dedi. 
     
     YERLİ MALI BİRA DA YASAK 
     'Evsahibi' Almanya'nın Dünya Kupası'na ilişkin 'sorunları' bununla da bitmiyor. Çünkü organizasyona sponsor olan firmaların birçoğu yabancı şirketlerden oluşuyor ve bu nedenle stadyumlarda Alman ürünlerinin satışı yasaklanıyor. Kupa karşılaşmaları boyunca ünlü Alman biralarının yerini Amerikan malı Busweiser alırken, VIP konuklar da Alman otomobilleri yerine Japon arabalarıyla taşınacak. Taraftarlara et ürünleri satışı sadece McDonald's tarafından gerçekleştirileceği için, Almanlar çok sevdikleri domuz sucuğundan mahrum kalacak. 
     
     ALMANYA SON KUPASINI İTALYA'DA ALMAN ÇİMİ ÜZERİNDE KAZANDI 
     Bu durum karşısında öfkelenen Alman taraftarlar, 5 yıl önce Hollanda'da oynanan Avrupa Şampiyonası sırasında idman sahasındaki Hollanda çiminden memnun olmayan Alman milli takımının acilen kendi ülkelerinden çim siparişi verdiği yönünde 'hikayeler' anlatmaya başladı. Buna gerekçe olarak da Hollanda çiminin çabuk kalkması gösteriliyor. 
     Almanya son olarak Dünya Kupası'nı 1990 yılında İtalya'da kazanmıştı. Almanya'nın Arjantin'i 1-0 yenerek kupaya uzandığı karşılaşma Alman çimi üzerinde oynanmıştı. 
     
</TEXT>
</DOC>
