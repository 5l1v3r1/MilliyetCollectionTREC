<DOC>
<DOCNO> 343695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy31.html </URL>
<DATE> 2005/05/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Güler hakkındaki gensoru önergesine ilişkin görüşmelere başlandı 
</HEADLINE>
<TEXT>

     TBMM Genel Kurulu’nda, CHP Ankara Milletvekili Eşref Erdem ve arkadaşlarının Enerji ve Tabii Kaynaklar Bakanı Hilmi Güler hakkında verdikleri gensoru önergesinin gündeme alınıp alınmamasına ilişkin görüşmelere başlandı. 
     Güler hakkında "Sorumluluğunun gereğini yapmadığı, yetkilerini aştığı, Hazine’yi zarara uğrattığı ve görevini ihmal ettiği" iddiasıyla verilen gensoru önergesinin görüşmeleri sırasında ilk sözü önerge sahipleri adına CHP’li Erdem aldı. 
     
     19 MAYIS 1919’UN YILDÖNÜMÜ 
     Gensoru görüşmeleri öncesinde AK Parti Samsun Milletvekili Ahmet Yeni, 19 Mayıs Atatürk’ü Anma ve Gençlik ve Spor Bayramı nedeniyle TBMM Genel Kurulu’nda yaptığı gündemdışı konuşmada, bu günün Ulusal Kurtuluş Savaşı’nın başlamasının yanı sıra kendi ifadesiyle "Mustafa Kemal Atatürk’ün doğum günü" olması nedeniyle de Samsunlular için çok önemli olduğunu ifade etti. 
     CHP Grup Başkanvekili Kemal Anadol da oturduğu yerden söz alarak Milli Eğitim Bakanı Hüseyin Çelik’i, 19 Mayıs dolayısıyla yaptığı açıklamalarla bu önemli güne gölge düşürdüğü gerekçesiyle eleştirdi. 
     AK Parti Grup Başkanvekili Salih Kapusuz, 19 Mayıs’ın kutlanmasında bir eksiklik bulunmadığını, kutlamaların sektörlere yayılarak kutlanmasının doğru olduğunu ifade etti. 
     
     SÖZDE ERMENİ SOYKIRIMI 
     CHP Ardahan Milletvekili Ensar Öğüt, gündemdışı konuşmasında, Ermeni soykırımı iddialarına değindi. Bu iddiaların gerçekle hiçbir ilgisi bulunmadığını ifade eden Öğüt, tam tersi Ermenilerin 1878 yılından başlayarak Müslüman Türkleri katlettiklerini söyledi. 
     Ermeni bayrağında Ağrı Dağı’nın yer almasının rahatsızlık yarattığını ifade eden Öğüt, bu sembolü kullanmalarının engellenmesini istedi. 
     
     KIRIM TATARLARI 
     AK Parti İstanbul Milletvekili Nevzat Yalçıntaş, gündemdışı konuşmasında, 18 Mayıs 1944’de Kırım Tatarları’nın Stalin’in kararı üzerine yaşadıkları yerlerden kopartıldıklarını ve Kırım’da tek bir Kırım Tatarı bırakılmadığını söyledi. Bununla Kırım Tatarlarının toptan yok edilmesinin amaçlandığını kaydeden Yalçıntaş, ancak bu insanların verdikleri mücadele sonucu 50 yıl sonra da olsa kısmen Kırım’a dönmeyi başardıklarını ifade etti. 
     Yalçıntaş, Kırımlıların tüm yaşadıklarının ardından 1991’den bu yana Ukrayna Cumhuriyeti sınırları içinde hür ve demokratik bir ortamda yaşamalarından duyduğu memnuniyeti dile getirerek, bunun için Ukrayna Devleti’ne teşekkür etti. 
     
</TEXT>
</DOC>
