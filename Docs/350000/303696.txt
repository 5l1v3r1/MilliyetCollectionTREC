<DOC>
<DOCNO> 303696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko42.html </URL>
<DATE> 2005/01/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Odalar Birliği, Başbakan'a önerilerini rapor halinde sundu 
</HEADLINE>
<TEXT>

     Başbakan Recep Tayyip Erdoğan başkanlığında Yeni Başbakanlık Binası'nda devam eden ''Türkiye Bölgesel Sektörel Ekonomi Şurası''nda'' Türkiye Odalar ve Borsalar Birliği TOBB tarafından 37 ana sektörde yaşanan sorunlar ve bu sorunların çözümüne ilişkin önerileri içeren bir rapor ele alındı. 
     Raporda, ortak görüşler başlığı altında Türk girişimcilerinin önündeki engellerin azaltılması ile ilgili mücadelenin verildiği günümüzde ithalatçı birlikleri kurulması konusunda çalışmalar yapıldığına değinildi. 
     Raporda, böyle bir kurumun kurulmasının girişimcilerin maliyetlerini ve karşılaştıkları bürokratik işlemleri artıracağına dikkat çekilerek, ithalatçı birlikleri uygulamasından geri dönülmesi istenildi. 
     Raporda, 5084 sayılı Teşvik Yasası'nın yatırım artışını sağlamaktan uzak olduğu ve kamuda atıl kalan yatırımlara benzer bir şekilde şimdi de özel sektörde verimsiz yatırımların yapılmasına yol açacağı kaydedilerek, yatırım teşvik sistemini sadece kişi başına gelir baz alınarak değil, iller ve ilçelerin özellikleri de göz önüne alınarak sektörel ve bölgesel bazda belirlenmesi gerektiği vurgulandı. Enerji Kanunu'nun çıkarılarak enerji fiyatların düşmesinin ilk adımı olarak elektrik fiyatları üzerindeki yüzde 2 TRT payı gibi ilgisiz eklentilerin kaldırılması istenen raporda, ilave bürokratik yük ve harcama kapısı getirecek turizm meslek birlikleri adı altında yeni bir bürokratik mekanizma kurulmasına karşı olunduğu ifade edildi. Raporda, ayrıca TCDD'nin ihracatta navlun ücretinde ülke içinde uygulanan ücretlerin ülke dışındakinden yüksek olduğu belirtilerek, bu ücrette sınır dışında uygulanan ücretin esas alınması talep edildi. 
     
     SEKTÖREL BAZDA SORUNLAR 
     Raporda, 37 ana sektördeki sorunlardan bazıları şöyle yer aldı 
     -Hayvancılık sektörü Sosyal Yardımlaşma ve Dayanışmayı Teşvik Fonu kaynakları ile desteklenen 4 ilde her gün toplam 1.1 milyon çocuğa sağlıklı süt imkanı sağlayan okul sütü projesi bu yıl anlaşılamayan bir nedenle durdurulmuştur. Okul sütü projesi devlet politikası haline getirilerek süreklilik kazandırılmalıdır. 
     AB'den et ithalatının önlenmesi önlenemediği takdirde tam üyelik müzakereleri sürecinde buradan yapılacak ithalatın içeriğini et yerine besi hammaddesi ve damızlığa yönelik canlı hayvan ithalatı olarak değiştirilmelidir. 
     -Sağlık sektörü Türkiye'nin sağlık sistemi çok parçalı bir yapıdadır. Sağlık tüketicisinin hakları, sağlık hukukunun geliştirilmesi ve güncelleştirilmesi ile güvence altına alınmalıdır. Türk toplumu hasta-hastane ve muayenehaneden oluşan sarmaldan kurtarılmalıdır. 
     -Gıda sektörü Sektörde mükerrer uygulamaları ve yetki karmaşalarını sona erdirmek için Tarım ve Köyişleri Bakanlığı bünyesinde Gıda İşleri Genel Müdürlüğünü ivedilikle ihdas edilmesi şarttır. Hammadde ve mamul madde arasındaki KDV uyumsuzlukları giderilmelidir. 
     
     AKARYAKITTA KAÇAKÇILIK ÖNLENMELİ 
     -Petrol ve gaz sektörü Türkiye'de son 10 yılda otomotiv satışları sürekli artmasına rağmen akaryakıt satışları 2004 haricinde artış göstermemiştir. Yılda yaklaşık 2.5 milyon ton civarında benzin ve motorinin ülkeye sokulduğu tahmin edilmekte ve bu şekilde oluşan doğrudan vergi kaybının yaklaşık 2.5 milyar dolar olduğu hesaplanmaktadır. 
     Kaçakçılık mutlaka önlenmeli, dağıtım şirketlerinin depolarını kontrolü ve denetimi sağlanmalıdır. 
     -Enerji sektörü 2030 yılına kadar enerji yatırımlarının tahminen 16 trilyon dolar olması beklenmektedir. Bunun 10 trilyon doları elektrik enerjisindeki alt yapı yatırımlarına yöneliktir. Türkiye'de 2030 yılına kadar yalnız elektrik enerjisi üretim tesisleri için 59 bin megavatlık bir kurulu güç yatırımına ihtiyaç duyulmaktadır. 
     Elektrik dağıtım özelleştirilmeleri, Hazine ve Maliye'ye gelir getirmesinden uzak fakat kaliteli ve sürekli hizmet verecek yatırımların yapılmasını garanti altına alacak yapıda düzenlenmelidir. 
     -OSB Üst Kurulu TRT, Ekim 2004 tarihi bir yazı ile OSB'lerden bugüne kadar olmayan elektrik satış bedelinin yüzde 2'si kadar pay istemektedir. Bu anlamsız talep durdurulmalı, OSB''ler 5,084 sayılı teşvik kapsamına alınması sağlanmalıdır. 
     -Müteahhitlik sektörü Kamu yatırımlarına ayrılan ödenek artırılmalıdır. Mevzuatta gerekli değişiklikler yapılarak risk oranları düşürülmeli ve Türk bankaları teminat mektubu vermeye teşvik edilmelidir. 
     -Denizcilik sektörü Dış ticaret yüklerinin taşınmasında milli filonun yapısı yüzde 30'u aşamamıştır. Uzun vadeli kontratlar ile taşımanın öncelikle Türk müteşebbislere verilmesi lazımdır. 
     -Demir çelik sektörü Erdemir'deki kamu hisselerinin öncelikle halka arz yöntemi özelleştirilmesi, bu mümkün olmazsa blok satış yöntemi ile özelleştirilmesinde söz konusu yatırımların tamamlanması şartı getirilmelidir. Ayrıca, Erdemir'in Türkiye açısından sahip olduğu stratejik önem göz önünde bulundurularak Türk demir çelik sektörüne öncelik verilmelidir. 
     
     KOTALARIN KALKMASI 
     -Tekstil sektörü Çin'den kaynaklanan tekstil ve konfeksiyon ürünleri ithalatının kotaların kalkması ile 2005 ve sonrasında daha da artacağı bu nedenle söz konusu ithalat artışının sektör üzerindeki zarar ya da zarar tehdidini en aza indirilmesi sağlanmalıdır. 
     -Konfeksiyon sektörü Hazır giyim ve konfeksiyon sektörünün istihdam açısından hassas sektör olarak kabul edilmesini ve geliri 1,500 doların altında kalan 36 ilde uygulanan istihdam desteklerinden 1 yıl süreyle bir bütün olarak sektörün yararlandırılmasını talep etmekteyiz. 
     -Sermaye piyasası sektörü Çukurova, Kepez gibi şirketlerin imtiyazı yeniden kurulacak birer şirkete devredilmeli ve bu şirketlerin küçük ortaklara tekabül eden hisseleri aynı oranda aynı kişilere verilmelidir. Bu küçük hisselerin haksız ortağın eline geçmesinden endişe edilmemelidir. Bu hisselerin kimlere ait olduğu SPK, şirket, borsa ve Takasbank kayıtlarında sağlıklı olarak tespit edilebilir. 
     Bankaların ihraç ettikleri sermaye piyasası araçlarına yatırım kişileri korumak ve şeffaflığı temin etmek amacıyla Bankalar Kanunu'nda değişiklik yapılması ve ayrıca hisse senetleri borsada işlem görmekte olan TMSF'yi devrolunan banka hisse senetleri için TMSF'nin çağrı yapması ve bu yolla yatırımcıların mağduriyetinin karşılanması için düzenleme yapılması gerekmektedir -Bankacılık sektörü Bankaların döviz ve dövize endeksli kredi arzını artırmak amacıyla ana para kur farkları üzerinden KKDF ve BSMV yükümlülüğü kaldırılmalıdır. Zorunlu karşılık oranlarının düşürülmesi veya karşılıklara piyasa faizi nispetinde faiz ödenmesi beklenmelidir. 
     
</TEXT>
</DOC>
