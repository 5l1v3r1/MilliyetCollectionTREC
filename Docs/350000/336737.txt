<DOC>
<DOCNO> 336737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo32.html </URL>
<DATE> 2005/04/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yanal Ben bu işi bilgisayarın başında saatlerce oturarak yapmıyorum 
</HEADLINE>
<TEXT>

     A Milli Takım Teknik Direktörü Ersun Yanal, Kadir Has Üniversitesi'nde öğrencilerle biraraya geldi. 
     Üniversitenin Cibali'deki yerleşkesinde düzenlenen toplantıda, Yanal, milli takım antrenörlerinden Özcan Bizzati ile birlikte ''Futbol antrenmanları ve çalışmaları, teknolojik ve bilimsel yaklaşımlar'' konusunda öğrencilere bilgi verdi. 
     Yanal, öğrencilere dizüstü bilgisayarda hazırladığı sunumla, futbolun temel motorsal özellikleri, dayanıklılık, kuvvet, sürat, süratte devamlılık, koordinasyon, reaksiyon zamanı, teknik ve şans faktörü gibi konularını anlatırken, ''Şansa fazla inanmıyorum. Şansa çok az yer vardır'' dedi. 
     Testler ve antrenmanlar hakkında da bilgi veren Ersun Yanal, testlerde elde ettikleri sonuçlara göre oyunculara program hazırlandığını söyledi. 
     Yanal, Gençlerbirliği'nde görev yaptığı dönemde bu testler sayesinde maç sayısı artmasına rağmen kas yaralanmaların çok azaldığını anlattı. 
     Teknolojinin kendilerine büyük kolaylık sağladığını dile getiren Ersun Yanal, takımın ve oyuncuların taktiksel hedeflerini oluşturan parametrelerin iyi belirlenmesi gerektiğini kaydetti. 
     Yanal, futbolda kapılan toplarla yapılan hızlı ataklarla gol atıldığını belirterek, ''Futbolda atılan gollerin yüzde 85'i 5 pasın altında gerçekleşiyor'' dedi. 
     Kulüp takımında 17 kişilik bir ekiple çalıştıklarını dile getiren Yanal, milli takımda 13-14 kişiyle çalıştıklarını ifade ederek, ''Milli takımdaki problem, kulüp takımındaki kondisyonel çalışmaları yapamamanız sadece taktiksel boyut oluyor'' diye konuştu. 
     
     MİLLİ TAKIM İSTATİSTİKLERİ 

     Ersun Yanal, milli takımda her oyuncuyla ilgili istatistiklerini bilgisayar destekli programla tuttuklarını söyledi. 
     Milli takımda tehlikeli olan yerlerde oyuncuların faul yapmalarını istemediklerini kaydeden Yanal, orta saha ve ilerideki oyuncuların önde faul yapmasını tercih ettiklerini ifade etti. 
     Başarının yolunun, bilgi altyapısı oluşturmak, bunu kullanılır hale dönüştürmek ve hedefleri belirlemek olduğunu vurgulayan Ersun Yanal, ''Çağ bunu gerektiriyor. Atatürk, 'Bilgisiz, ilimsiz otorite kurulamaz' diyor. Bir yönetici olacaksanız, bilgisiz lider olamazsınız. Bilgi bu işin temel altyapısıdır'' dedi. 
     
     ÖĞRENCİLERİN SORULARI 

     Öğrencilerin sorularını da yanıtlayan Ersun Yanal, bir öğrencinin, ''Sizi Bilgisayarın başından kalkmıyor diye eleştiriyorlar. Bu konuda ne düşünüyorsunuz '' şeklindeki sorusuna Yanal, ''Ben bilgisayarın başında saatlerce oturarak bu işi yapmıyorum. Bilgisayarda sadece e-maillerimi kontrol ediyorum. Eleştiri güzel birşey. Eğer bir katkı yoksa eleştiri askıda kalıyor. Bu eleştiri değil, ciddiye almıyorum'' diye yanıt verdi. 
     Ersun Yanal, diğer antrenörlerin de böyle programlar kullanmaya başladığını belirterek, ''Biz bunun öncülüğünü yaptık. Bu program son geliştirdiğimiz program. Aklın yolu bir. Futbol tabii ki sadece istatistik değil. Ama yaşamımızın her alanında bilgi kullanılmalı'' şeklinde konuştu. 
     Kendisinin bu işi yapmak için çok büyük bedeller ödediğini anlatan Yanal, şöyle devam etti 
     ''Tekerlek bir icattır ama araba bir tasarım. Bizler yaratıcı ve zeki insanlarız. Hangimiz ne kadar işimizi yapıyoruz. Ben bu işi yapmak için çok büyük bedeller ödedim. Mesleğimi seviyorum. Yaratıcılığım da o çoşkumdan kaynaklanıyor. Hep başarılı olabilirsin, kaybederken bile başarılı olabilirsin. Onun için de bilgi altyapısı gerekli.'' Futbol Federasyonu Başkanı Levent Bıçakcı ve Genel Sekreter Lütfi Arıboğan da üniversiteye gelerek, Yanal'ın konuşmalarını bir süre dinledi. Bıçakcı ve Arıboğan, toplantı bitmeden salondan ayrıldı. 
     Ersun Yanal'ın konuşmasına öğrenciler de ilgi göstermedi. 200 kişilik salonda yaklaşık 25-30 öğrenci Yanal'ı dinledi. 
     Bu arada, toplantının açılış konuşmasını yapan İktisat ve İdari Bilimler Fakültesi Dekanı Prof. Dr. Erol Üçdal'ın, Milli Takımlar Teknik Direktörü Özcan Bizzati ve Antrenör Ersun Yanal demesi üzerine salonda gülüşmeler oldu. 
     Üçdal, Yanal'a toplantı sonunda plaket verdi. 
     
</TEXT>
</DOC>
