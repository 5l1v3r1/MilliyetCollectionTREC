<DOC>
<DOCNO> 307368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/siyaset/siy03.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül-Derviş teması CHP'de tepki çekti 
</HEADLINE>
<TEXT>


CHP'li Yerlikaya, kitabı için Gül'den görüş alan Derviş'in iktidarı pompaladığını söyledi 

EZELHAN ÜSTÜNKAYA 


CHP Milletvekili Kemal Derviş'in gelecek hafta ABD'de piyasaya çıkacak, "küreselleşme" konulu kitabı için Türkiye'den sadece Dışişleri Bakanı Abdullah Gül'den görüş almasına, partisinden tepki geldi. Derviş - Gül teması, partide Derviş'in AB ile müzakereleri yürütecek heyette yer alabileceği iddiasını gündeme getirdi. CHP Genel Sekreter Yardımcısı Sinan Yerlikaya, Derviş'in TBMM'de 2 yıldır iktidar mensubu gibi davrandığını söyleyerek, "Bir kere kürsüye çıktı, hükümetin ekonomi politikalarından dolayı teşekkür edip indi. CHP'yi büyütmek yerine ya parti içinde sorun çıkarıyor ya da sürekli iktidarı pompalıyor. Gül'le yakınlaşması da şaşırtıcı değil. Derviş'i aralarına alabilirler, hiç uzak ihtimal değil" dedi. 
CHP'de, Gül ve Derviş için, "Klerides - Vasiliu" benzetmesi de yapıldı. İki ismin devlet başkanlığı için yarışmasına rağmen, seçimi kazanan Glafkos Klerides döneminde, rakip parti genel başkanı Yorgo Vasiliu, Rum Yönetimi'nin AB ile müzakereleri yürüten heyetin başkanı olmuştu. Derviş'in "Daha İyi Bir Küreselleşme Meşruiyet, Reform ve Yönetişim" adlı kitabı için Gül, "Kemal Derviş, günümüzün kilit sorunlarını güçlü bir hayal gücü ve kararlılıkta ele alıyor" dedi. 


</TEXT>
</DOC>
