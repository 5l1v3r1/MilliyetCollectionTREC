<DOC>
<DOCNO> 344211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun28.html </URL>
<DATE> 2005/05/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Almanya ve Çek Cumhuriyeti, Küba'dan açıklama istedi 
</HEADLINE>
<TEXT>

     Küba’nın bir Çek senatörü ile bir Alman milletvekilini sınır dışı etmesi üzerine, Almanya ve Çek Cumhuriyeti Küba’dan açıklama istedi. 
     Almanya Dışişleri Bakanlığı, Berlin’deki Küba büyükelçisini çağırarak, konu hakkında açıklama talebinde bulundu. 
     Bakanlık sözcüsü, politikacıların bir ülkedeki tüm toplumsal güçlerle görüşme hakkına sahip olduklarını belirtti. 
     Alman Birlik partilerinin CDU CSU dış politika sözcüsü Friedbert Pflüger de, Küba’nın tutumunu protesto ederek, "Küba rejiminin bu kararıyla gerçek yüzünü gösterdiğini" söyledi. 
     Bu arada, Çek Cumhuriyeti Dışişleri Bakanlığı da Prag’daki Küba büyükelçisini çağırarak, Küba’nın Çek senatörü ve Alman milletvekilini sınır dışı etmesini protesto etti. 
     Çek Cumhuriyeti Dışişleri Bakanlığı’ndan yapılan açıklamada, "Küba’nın AB ile yapıcı bir diyaloga girmeye niyeti yok ve AB’nin her iyi niyet işaretini taviz gibi algılıyor" denildi. 
     Küba yönetimi, Küba’da Sivil Toplumun Geliştirilmesi Meclisi’nin toplantısı için bu ülkede bulunan Çek senatörü Karel Schwarzenberg ve Alman Federal Meclisi’nde CDU CSU grubu başkan yardımcısı Arnold Vaatz’ı dün öğleden sonra sınır dışı etmişti. 
     
</TEXT>
</DOC>
