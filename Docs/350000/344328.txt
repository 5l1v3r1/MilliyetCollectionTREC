<DOC>
<DOCNO> 344328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo21.html </URL>
<DATE> 2005/05/20/ </DATE>
<TIME> 15.16 </TIME>
<AUTHOR>  </AUTHOR>
<HEADLINE>
Derbi öncesi bilet telaşı 
</HEADLINE>
<TEXT>

     Birinci Süper Futbol Ligi’nde Fenerbahçe ile Galatasaray arasında 22 Mayıs Pazar günü yapılacak derbi maç öncesi Fenerbahçeli taraftarların bilet bulabilme telaşı sürüyor. 
     Maç öncesi karaborsa da tavan yaptı. İnternette bazı siteler üzerinde açık arttırma ile yapılan satışlarda Maraton biletleri bin YTL'ye kadar çıktı. Bazı komnibe bilet sahipleri de koltuklarını bir maçlığına 1500 YTL'Ye kadar kiralıyorlar. 
     Fenerbahçe Dereağzı Tesisleri’nde kulüp üyelerine yaklaşık 2 bin bilet satıldı. 
     Tesislerin içinde uzun kuyruk oluşturan üyeler, kulüp üye kartlarını göstererek yetkililere isimlerini yazdırdı. Daha sonra sırası gelen üyenin ismi okunarak bilet verildi. 
     Bu arada her üyeye iki bilet alma hakkı tanınırken, zaman zaman tartışmaların yaşandığı öğrenildi. 
     Diğer yandan Galatasaraylı taraftarlara ayrılan 1680 biletin satışına da bugün başlandı. 

     
</TEXT>
</DOC>
