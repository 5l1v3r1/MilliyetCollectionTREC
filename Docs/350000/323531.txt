<DOC>
<DOCNO> 323531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/guncel/gun01.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine kamu binaları hasarlı 
</HEADLINE>
<TEXT>


Bingöl Karlıova'daki 5.7'lik depremde yine bir 'Türkiye klasiği' yaşandı. İlçede, 7 kamu binası hasar gördü. Bunların arasında lise binası da vardı 

BİNGÖL, ERZURUM DHA 

Bingöl Karlıova'da önceki gün meydana gelen ve 17 kişinin yaralandığı 5.7 büyüklüğündeki depremde Hükümet Konağı, İlçe Jandarma Komutanlığı lojmanları, Belediye, Belediye Pasajı, Telekom, İlçe Tarım Müdürlüğü ve Karlıova Lisesi'nin hasar gördüğü ortaya çıktı. Kriz Merkezi'nin Tekışık İlköğretim Okulu'nda toplandığı ilçede, kamu binalarındaki hasarın boyutları incelemelerin ardından belirlenecek. 

Depremzede 'dondu' 
Depremin ardından vatandaşlar artçı sarsıntılar nedeniyle uzun süre evlerine giremedi. Ateş yakarak gece yarısına kadar sokakta bekleyen vatandaşlar, dondurucu soğuğa dayanamayınca evlerine girdi. Evleri hasar görenler de komşularının ve akrabalarının yanına sığındı. Yoğun kar yağışı nedeniyle 13 köye de sarsıntıdan 24 saat sonra ulaşılabildi. Köylere dün sabah kar motosikletleriyle ulaşan AKUT ve Sivil Savunma ekipleri, vatandaşlara 250 çadır dağıttı. 
Okullarda ikinci bir karara kadar eğitime ara verildiğini belirten Kaymakam Ertan Çapar, "Bin aileye gıda yardımı yapacağız. Ahırları yıkılan vatandaşlarını hayvanlarını da istedikleri yere nakledeceğiz" dedi. 
Deprem Erzurum Çat'ı da etkiledi. Köylerde kurulan çadırlara katalitik soba verilerek gıda yardımı yapıldı. 

Bakan Şanslısınız 

Deprem bölgesine giden Bayındırlık ve İsk n Bakanı Zeki Ergezen, Erzurum Çat'ın Köseler köyü Muhtarı Zekeriya Yıldız yardım isteyince, "Hadi şanslısınız. Yollar ve evleriniz yapılacak" dedi. Çamur nedeniyle paçalarını sıvayan Ergezen, köylülere "Boya parasını sizden alacağım" diye espri yaptı. İçişleri Bakanı Abdülkadir Aksu da Karlıova'daydı. 


</TEXT>
</DOC>
