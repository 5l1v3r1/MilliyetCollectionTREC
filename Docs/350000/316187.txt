<DOC>
<DOCNO> 316187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur21.html </URL>
<DATE> 2005/02/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Topbaş İstanbul'daki hırsızlıklar endişe verici 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''İstanbul'da hırsızlık ve kapkaç olaylarının artmasının ciddi bir tehdit ve gelecek adına endişe verici olduğunu'' bildirdi. 
     Topbaş, AA muhabirine yaptığı açıklamada, ''dünya ölçeğinde bakıldığında İstanbul'daki suç oranlarının çok büyük ölçekte bulunmadığını, ancak bir tırmanış olduğunu'' belirterek, ''Kentte hırsızlık ve kapkaç olaylarının artması, ciddi bir tehdit ve gelecek adına endişe verici'' dedi. 
     Bugün bu suçların artmasının, kentin kozmopolit yapısından kaynaklandığını belirten Topbaş, ''soruna iki boyuttan bakmak gerektiğini'' ifade etti. Topbaş, şunları kaydetti 
     ''Sorunu 'sosyal sorunların yansıması' olarak görebilirsin, ama ahlaklı bir insan her şeye rağmen bu tip hareketlere girmez. Ne kadar sıkıntılı olsa da doğruluğu, dürüstlüğü, karakteri buna müsaade etmemeli. 
     Bu, toplum olarak bizi biz yapan, bizi birbirimize bağlayan, sevgiyi, saygıyı, yardımlaşmayı sağlayan birtakım değerleri yitirdiğimizi gösteriyor. Düşündürücü ve üzücü. 
     Bu gidişat, belki birilerinin kapılarının dışında, farklı yerlerde cereyan ediyor görülebilir. Ama gelecekte, bu insanların da evlerine kadar girerek aile fertlerinin zarar görmesine neden olabilir.'' Kadir Topbaş, İstanbul Valiliği ve Emniyet Müdürlüğü'nün bu konuda ciddi çalışmaları olduğunu, gerekli tedbirlerin alındığını, ancak her şeyi kanunla, cezayla önlemenin mümkün olmadığını ifade etti. 
     Yeni yasal düzenlemelerle getirilen bazı hakların, bunları henüz hazmetmemiş olan kişiler tarafından istismar edildiğini dile getiren Topbaş, hırsızlık olayına karışan kişinin, tutukluluk durumunu, hukukçulardan daha iyi bildiğini söyledi. 
     
     ''MESLEK EDİNMİŞ İNSANLAR YAPIYOR'' 
     İstanbul Büyükşehir Belediye Başkanı Topbaş, ''söz konusu suçları işleyenler için 'insanlar çaresiz, bu yollara başvurmak mecburiyetinde kalıyorlar' gibi bir mazeretin kimse tarafından dile getirilemeyeceğini'' belirterek, sözlerini şöyle sürdürdü 
     ''Bu işleri, bu yolu hayat olarak seçenler, meslek edinmiş insanlar yapıyor ve sayıları her geçen gün de artıyor. Çok daha kolay ve rahat bir kazanç yolu onlar için. Çok küçük değerdeki metalar için bile insanların hayatı karartılabiliyor, yaşamını zorlaştıracak, fiziksel, ruhsal problemler yaşatacak hale getirebiliyor. Bunun hiçbir şeyle izahı mümkün değil.'' 
     
     ''SORUNA ÇARE OLMA'' ADIMLARI... 
     ''Yerel yönetimler olarak 'soruna çare olma' noktasında adımları olduğunu, ancak bunları yeterli görmediğini'' anlatan Topbaş, ''Yaptığımız yardımlar, bir insanın hayatını yönlendirecek noktada değil. Geçici tedbirler...'' dedi. 
     Topbaş, ''istihdam imkanlarının artırılması, işsizlik sigortası ve sosyal güvence sağlanması gibi çözümlerin bu konudaki sıkıntıyı ortadan kaldırabileceğini, ancak bunun da ekonominin düzelmesiyle mümkün olacağını'' bildirdi. 
     ''Bazı televizyonlardaki şiddeti ve suçu özendiren, toplumsal değerleri hiçe sayan dizi ve programlara'' değinen Kadir Topbaş, şunları kaydetti 
     ''Bazı dizileri görüyoruz intihar olayları artıyor, bazı dizileri görüyoruz gasp olayları artıyor. Bugün bu programları yapan insanlar, yarın şiddete maruz kalan bireylerden birisi olabilir. 
     Toplumun geleceği için, yöneticiler kadar medyanın ve toplumun tüm kesimlerinin, bu konuda duyarlı olması gerekiyor. Çünkü bu, sadece büyükşehirlerle sınırlı kalmaz. Türkiye'nin her yerine yayılır.'' 
     
</TEXT>
</DOC>
