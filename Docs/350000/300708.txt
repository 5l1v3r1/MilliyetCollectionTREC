<DOC>
<DOCNO> 300708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur61.html </URL>
<DATE> 2004/12/24/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Yeni ulaşım sistemine protesto... 
</HEADLINE>
<TEXT>

     Eskişehir'de bir grup vatandaş, tramvay sisteminin bugün hizmete girmesinden sonra güzergahların değişmesi nedeniyle yaşanan ulaşım sıkıntısını protesto etti. 
     İki Eylül Caddesi'nde bulunan tramvay duraklarında toplanan grup, yeni ulaşım sistemi nedeniyle zamanında işyerlerine, ev ve okullarına gidememelerini protesto etmek için yürüyüşe geçti. 
     ''Büyükerşen istifa'', ''İnsanca ulaşım istiyoruz'', ''Zamanında eve gitmek istiyoruz'' şeklinde sloganlar atan yaklaşık 400 kişilik grup, Esnaf Sarayı'nın önünde seyir halindeki tramvayın önünü keserek durdurdu. 
     Bir süre makinistle tartışan grup, rayların üzerinden yürüyerek, Büyükşehir Belediye binasının önünde toplandı. 
     Emniyet ve çevik kuvvet ekiplerinin yoğun güvenlik önlemi aldığı caddede rayları ulaşıma kapatan grup, Büyükşehir Belediye Başkanı Yılmaz Büyükerşen ile görüşme talebinde bulundu. 
     Olay yerine gelen İl Emniyet Müdür Yardımcısı Eralp Hadim, gruba hitaben, Yılmaz Büyükerşen'in binada olmadığını, 1-2 gün içinde aksaklıkların yetkiler tarafından giderileceğini söyledi. 
     Bunun üzerine grup, rayların üzerinde oturma eylemine başladı. İl Emniyet Müdürü Savaş Yücel de olay yerine geldi. Uyarılara rağmen dağılmayan gruba, emniyet ve çevik kuvvet ekipleri müdahale etti, provokatör olduğu iddia edilen 20 kişi de gözaltına aldı. 
     Protesto gösterisi nedeniyle tramvay seferleri yaklaşık 1 saat aksadı. 
     
</TEXT>
</DOC>
