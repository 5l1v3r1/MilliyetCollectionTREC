<DOC>
<DOCNO> 312928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo34.html </URL>
<DATE> 2005/02/06/ </DATE>
<TIME> 23.34 </TIME>
<AUTHOR>  </AUTHOR>
<HEADLINE>
Karşıyaka, Feyyaz Uçar ile anlaştı... 
</HEADLINE>
<TEXT>

     İkinci Futbol Ligi A Kategorisi ekiplerinden Karşıyaka'da, Altay karşısında dün alınan 2-0'lık mağlubiyetin ardından sözleşmesi feshedilen teknik direktör Hüseyin Hamamcı'nın yerine Feyyaz Uçar getirildi. 
     Karşıyaka Kulübü As Başkanı ve Basın Sözcüsü Ahmet Diker, AA muhabirine yaptığı açıklamada, Feyyaz Uçar ile her konuda anlaşma sağladıklarını ve genç teknik adamın yarın 1.5 yıllık sözleşme imzalayarak göreve başlayacağını bildirdi. 
     Diker, ''Feyyaz Uçar, hedefleri olan bir teknik adam. Karşıyaka da hedefleri olan bir kulüp. Feyyaz Uçar'ın, bu sıkıntılı dönemimizde takıma katkı sağlayacağına inanıyoruz. Karşıyaka, bu zor dönemi en kısa sürede atlatacaktır'' dedi. 
     Feyyaz Uçar'ın yardımcılığını, yeşil-kırmızılı ekibin eski oyuncularından Recep Umut'un yapacağı öğrenildi. 
     
</TEXT>
</DOC>
