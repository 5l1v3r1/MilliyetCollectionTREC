<DOC>
<DOCNO> 319197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun13.html </URL>
<DATE> 2005/02/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Baradei Kuzey Kore'nin açıklamaları kaygı verici... 
</HEADLINE>
<TEXT>

     Uluslararası Atom Enerjisi Ajansı'nın UAEA yönetim kurulu toplantısı, bugün Viyana'da başladı. 
     Yönetim kurulu üyesi 35 ülkenin temsilcilerine açıklama yapan UAEA Başkanı Muhammed El Baradei, Kuzey Kore'nin, ''nükleer silah yapabilecekleri yolundaki açıklamasının kaygı verici olduğunu'' belirterek, ''Bu sorunun diyalog yoluyla çözülmesi gerekir. Ajans olarak, Kuzey Kore nükleer tesislerinde denetim çalışmalarını yeniden yapmaya hazırız'' dedi. 
     İran'ın nükleer programına ilişkin, denetimlerden sorumlu yardımcısının yarınki oturumda yönetim kuruluna sözlü bilgi sunacağını belirten El Baradei, ''İran'ın bir süre önce askıya aldığını beyan ettiği uranyum zenginleştirme faaliyetlerini denetlemeyi sürdürdüklerini '' bildirdi. 
     Mısır'daki nükleer tesislerde yaptıkları denetimlere ilişkin raporu daha önce sunduğunu anımsatan El Baradei, ''Mısır'ın UAEA ile aktif bir işbirliği yaptığını ve nükleer tesislerinde kaygı duyulacak bir gelişme olmadığını'' söyledi. 
     İran'ın bir süre önce askıya aldığı uranyum zenginleştirme faaliyetlerini yeniden başlatıp başlatmadığına ilişkin bilgi vermeyen El Baradei, basında yer alan ''ABD'nin İran için haziran ayı sonuna kadar süre tanıdığı'' yolundaki iddialaraysa hiç değinmedi. 
     Ajans yetkilileri ve batılı bazı diplomatik kaynaklar da önceki gün Reuters haber ajansında yer alan, ''ABD'nin İran'a haziran sonuna kadar süre tanıdığı, uranyum zenginleştirme faaliyetlerini durdurmaması halinde BM Güvenlik Konseyi'ne başvuracağı'' yolundaki haberi doğrulamadılar. 
     Bugün başlayan UAEA yönetim kurulu toplantısının gündeminde, İran'ın nükleer programına ilişkin herhangi bir karar tasarı bulunmadığı ve bu konuda bir oylama yapılmayacağı bildirildi. 
     Bu arada ABD'nin itirazına rağmen UAEA başkanlığına 3. kez aday olan Muhammed El Baradei'nin adaylığı konusunda yönetim kurulu üyeleri arasında yapılan nabız yoklaması sonuçlarının da toplantının yarınki gündeminde yönetim kurulu dönem başkanı Kanada Daimi temsilcisi İngrid Hall tarafından açıklanacağı belirtildi. 
     Yönetim kurulu üyeleri rotasyon yöntemiyle belirlendiği için Türkiye bu dönem toplantıya gözlemci olarak katılıyor. 
     
</TEXT>
</DOC>
