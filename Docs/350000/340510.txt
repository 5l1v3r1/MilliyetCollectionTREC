<DOC>
<DOCNO> 340510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo34.html </URL>
<DATE> 2005/05/07/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Trabzonspor Teknik Direktörü Güneş "Daha farklı kazanabilirdik" 
</HEADLINE>
<TEXT>

     Trabzonspor Teknik Direktörü Şenol Güneş, Konyaspor maçının, daha farklı kazanabilecekleri bir maç olduğunu söyledi. 
     Güneş, 4-2’lik galibiyetleriyle sona eren maçın ardından yaptığı değerlendirmede, Trabzon’da bir haftalık gergin bir ortamdan sonra Konyaspor maçını kazanmak istediklerini ve bunun için sahaya çıktıklarını belirterek, "Oyunda rakibe oranla üstünlük sağladık. 
     Daha farklı kazanabileceğimiz bir maçtı" dedi. 
     Maçın, hem kendileri hem Konyaspor hem de seyirci açısından çok zevkli bir geçtiğini ifade eden Güneş, "Konyaspor çok gol atan ve yiyen bir takımdı. Biz de kazanmak isterken güzellikler sunmaya çalıştık ve açık bir futbol sergiledik. 4 gol attık, gol pozisyonları da kaçırdık" diye konuştu. 
     Trabzonspor taraftarının Fenerbahçe maçından sonra tepkisini demokratik bir biçimde dile getirdiğini de kaydeden Güneş, şunları söyledi 
     "Haksızlığa uğrayan düşüncesini söyleyebilir. Bu haklarını iyi kullandılar. Mükemmel şekilde takımı desteklediler. Biz de sadece futbol oynamayı düşündük. Maç öncesi 5 penaltı aleyhimize verilse de işimize bakacağız dedik. Gerçi 2 penaltı verildi, 3 tane daha verilebilirdi. Kimin yanlış yaptığından çok neyin yanlış olduğu önemli. Biz işimize bakacağız." Taraftarların desteğine sevindiklerini belirten Güneş, "Bu takım onların takımı. Fatih, maçın devre arasında biz bu taraftarla şampiyon olacağız dedi. Doğru bir sözdü. İşimizi yaparak onlara borcumuzu vereceğiz" diye konuştu. 
     
     SUSİÇ "TRABZONSPOR HAKLI BİR GALİBİYET ALDI" 
     Konyaspor Teknik Direktörü Saffet Susiç ise Trabzonspor’un haklı bir galibiyet aldığını söyledi. 
     Trabzonspor’un karşılaşma öncesi favori takım olduğunu belirten Susiç, "Bizim sakat ve cezalı oyuncularımız vardı. Az gol yemeyi hedeflemiştik. Goller de kaçırdık. Ancak, Trabzonspor herşeye rağmen hak ettiği bir galibiyet aldı" dedi. 
     Bugünkü maçın mükemmel geçtiğini ifade eden Susiç, seyircilerin bol gol ve keyifli bir mücadele izlediğini ifade etti. 
     Bu arada, Trabzonspor’da 4. sarı kartını gören kaleci Petkoviç, cezalı duruma düştü. 
     
</TEXT>
</DOC>
