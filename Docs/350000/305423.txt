<DOC>
<DOCNO> 305423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko21.html </URL>
<DATE> 2005/01/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beko, 7.7 milyon TV ihraç etmeyi hedefliyor... 
</HEADLINE>
<TEXT>

     Beko Elektronik, 2005 yılı sonunda 1.5 milyar euro ciroya ulaşmayı hedefliyor. 
     Beko Elektronik'den yapılan açıklamada, 2004 yılı başında Alba ile birlikte Grundig markasını satın alarak gücünü artıran Beko Elektronik'in hedefinin dünya liginde üst sıralara yerleşmek olduğu belirtildi. 
     2002 yılında 4.2 milyon televizyon üretimi gerçekleştiren Beko Elektronik'in, bu rakamı 2003 yılında 5.3 milyon adede, 2004 yılı sonunda ise 7.1 milyon adede çıkardığı bildirilen açıklamada, şirketin televizyon üretimini 2005 yılında 8.7 milyon adede yükseltmeyi planladığı ifade edildi. 
     Hızlı büyüme sırasında çalışan sayısı 3 bin 850 kişiye ulaşan Beko Elektronik'in, 2002 yılında 661 milyon euro olan cirosunu, 2003'de 750 milyon euroya çıkardığı kaydedilen açıklamada, şu bilgiler verildi ''Cirosunu 2004 sonunda 1 milyar 75 milyon euroya ulaştıran şirket, 2005'te 1.5 milyar euro ciro hedefliyor. 
     İhracatını da önemli ölçüde artıran Beko Elektronik 2004 yılı sonunda 6.5 milyon adet TV ihraç ederek, 800 milyon euro ciro elde etti. 2003 yılında 4.6 milyon TV ihraç ederek 510 milyon euro ihracat geliri sağlayan şirketin 2005 yılı hedefi, 7.7 milyon TV ihraç ederek 1 milyar 130 milyon euroluk yurtdışı satış gelirine ulaşmak.'' Beko Elektronik'in Avrupa TV pazarında lider olmayı hedeflediği de kaydedildi. 
     Açıklamada ayrıca, kendi teknolojisini üreterek dünyaya pazarlayan ve Avrupa pazarındaki 3 büyük TV üretici arasında yer alan Beko Elektronik'in, 6-9 Ocak tarihlerinde Las Vegas'ta gerçekleştirilen dünyanın en büyük elektronik ürünler fuarlarından olan CES'te, kendi dizaynı olan plazmaları, pure flat ve konvansiyonel televizyonları, yeni LCD'leri, ev sineması sistemini, DVD kaydedicilerini ve ses sistemlerini sergilediği duyuruldu. 
     
</TEXT>
</DOC>
