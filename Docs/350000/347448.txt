<DOC>
<DOCNO> 347448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun49.html </URL>
<DATE> 2005/05/31/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Chirac "Yeni hükümet işsizlikle mücadelede kararlılıkla hareket edecek" 
</HEADLINE>
<TEXT>

     Fransa Cumhurbaşkanı Jacques Chirac, "işsizlikle mücadele konusunda yeni hükümetin büyük bir kararlılıkla hareket edeceğini" söyledi. 
     Chirac, referandum sonuçlarıyla ilgili olarak bugün televizyon ana haber bültenlerinde halka hitap etti. 
     "Fransızların referandumda ’hayır’ demesinin AB idealine reddetme anlamına gelmediğini" kaydeden Chirac, "referandum sonucunun Fransızların daha fazla eylem ve sonuç isteği arzusunu dile getirdiğini" savundu. 
     "29 Mayıs referandumunun sonuçlarıyla Fransa’da zor bir dönemin başladığını" belirten Chirac, "Fransa’nın Avrupa’daki gerçek yerini alması gerektiğini" ifade etti. 
     Başbakanlık görevinden bugün istifa eden Jean-Pierre Raffarin’e teşekkür eden Chirac, üç yıl boyunca Raffarin’in başarıyla görevini yerine getirdiğini belirtti. 
     Raffarin’in önemli reformlar gerçekleştirdiğini ifade eden Chirac, emeklilik ve sağlık konusunda yapılan reformları örnek gösterdi. 
     
     SARKOZY YENİ HÜKÜMETTE 
     Cumhurbaşkanı Jacques Chirac, iktidardaki Halk Hareketi Birliği UMP lideri Nicolas Sarkozy’nin yeni hükümette bakan olarak görev yapacağını duyurdu. 
     Cumhurbaşkanlık Sarayı’na yakın kaynaklar, Sarkozy’nin İçişleri Bakanlığı görevine getirileceğini belirtiyorlar. 
     Bu arada liberal eğilimli Fransa Demokrasi Birliği UDF lideri François Bayrou, partisinin yeni hükümette temsil edilmeyeceğini açıkladı. 
     Bayrou, Dominique de Villepin’in başbakanlık görevine getirilmesini ise referandum yenilgisini değiştirmeyeceği gerekçesiyle eleştirdi. 
     
</TEXT>
</DOC>
