<DOC>
<DOCNO> 344964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun14.html </URL>
<DATE> 2005/05/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
BBC'de çalışanlar 24 saatlik grevde... 
</HEADLINE>
<TEXT>

     İngiliz Yayın Kuruluşu BBC’nin binlerce gazeteci ve teknisyeninin 24 saatlik grevi gece yarısı başladı. 
     Grev nedeniyle özellikle canlı yayınlanan programlar kesintiye uğradı. Radyo 4’ün ünlü "Today" programı banttan yayınlanırken, BBC 1 televizyonunun "Breakfast" programı en basit içerikle ve tek bir sunucuyla ekrana getirildi. BBC Haber kanalı ile BBC World’de de gece yarısından bu yana banttan haber bültenleri sunuluyor. BBC çalışanları, 3780 kadronun eksiltilmesini ve kuruluşun bir bölümünün özelleştirilmesine ilişkin planları protesto ediyor. Çalışanların bağlı olduğu sendikalar Amicus, National Union of Journalists ve Bectu, yönetimin kadro azaltma planının BBC tarihinde hiç görülmediğini ve kuruluşa büyük zarar vereceğini savunurken, BBC yönetimi yayın kalitesini yükseltmeye yönelik yatırımlar için bunun zorunlu olduğunu savunuyor. BBC çalışanları hedeflerine ulaşamazlarsa 31 Mayıs ve 1 Haziran tarihlerinde de grev yapacaklar. 
     
</TEXT>
</DOC>
