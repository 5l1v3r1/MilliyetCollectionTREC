<DOC>
<DOCNO> 322253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo21.html </URL>
<DATE> 2005/03/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Ankaragücü yenilgisi sonrası İstanbulspor Teknik Direktörü istifa etti 
</HEADLINE>
<TEXT>

     Birinci Süper Lig'de erteleme maçında Ankaragücü'ne 2-1 yenilen İstanbulspor'un teknik direktörü Erol Tok, maç sonrası istifa etti. 
     Profesyonel Futbol Disiplin Kurulu'na sevk edildiği için maçı protokol tribününden takip eden Tok, maçın ardından yaptığı açıklamada, üzgün olduğunu belirterek, ''Yönetime istifamı sundum. Artık onlar karar verecek'' dedi. 
     Karşılaşmada kötü oynadıklarını belirten teknik direktör Tok, ''Bundan sonra işimiz daha da zor. Çok üzgünüz. İstanbulspor'un kadrosu, tesisleri sınırlı. Bu şartlarda mücadele ediyoruz. Hayati bir maçımızı kaybettik. Daha faydalı olabilir diye yönetime istifamı sundum'' diye konuştu. 
     İstanbulspor Kulübü Genel Müdürü Ergün Yücel, Erol Tok'un görevini bırakmasını istemediğini ifade ederek, şöyle konuştu 
     ''Antrenörümüz, futbolcular ve yönetim elinden geleni yapıyor. Bu ekibin sonuna kadar devam etmesi gerektiğini düşünüyorum. Yönetime de böyle görüş bildireceğim. Çözümün hoca değişikliğinde olduğuna inansam, ben Tok'a bu teklifi götürürdüm. Ancak teknik direktörümüz istifasında çok ısrar ederse, yönetim de kabul ederse yapacak bir şey olmaz. Ama ben devam etmesini isterim. Kendisine çözümün bu olmadığını söyledim.'' Bu arada Yücel, istifanın bu akşam görüşüleceğini sözlerine ekledi. 
     
     VURAL ''3 PUAN ALDIĞIMIZ İÇİN MUTLUYUZ'' 
     Ankaragücü teknik direktörü Yılmaz Vural ise iki takım için de zor bir maç olduğunu, eksiklere rağmen 3 puan aldıkları için mutlu olduklarını söyledi. 
     Vural, maçta golü erken bulduklarını ifade ederek, şunları söyledi 
     ''Daha sonra oyunu dengede tuttuk. İstanbulspor ikinci yarıda golü bulmak için baskı kurdu ve beraberliği sağladı. Ancak 86. dakikada attığımız golle galip gelmeyi başardık. 6 eksiğimize rağmen onların yerine oynayan oyuncularım iyi mücadele etti ve galip gelerek önemli bir 3 puan aldık. Hafta sonu yapacağımız maçı da kazanarak daha rahat bir konuma gelmek istiyoruz.'' Ankaragücü Kulübü Başkanı Cemal Aydın, Vefa Stadı'nda 3. Lig maçının bile oynanamayacağını dile getirerek, ''Sahanın zeminine bastığımızda ayağımız içine gömülüyor. Bu sahada sakatlanmadan oyunu tamamlayan oyuncuları kutluyorum. İstanbulspor başarılı olmak için bu sahadan kurtulmalı. İmkanları varsa gelsinler Ankara'da oynasınlar. Tesislerimiz onlara açık'' dedi. 
     
</TEXT>
</DOC>
