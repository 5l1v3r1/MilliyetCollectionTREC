<DOC>
<DOCNO> 305670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/yasam/axyas02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürüp ailesine cep mesajı attılar 
</HEADLINE>
<TEXT>


'Hüseyin Güler cinayeti' sonrası, suç ortakları Mustafa Öncel'i öldüren 3 zanlı, cep telefonuna aileden gelen 'Geri dön' mesajına, 'Beni aramayın' diye cevap yazmış 

Elvan Ezber 

Tiyatrocu Behzat Uygur'un kayınpederi Hüseyin Güler'in Beykoz'daki villasında öldürülmesinin ardından yakalanan zanlılardan Hüseyin Aydın 33 , Tacettin Tuztaş 28 ve Murat Aslan'ın 28 ifadeleri, korkunç cinayetlerin tüm ayrıntılarını ortaya koydu. Hüseyin Aydın polisteki ifadesinde, Hüseyin Güler ve suç ortakları Mustafa Öncel'i nasıl öldürdüklerini adım adım anlattı. 

'Ensesine ateş etti' 
Aydın, polise şunları söyledi "Planı Murat Aslan yaptı. Önce Mustafa elektrik onarımı için gittiği evde malzeme kalmadığını söyleyerek, işini yarım bıraktı. Hep birlikte tamir için ikinci kez eve gittik. Sonra bir kez daha buluşup planı gözden geçirdik. 
Olay günü sigortaları tamir için bodrum kata indik, Güler de yanımıza geldi. Mustafa ona sarılıp yere yatırdı. Ellerini ve ağzını bantladık. Murat, adamdan kasanın şifresini söylemesini istedi. Başını sallayınca ellerini çözdük, kasayı açtı. İçinde para yoktu, ziynet eşyaları vardı. Güler bize tefeci olduğunu ve bankaya gidersek istediğimiz kadar para verebileceğini söyledi. Murat, 'Bu adamın mafyayla ilişkisi var, fotoğraflarını gördüm, bizi yaşatmaz' dedi. Kendi aramızda ne yapacağımızı konuşurken, Mustafa adamı sırtından ve boğazından bıçakladı. Tacettin ayağıyla Güler'in kafasına bastı, sol elinde bulunan yastığı boynuna doğru tuttu ve ensesine bir el ateş etti." 

Üçü de 'masum' 
Hüseyin Aydın, bu olayın ardından minibüsle Çatalca'ya doğru gittiklerini belirterek, "Murat, Mustafa'ya 'Bu işleri başımıza sen açtın. Dediğin hiçbir şey çıkmadı' dedi. Mustafa da, 'Çıksaydı iyi mi olacaktı Polis beni gözaltına alırsa her şeyi anlatırım' diye çıkıştı. Ben de sinirlendim ve üzerimdeki tabancayla Mustafa'nın kafasına ateş ettim" diye konuştu. 
Göle attıkları Öncel'in cep telefonunu otomobilde düşürdüğünü anlatan Aydın, şöyle devam etti "Mustafa'nın ailesinin kayıp müracaatında bulunduğunu öğrendik. Telefonu alan Murat bana, Mustafa'nın telefonuna 'Artık evine geri dön' diye mesaj geldiğini, bu mesaja da 'Yeter artık beni aramayın' diye mesaj attığını söyledi." Bu arada 3 zanlı da, polisteki ifadelerinde Güler'i öldürenin kendisi olmadığını öne sürerek birbirlerini suçladı. 


</TEXT>
</DOC>
