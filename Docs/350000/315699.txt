<DOC>
<DOCNO> 315699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun32.html </URL>
<DATE> 2005/02/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Belçika Bush'a hazırlanıyor 
</HEADLINE>
<TEXT>

     Belçika, Avrupa ziyareti çerçevesinde pazar gününden itibaren Brüksel'de 3 gece geçirecek olan ABD Başkanı George Bush'un ziyaretine ilişkin hazırlıklarını tamamlıyor. 
     Başkent Brüksel'de olağanüstü güvenlik önlemleri alınacağı ve kent trafiğinin geniş ölçüde aksayacağı, bazı işyerleri ve büroların, pazartesi ve salı günleri kapılarını kapatmayı kararlaştırdığı belirtiliyor. 
     Başkan Bush ve eşi Laura'nın programlarına ilişkin bilgiler geniş ölçüde gizli tutuluyor. 
     Brüksel'e pazar akşamı gelecek Bush'un, ABD'nin Brüksel Büyükelçisi Tom Korologos'un konutunda, beraberindeki Dışişleri Bakanı Condoleezza Rice'ın ve yüzlerce Amerikalının kentteki otellerde kalacağı belirtiliyor. 
     Belçikalı ve Amerikalı güvenlik birimlerinin ve istihbarat görevlilerinin ''alarmda olacakları'' ve ''somut işbirliği'' yapacakları ifade edildi. 
     Başkan Bush ve eşi, pazartesi sabahı Belçika Kralı II. Albert ve Kraliçe Paola ile görüşecek. Bush daha sonra, Belçika Başbakanı Guy Verhofstadt ile bir araya gelecek ve öğleden sonra yapacağı konuşmada, ABD ile Avrupa ilişkileri konusunu ayrıntılı olarak değerlendirerek, görüş ve beklentilerini yansıtacak. 
     Brüksel'de pazartesi akşam yemeğinde Fransa Cumhurbaşkanı Jacques Chirac ile buluşacak Bush, salı sabahı İngiltere Başbakanı Tony Blair ile kahvaltı yaptıktan sonra, NATO zirvesine geçecek. 
     Bush, aynı gün, AB kurumlarına ilk resmi ziyaretini yapacak. ABD-AB zirvesi sonunda resmi açıklama yapılmayacak. 
     Başkan Bush, çarşamba sabahı Belçika'dan ayrılacak ve Almanya'da Başbakan Gerhard Schröder ile buluşacak. 
     Bush'un ziyareti, Amerikalı diplomatlar tarafından, ''AB ile soğukluğun giderilmesi ve Avrupalı müttefiklerle bağlara güç kazandırılması'' açısından ''önemli ve sembolik'' olarak nitelendiriliyor. AB kanadında ise ziyaretin ''sıcak ve yapıcı bir atmosferde'' cereyan etmesi için ''çaba harcanacağı'' belirtilirken, ''Irak'', ''Afganistan'', ''NATO'nun rolü'' gibi ''hassas konularda'' süren gerginliklerin giderilmesi için ''iyi niyetli tavır izleneceği'' anlatılıyor. 
     
</TEXT>
</DOC>
