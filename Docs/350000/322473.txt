<DOC>
<DOCNO> 322473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun42.html </URL>
<DATE> 2005/03/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Utanç içindeki ABD, Ebu Garib'i Iraklılara devrediyor 
</HEADLINE>
<TEXT>

     İngiltere'de yayımlanan The Guardian gazetesi, Irak'ta yaşananlar yüzünden ABD yönetiminin, kendileri için büyük bir utanç kaynağı oluşturan Bağdat-Ebu Garib cezaevinin yönetimini Iraklılara devretmeye hazırlandığını yazdı. 
     Guardian, ABD yönetiminin böylece Irak savaşının en utanç verici bölümünü kapatmaya hazırlandığı yorumunu yaparak, Irak İnsan Hakları Bakanı Bahtiyar Amin'in dün ABD'nin bu konuda kendileriyle fikir birliğine vardığını açıkladığını duyurdu. 
     Amin'in sadece Ebu Garib cezaevinin değil, diğer üç cezaevinin de kendilerine devredilmesi için hazırlıkların yapıldığını belirttiğini yazan Guardian, ülkenin orta kesimindeki iki ve güneyinde İngilizlerin kontrolünde bulunan bir cezaevinin de Irak yönetimine devredileceğini bildirdi. 
     Iraklı Bakan Amin'in bu konuda kesin tarih belirlenmediğine ilişkin açıklamalarına dikkat çeken Guardian, Amin'in bu isteğini Amerikalılara ilettiğini ve muhatabının da General William Brandenburg olduğunu söylediğini yazdı. 
     Gazete, Amin'in ''Bu yöndeki isteğimizi Amerikalılara ilettik, bunun üzerinde konuştuk, görüştük ve onlar da bu isteğimizi haklı buldular. Bu da Irak'ın yeni yönetiminin bağımsızlığını kanıtlamak açısından önemli bir göstergedir'' sözlerine yer verdi. 
     
     BAĞDAT'TA BİR KOMİSER DAHA ÖLDÜRÜLDÜ 

     Öte yandan, Irak'ın başkenti Bağdat'ta saldırılar sürüyor. Bugün düzenlenen saldırıda bir polis komiserinin daha öldürüldüğü bildirildi. 
     Bir polis yetkilisi, silahlı kişilerin, Bağdat'ın güneydoğusundaki Jisr Diyala bölgesi komiseri albay Ayad Abdürrezak'ı öldürdüklerini kaydetti. 
     Bağdat'ta bu sabah polis üniformalı direnişçilerin, aracıyla işine gitmekte olan komiserle araçta bulunan 2 polisi öldürdüğü bildirilmişti. 
     
</TEXT>
</DOC>
