<DOC>
<DOCNO> 338450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo06.html </URL>
<DATE> 2005/04/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Galatasaray ile Malatyaspor ligde yarın 20. maça çıkıyor... 
</HEADLINE>
<TEXT>

     Galatasaray ile Malatyaspor, yarın Birinci Futbol Ligi'nde 20. maça çıkacak. 
     İki takım arasında geride kalan maçlardan 10'unu Galatasaray kazanırken, Malatyalı renkdaşı ise sahadan yalnızca 1 kez galip ayrılabildi. Taraflar 8 maçta da eşitliği bozamazken, lig maçlarında Galatasaray'ın toplam 33 golüne, Malatyaspor 15 golle karşılık verdi. 
     İki takım arasında sezonun ilk yarısında İstanbul'da yapılan maç 1-1 berabere sonuçlanmıştı. 
     Malatyaspor, Galatasaray karşısında şimdiye dek ligdeki tek galibiyetini 1987-88 sezonunda kendi evinde 3-1'lik skorla aldı. 
     Galatasaray, rakibi karşısındaki en farklı skorlu galibiyetini ise 1988-89 sezonunda İstanbul'da 6-0 ile elde etti. 
     
     MALATYA'DAKİ MAÇLAR 
     Galatasaray ile Malatyaspor, şimdiye dek Malatya İnönü Stadı'nda 9 maç yaptı. 
     Galatasaray, rakibi karşısında geneldeki başarısını deplasman maçlarına da yansıtarak, rakibini 4 kez yendi. Malatyaspor ise yalnızca 1 kez sahadan galibiyetle ayrılırken, 4 maç da berabere sonuçlandı. 
     Malatya'da Galatasaray'ın 13 golüne, ev sahibi ekip 7 golle karşılık verdi. 
     İki takım arasında geçen sezon Malatya'da yapılan maçı 2-1 Galatasaray kazanmıştı. 
     
</TEXT>
</DOC>
