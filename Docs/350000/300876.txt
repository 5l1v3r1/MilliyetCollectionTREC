<DOC>
<DOCNO> 300876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko05.html </URL>
<DATE> 2004/12/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geride bıraktığımız haftada ABD Doları, İngiliz Sterlini dışında, önemli para birimleri karşısında değer kaybederken altın fiyatları yükseldi. 
     Bir önceki hafta ABD Merkez Bankası'nın FED aldığı çeyrek puanlık faiz artırımı kararının da toparlayamadığı dolar, euro karşısında dünkü işlemlerde tarihinin en düşük seviyesine indi. 
     Avrupa'da Noel tatili öncesinde cuma günü işlemlerin derinlik kaybetmesiyle euro dolar paritesi, 1.3548'e kadar yükselerek yeni rekorunu oluşturdu. 
     Böylece ABD Doları Başkan George Bush'un tekrar seçildiği 2 Kasım'dan bu yana euro karşısında yaklaşık yüzde 7 değer kaybetti. Dolar, son iki yılda ise değerinin yaklaşık 3'te 1'ini yitirmiş oldu. 
     ABD'nin bu yıl 600 milyar doları geçmesi beklenen dış ticaret açığının ülkeye giren para miktarının da azalmasıyla nasıl finanse edileceğinin anlaşılamaması, doların değer kaybında etkili oldu. 
     Haftaya 1.3262 dolardan başlayan euro, cuma gününü 1.35 dolardan tamamladı. 
     
     
PARA BİRİMİ PAZARTESİ CUMA Japon Yeni 104.32 103.64 İsviçre Frangı 1.1585 1.1418 Kanada Doları 1.2328 1.2302 
     Londra döviz piyasasında haftaya 1.9350 dolar düzeyinden başlangıç yapan İngiliz Sterlini, cuma gününü 1.3262 dolardan tamamladı. 
     Sterlinin değer kaybında İngiltere Merkez Bankası'nın bir sonraki toplantısında faiz indirimine gideceği söylentilerinin artması etkili oldu. İngiltere'de sterlin faizi Kasım 2003'ten bu yana yüzde 4.75 seviyesinde tutuluyor. 
     
     ALTIN FİYATLARI 
     Piyasalarda haftaya yükselişle giren altın fiyatları, hafta ortasında hafif gerilemeler gerçekleştirse de, haftayı yine yükselişle tamamladı. Böylece dolar gerilerken altın fiyatlarının yükselmesi geleneği bozulmamış oldu. 
     Altının ons fiyatı bazı önemli borsalarda hafta başı ve sonunda şu değerleri aldı 
     
     
BORSA PAZARTESİ CUMA Londra 437.80 438.00 Zürih 436.33 437.28 Hong Kong 437.95 439.35 
     Londra Borsası'nda haftaya 6.67 dolardan giren gümüşün onsu, cuma kapanışta 6.89 dolara çıktı. 
     
     PETROL FİYATLARI 
     Uluslararası borsalarda petrol fiyatları geçen hafta boyunca kademeli gerileyişini sürdürdü. 
     New York Borsası'nda haftaya 45.28 dolardan başlayan ABD hafif petrolünün varili, perşembe gününü 44.18 dolardan tamamladı. Borsada Noel tatili nedeniyle cuma günü işlem gerçekleştirilmedi. 
     Londra Uluslararası Petrol Borsası'nda haftaya 43.39 dolar seviyesinden başlangıç yapan Brent petrolü ise Cuma gününü ilk yarısını 40.11 dolardan tamamladı. Borsa daha sonra tatile girdi. 
     Petrol fiyatları böylece geçen haftayı yaklaşık 2 dolar değer kaybıyla tamamladı. 
     Piyasalarda endişe yaratan bir gelişmenin olmaması yanında ABD'de haftalık petrol ve rafineri ürünleri stoklarının yükseldiğinin açıklanması, fiyatların gerilemesinde etkili oldu. 
     
     MENKUL KIYMET BORSALARI 
     Petrol fiyatlarının gerilemesi, geçen hafta menkul kıymet borsalarının rekor kapanışlar gerçekleştirmesine yardımcı oldu. 
     Geçen hafta New York Borsası'nın önderliğinde yükseliş eğilimini sürdüren Tokyo ve önemli Avrupa borsaları, yılın ya da son ayların en yüksek değerlerine ulaştı. 
     Doların değer kaybetmesiyle göreceli olarak ucuzlaması New York Borsası'nın, ABD ve Avrupa borsalarıyla kıyaslandığında ucuz kaldığı görüşünün ağırlık kazanması Tokyo Borsası'nın, euronun yükselişinin ekonomiyi sanıldığı kadar kötü etkilemediğinin ortaya çıkması Avrupa borsalarının yükselişinde etkili oldu. 
     New York Borsası'nda Dow Jones sanayi endeksi, yüzde 1.66 yükseldiği haftada perşembe gününü yılın en yüksek seviyesi olan 10,827.12 puandan tamamladı. Borsada Noel tatili nedeniyle cuma günü işlem yapılmadı. 
     Dow Jones, yılın en düşük kapanışını ise 9,757.81 puan ile 22 Ekim'de gerçekleştirmişti. 
     New York Borsası'nda teknoloji endeksi Nasdaq, geçen hafta gerçekleştirdiği yüzde 1.19 yükseliş sonrası perşembe günü 2,160.62 puandan kapandı. 
     2004 yılı boyunca Dow Jones endeksinin getirisi yüzde 4'e yaklaşırken Nasdaq, yaklaşık yüzde 8 yükseliş kaydetti. 
     Japonya'da Tokyo Borsası'nın Nikkei endeksi, geçen haftaki kapanışına göre 287.16 puan yüzde 1.39 yükselişle cuma gününü 11,365.48 puandan tamamladı. Cuma günü tatil olan Avrupa ve ABD borsalarının aksine Tokyo borsası perşembe günü Japon imparatorunun doğum günü yıldönümü nedeniyle kapalıydı. 
     Cuma günkü kapanışında son 2.5 ayın en yüksek değerine ulaşan Nikkei endeksi, yılın en yüksek kapanışını 12,163.89 ile 26 Nisan'da, en düşük kapanışını ise 10,365.40 ile 10 Şubat'ta gerçekleştirmişti. 
     Londra Borsası'nda FTSE 100 endeksi haftayı 101.30 puan yüzde 2.15 artışla 4798.1 puandan tamamladı. 
     Böylece geçen hafta cuma günü yılın en yüksek kapanışına oldukça yaklaşılan Londra Borsası, 18 Kasım'da 4805.3 puan ile yılın en yüksek, 13 Ağustos'ta 4301.5 puan ile de yılın en düşük kapanışını yapmıştı. 
     Diğer önemli Avrupa borsalarından Frankfurt'ta DAX endeksi haftayı 4251.62 puandan tamamladı. Böylece perşembe günü yılın en yüksek kapanışını gerçekleştiren borsada haftalık artış 69.35 puan yüzde 1.65 oldu. Borsada Noel tatili nedeniyle cuma günü işlem yapılmadı. 
     Frankfurt Borsası'nda DAX endeksi 13 Ağustos'ta 3646.99 puan ile yılın en düşük kapanışını yapmıştı. 
     Paris Borsası'nda CAC-40 endeksi ise 77.84 puan yüzde 2.07 yükseldiği haftayı cuma günü 3822.76 puandan tamamladı. 
     CAC-40 endeksi yılın en yüksek kapanışını 3844.14 puan ile 17 Kasım'da, en düşük kapanışını ise 3484.84 puan ile 13 Ağustos'ta gerçekleştirmişti. 
     
</TEXT>
</DOC>
