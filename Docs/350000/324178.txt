<DOC>
<DOCNO> 324178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas06.html </URL>
<DATE> 2005/03/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çanakkale Savaşları'nın bilinmeyen yönleri 
</HEADLINE>
<TEXT>

     DHA 

      ÇANAKKALE Deniz Zaferi'nin 90'ıncı yıl dönümü nedeniyle Boğaz ve Garnizon Komutanlığı'nca Çanakkale Savaşları' konulu konferans düzenlendi. Konferansta, Çanakkale deniz ve kara savaşları süresince uygulanan ve dünya savaş tarihine ilk' olarak geçen, ancak fazla bilinmeyen savaş taktikleri anlatıldı. 
     Çanakkale Onsekiz Mart Üniversitesi Süleyman Demirel Konferans Salonu'nda düzenlenen etkinliğe, Çanakkale Boğaz ve Garnizon Komutanlığı Kurmay Başkanı Deniz Kıdemli Kurmay Albay Murad Hatip ile Harekat ve Muhabere Şube Müdürü Kurmay Binbaşı Murat Yılmazarslan konuşmacı olarak katıldı. 18 Mart Çanakkale Deniz Zaferi'nin dünya savaş tarihine altın harflerle yazılan bir destan oluşu yanında, Türk askerinin geliştirdiği projelere sahne olduğunu söyledi. 
     
     AĞ MANİALARI ÇANAKKALE SAVAŞI'NDA KULLANILDI 
     Deniz Kıdemli Kurmay Albay Murad Hatip, Çanakkale Savaşları sırasında, 13 Aralık 1914'te, Boğaz'ın korunmasında Sarısığlar bölgesinde demirleyerek sabit batarya görevi alan Mesudiye zırhlısının, düşman denizaltı saldırısı sonucu batırılmasıyla, denizaltı tehlikesinin kendini gösterdiğini belirtti. Deniz Kıdemli Kurmay Albay Hatip, "O andan itibaren çeşitli karşı tedbirler alındı. Bu tedbirlerin içinde en etkilisi ise Boğaz'ın Nara geçidinde kurulan Denizaltı engel ağı oldu. Dünya harp tarihinde, mania ağı ilk kez Çanakkale'de uygulanmıştır'' dedi. 
     
     MUHABERE ALDATMASI TAKTİĞİ 
     "Kahraman Mehmetçik, düşman donanmasının boğazı geçmek için düzenlediği çeşitli manevralara ise yanıltıcı telsiz görüşmeleriyle taktik uyguladı'' diyen Deniz Kıdemli Kurmay Albay Hatip, Gelibolu yarımadasında Kilitbahir Köyü, Goncasuyu bölgesindeki Telsiz Muhabere İstasyonu'nun düşman kuvvetlerinin telsiz haberleşmelerini iyi izleyip şifrelerini çözdüğünü anlattı. Deniz Kıdemli Kurmay Albay Hatip, "Planlanan harekatlara yönelik bu istasyondan yaptıkları telsiz görüşmeleriyle yanıltıcı bir muhabere uygulamaları, dünya savaş tarihinde ilk olarak kullanılan taktikler arasında yer buldu'' diye konuştu. 
     
     NUSRAT'IN MAYIN PLANINI İNGİLİZ SUBAY HAZIRLADI 
     Deniz Kıdemli Kurmay Albay Murad Hatip ile Harekat ve Muhabere Şube Müdürü Kurmay Binbaşı Murat Yılmazarslan, Nusrat mayın gemisinin mayın dökme planının İngiltere Osmanlı ile dostken, İngiliz Bahriye Heyeti'ne mensup Halifaks adlı bir subay tarafından yıllar önce hazırlandığını anlattı. Konferans konuşmacısı subaylar, "Gerektiği taktirde, Çanakkale Boğazı'nın ne şekilde mayın dökülerek kapatılacağını tespit eden planları ne gariptir ki İngiliz Bahriye heyetine mensup Halifaks adlı bir subay hazırlamıştı. Mayın hatlarının tesisinde Halifaks'ın hazırladığı mayın planlarından istifade edildi. Ancak bu planlar üzerinde, gereken değişiklikler yapılarak sürpriz etkisi sağlandı'' dedi. 
     
     MAYINSIZ RAPORU İDAM ETTİRDİ 
     Çanakkale Savaşları sırasında yaşanan bir ilginç ayrıntı, düşman donanmasında görevli Fransız Filo Komutanı Amiral Guepret'nin, emrinde çalışan oğlu Yüzbaşı Guepret'nin yanlış istihbarat verip, bunun sonucunda babasının başkanlık ettiği mahkemece idam kararının verilmesi olarak anlatıldı. Kurmay Albay Hatip ile Kurbay Binbaşı Yılmazarslan bu olayı şöyle özetledi 
     "Boğaz'da görevli Fransız Filo Komutanı Amiral Guepret'nin oğlu, Yüzbaşı Guepret'ye onur görevi olarak Boğaz'daki mayınların tespit edilmesi görevi verildi. Yüzbaşı Guepret, havadan yapılan keşif uçuşunda, Nusrat'ın döktüğü mayınları tespit edemedi, Boğaz'ın mayınsız olduğunu belirten temiz raporunu filolara verdi. 18 Mart günü düşman gemilerinin sonunu hazırlayan bu mayınlar, Amiral'in oğlu Yüzbaşı Guepret'nin de sonunu hazırladı. Yüzbaşı Guepret, babasının başkanlık ettiği Askeri mahkemeye çıkarıldı, idama mahkum olup kurşuna dizildi.'' 
     
</TEXT>
</DOC>
