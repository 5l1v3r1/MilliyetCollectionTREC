<DOC>
<DOCNO> 331495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo04.html </URL>
<DATE> 2005/04/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Fenerbahçe, Zafer Biryol'dan söz aldı 
</HEADLINE>
<TEXT>

     Transfer çalışmalarını gizli yürüten Fenerbahçe Yönetimi, Konyaspor’un golcüsü Zafer Biryol’dan söz aldı 
     
     Anlaşma sağlandı 
     Sarı-Lacivertli yönetim durmak bilmiyor. Bir yandan tesisleşme girişimleri olanca hızıyla yürürken, diğer yandan ise gelecek yılın takımını kurma çalışmaları da gizliden gizliye devam ediyor. Lig’de ezeli rakibi Galatasaray ile amansız bir şampiyonluk mücadelesi veren, takımın olumsuz etkilenmemesi amacıyla bu yöndeki görüşmelerini sessiz ve derinden yürüten yöneticilerin, Konyaspor’un başarılı forvet oyuncusu Zafer Biryol’la hemen hemen her konuda anlaşma sağladığı belirtildi. 
     
     Hacıoğlu yolcu 
     Golcü futbolcudan Gelirim’ sözü alan Fenerbahçe’nin, beklenen verimi gösteremeyen Murat Hacıoğlu’yla ise sezon sonunda yollarını ayırmaya hazırlandığı ifade edildi. Önümüzdeki yıl kadroda 5 yabancı bulundurma zorunluluğu nedeniyle Luciano’nun da gönderilmesi düşünülüyor. Marcio Nobre ve Rüştü’nün kalacağına, Emre Belözoğlu transferinin de bitmesine kesin gözüyle bakılan Kanarya’da Brezilyalı’nın mevkiinde Deniz, Ümit Özat, Servet, Önder gibi birçok oyuncu bulunuyor. 
     
     Sıra Luciano’da 
     Fabiano’dan sonra Luciano’nun da topun ağzında olmasına takımdaki diğer etkili Brezilyalılar’ın nasıl bir tepki göstereceği ise şimdilik tahmin edilemiyor. Bunun için bu düşünceler şimdilik dillendirilmiyor ve kapalı kapılar ardında konuşuluyor. Bu arada sezon sonunda ayrılacak olan Pierre van Hooijdonk, antrenman temposunu iyice düşürdü. Çalışmaların bazılarına katılmayan Hollandalı golcünün bu tavrı, yönetim tarafından da normal olarak karşılanıyor. 
     
</TEXT>
</DOC>
