<DOC>
<DOCNO> 300117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/spor/yercan.html </URL>
<DATE> 2004/12/23/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Kupa beyi rotada 
</HEADLINE>
<TEXT>



Son iki sezonun "kupa beyi" Trabzonspor için kolay bir rakip gibi görünüyordu Antalyaspor. Tarihe geçen birkaç mucize maç vardı belki ama, Süper Lig'in şampiyon adaylarından biriyle, İkinci Lig'de orta sıralarda "var olma" mücadelesi veren iki takım arasında ibre konuk ekibin lehine ağır basıyordu. 
Trabzonspor rakibini küçümseme gibi bir "gaflete" düşmemiş, ligde mücadele ettiği kadroyla çıkmıştı sahaya. Birinci Lig planlarını yeni sezona bırakan Antalyaspor ilk yarıda ezilmeden mücadele etti. İkinci yarıda ise sahada fırtına gibi esen Karadeniz Kaplanları vardı. 2 - 1'lik skorun tehlikesini sezen Trabzonspor, rakibinin üzerine gitti ve farkı yakaladı. Bordo - Mavili ekibin Gineli sihirbazı Yattara, yine maça ağırlığını koyan isimdi. Seyrine doyum olmayan, kendine has kıvrak hareketleriyle Antalyaspor'un sol kanadını felç eden ve muhteşem ortalarıyla Tolga'ya birbirinden güzel iki kafa golü attıran süper yetenek, Fatih ve Gökdeniz'e de akıl almaz toplar kesti. Trabzonspor'u farklı skora bu kez klasikleşmiş Fatih - Gökdeniz ikilisi değil, Tolga - Adem ortaklığı taşıdı. Ağları bulan beş golün dördüne imza atan bu iki genç yetenek lig için de teknik kadroya olumlu sinyaller gönderdi. 
Kupanın ikinci ayağını farklı bir galibiyetle geçen Trabzonspor, problemsiz bir devre arası geçirir ve teknik direktör sorununu - İhsan Derelioğlu da dahil - sonuca bağlayabilirse, ligdeki şampiyonluk yarışının da en güçlü adaylarından biri olarak yoluna devam eder. Tabii bu yarışa Bordo - Mavili ekip kadar yeniden yapılanan, birlik - beraberlik konusunda büyük bir adım atan yönetim de inanmalı ve var gücüyle destek vermeli. 


</TEXT>
</DOC>
