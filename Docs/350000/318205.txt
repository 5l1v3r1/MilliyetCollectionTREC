<DOC>
<DOCNO> 318205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko11.html </URL>
<DATE> 2005/02/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
2004'ün son döneminde işsizlik oranı yüzde 10 oldu... 
</HEADLINE>
<TEXT>

     DİE'nin Hanehalkı İşgücü Anketi'ne göre, 2004 yılının Ekim, Kasım, Aralık aylarını kapsayan dördüncü döneminde Türkiye'de işsizlik oranı, yüzde 10 olarak belirlendi. 
     İşsizlik oranı, 2004'ün üçüncü döneminde yüzde 9.5, 2003 yılı dördüncü döneminde ise yüzde 10.3 olarak hesaplanmıştı. 
     Buna göre işsizlik oranı, geçen yılın üçüncü dönemine kıyasla artarken, 2003'ün aynı dönemine kıyasla bir miktar gerilemiş oldu. 
     DİE, Hanehalkı İşgücü Anketi 2004 yılı dördüncü dönem sonuçlarını açıkladı. 
     Buna göre, 2004 yılının dördüncü döneminde toplam istihdam 21 milyon 870 bin kişi, işsiz sayısı ise 2 milyon 428 bin kişi olarak belirlendi. 
     Türkiye'de toplam işgücüne katılma oranı yüzde 48.4, işsizlik oranı yüzde 10, genç nüfusta işsizlik oranı yüzde 19.9 ve tarım dışı işsizlik oranı yüzde 14.1 olarak saptandı. 
     
     İSTİHDAMIN YÜZDE 52.3'Ü KAYIT DIŞI 

     Anket sonuçlarına göre, Türkiye'de istihdam edilen 21 milyon 870 bin olan nüfusun yüzde 52.3'ü kayıt dışı çalışıyor. 
     2004 yılının 4. çeyreğinde 9 milyon 600 bin olan ücretlilerin yüzde 21.6'sı, 1 milyon 815 bin olan yevmiyelilerin yüzde 92.6'sı, 1 milyon 81 olan işverenin yüzde 24.1'i, 4 milyon 98 bin ücretsiz aile işçisinin de yüzde 96.5'i ''kayıt dışı'' çalışıyor. 
     İstihdam edilen toplam 16 milyon 158 bin erkeğin yüzde 45.5'i, 5 bin 712 kadının ise yüzde 71.4'ü ''kayıt dışı'' olarak faaliyet gösteriyor. 
     Bu yılın dördüncü çeyreğinde, toplam 24 milyon 297 bin olan işgücü nüfusunun 21 milyon 870 bin kişisini ise ''istihdam edilenler'' oluşturdu. 
     Aynı dönemde resmi işsiz sayısı ise 2 milyon 428 bin kişiye ulaştı. 2003 yılının aynı döneminde bu rakam 2 milyon 396 bin kişi idi. 
     Herhangi bir işgücüne dahil olmayanların sayısı da, 25 milyon 891 bin kişi olarak belirlendi. 
     
     SİVİL NÜFUS 

     Türkiye'de kurumsal olmayan sivil nüfus ise 2004 yılının dördüncü çeyreğinde yüzde 1.5 oranında artarak 70 milyon 949 bin kişiye çıktı. 2003 yılının aynı döneminde Türkiye'de kurumsal olmayan sivil sayısı 69 milyon 884 bin kişiydi. 
     Kurumsal olmayan sivil nüfusun 35 milyon 421 binini erkek, 35 milyon 528 binini ise kadınlar oluşturuyor. 
     2004 yılının 4. çeyreğinde, 2003'ün aynı dönemine göre Türkiye'de 15 ve daha yukarı yaştaki nüfus 49 milyon 250 binden 50 milyon 189 bine yükseldi. 15 ve daha yukarı yaştaki nüfusun 24 milyon 896 binini erkek, 25 milyon 293 binini de kadın nüfus içeriyor. 
     
     İŞGÜCÜ DAĞILIMI 

     2004 yılının dördüncü çeyreğinde toplam 21 milyon 870 bin kişilik istihdamın 11 milyon 416 bin kişisini ücretli ve yevmiyeliler, 6 milyon 356 bin kişisini kendi hesabına çalışan ve işverenler, 4 milyon 98 bin kişisini de ücretsiz aile işçileri oluşturdu. 
     Toplam istihdamın 7 milyon 201 bin kişisi ise tarım, avcılık, ormancılık ve balıkçılık sektöründe, 14 milyon 669 bin kişisi de tarım dışı faaliyetlerde çalışıyor. Ekonomik faaliyetlere göre dağılım incelendiğinde ise toplam istihdamın yüzde 32.9'u tarım, yüzde 18.2'si sanayi, yüzde 5.1'i inşaat ve 43.8'i hizmet sektöründe faaliyet gösterdi. 
     
     KAMUDA ÇALIŞANLARIN SAYISI 

     Bu arada Türkiye'de istihdam edilen 21 milyon 870 bin kişinin büyük bölümü özel sektörde çalışırken, kamu da çalışanların sayısında azalma görüldü. 
     2003 yılının dördüncü çeyreğinde 3 milyon 245 bin olan kamuda çalışanların sayısı, geçen yılın dördüncü çeyreğinde 3 milyon 36 bine geriledi. 
     Özel sektörde 2003 yılının 4. çeyreğinde 17 milyon 566 bin olan çalışan sayısı, 2004 yılının dördüncü döneminde 18 milyon 834 bine yükseldi. 
     Türkiye'de istihdam edilen erkeklerin 2 milyon 392 bini kamu sektöründe, 13 milyon 766 bini de özel sektörde istihdam edilirken, kadınların 644 bini kamu sektöründe, 5 milyon 68 bini de özel sektörde faaliyet gösteriyor. 
     Kendi hesabına veya işveren olarak informal sektörde istihdam edilenlerin sayısı da, geçen yılın dördüncü çeyreğinde toplam 4 milyon 421 bin kişi olarak tespit edildi. 
     Bu rakamın 3 milyon 833 binini erkekler, 588 binini de kadınlar oluşturdu. 
     
</TEXT>
</DOC>
