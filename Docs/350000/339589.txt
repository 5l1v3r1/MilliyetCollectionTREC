<DOC>
<DOCNO> 339589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy31.html </URL>
<DATE> 2005/05/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Erdoğan Türkiye ile Almanya adeta etle kemik olmuş durumda 
</HEADLINE>
<TEXT>

     Başbakan Recep Tayyip Erdoğan, "Türkiye ile Almanya adeta etle kemik olmuş durumda. Bunu Avrupa Birliği AB sürecinde yaşadık" dedi. 
     Marmara Üniversitesi MÜ tarafından Almanya Başbakanı Gerhard Schröder’e "Fahri Hukuk Doktoru" unvanı verilmesi nedeniyle düzenlenen törende konuşan Başbakan Erdoğan, tarih boyunca yakın ilişkiler içinde olunan Almanya’nın Başbakanı Schröder ile anlamlı tören vesilesiyle mezun olduğu üniversitenin çatısı altında bulunduğunu söyledi. 
     Erdoğan, bundan dolayı çok mutlu olduğunu dile getirerek, böyle bir kararı verdikleri için MÜ Rektörü Prof. Dr. Tunç Erem’i kutladı. 
     "Bu karar, Türk-Alman dostluğunu çok daha farklı bir noktaya taşıyacak" diyen Erdoğan, AB yolunda Türkiye ile Almanya arasındaki sıcak ilişkilerin faydasını gördüklerini bildirdi. 
     Bundan dolayı konuk Başbakan’a teşekkür eden Başbakan Erdoğan, "fahri doktora" unvanı almasından ötürü de kutladı. 
     Recep Tayyip Erdoğan, şu anda 2.7 milyon Türk vatandaşının Almanya’da yaşadığını, bunlardan 700 bininin Alman vatandaşı olduğunu ve bu insanların iki ülke arasında çok ciddi bir köprü oluşturduğunu vurguladı. 
     Türkiye ile Almanya arasındaki ticaret hacminin de ciddi rakamlara ulaştığına işaret eden Erdoğan, 2004 yılı sonu itibariyle ticaret hacminin 21 milyar doları bulduğunu ve Almanya’dan Türkiye’ye gelen turist sayısının 4 milyona yaklaştığını kaydetti. 
     
     "AHDETMİŞ DURUMDAYIZ" 

     Başbakan Erdoğan, konuşmasını şöyle tamamladı 
     "Bu köprü aramızdaki sevgiyi de artırıyor. Bu, aynı zamanda birbirimizi anlamayı ve tanımayı da artırıyor. 1980’de Türkiye’de 24 tane Alman şirketi vardı. Şu anda bu rakam 1141’e ulaştı. Almanya’daki Türk şirketi sayısı da 60 bini buldu. Bu Türkler’in yatırım miktarı ise 25 milyar Avro’ya ulaştı. 
     Türkiye ile Almanya, adeta etle kemik olmuş durumda. AB sürecinde bunu yaşadık. Sayın Schröder, gerçekten bu süreçte sürekli destek verdi. Ama işimiz bundan sonra kolay değil, zor. Bundan sonraki zorlu süreçte Alman dostlarımızla birlikte el ele, omuz omuza bu süreci devam ettireceğiz. Uygulamada yapacağımız çok şeyler var. Bunları yapacak bir siyasi irade mevcut. Bunu kararlılıkla yapmaya ahdetmiş durumdayız. Bu süreçte uyum yasaları konusunda iktidarı ve muhalefetiyle bunu halletmiş vaziyetteyiz. Bundan sonra da yapılacak yasal düzenlemeler konusunda siyasi irade mevcut. Türkiye yolunu çizmiştir, bu yolda kararlılıkla devam etmektedir, edecektir." Başbakan Recep Tayyip Erdoğan, konuşmasının ardından Almanya Başbakanı Gerhard Schröder ile birlikte kendi makam arabasına binerek Dolmabahçe Sarayı’na gitti. 

     
</TEXT>
</DOC>
