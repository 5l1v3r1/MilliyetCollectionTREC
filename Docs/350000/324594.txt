<DOC>
<DOCNO> 324594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/eko03.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
3.5 ayda kazandığını 4 günde kaybetti 
</HEADLINE>
<TEXT>


Yabancı satışlarıyla borsanın son 4 günlük kaybı yüzde 11.2 oldu. Endeks, dün 23.874 ile yılın en düşük seviyesini gördü 

ORHAN TEKEOĞLU 

2005 yılına hızlı giren borsa, 3.5 ayda elde ettiği kazançları son dört günde kaybetti. Geçen haftasonu 27.572 puandan kapatan endeks, dünkü yüzde 3.38'lik kayıpla 24.475'e indi ve son dört günde yüzde 11.23 değer kaybetti. 
Hafta başından bu yana ABD tahvillerine gelen satışlar ve faiz artırım beklentileri nedeniyle Türkiye benzeri gelişmekte olan ülkelerden para çıkışı, Türk eurobondların değer kaybı, dünyada petrol fiyatlarının rekor seviyelere ulaşması ve Suriye politikası nedeniyle ABD - Türkiye ilişkilerinde yaşanan gerginlik piyasaları tedirgin etti. Aslında bütün bu gelişmeler borsada birer bahane olarak kullanıldı. 
28 Şubat'ta 28.396 puana kadar çıkarak rekor kıran ve daha sonra yükselemeyen endeks, geçen hafta sonuna kadar düşmemek için adeta direndi. Ancak ABD faiz artırımı da bahane edilerek özellikle yabancı satışlarla endeks son dört günde hızlı düştü. Dün seans içinde bir ara 23.874 puana kadar gerileyerk yılın en düşük değerine inen endeksin gün içindeki kaybı yüzde 5.75'e kadar ulaştı. Kapanışına doğru gelen küçük çapta tepki alımlarıyla endeks 24.475 puandan kapattı ve günlük düşüş yüzde 3.38 oldu. 
ABD ekonomisinde enflasyonist etki yaratacağı düşünülen cari ve bütçe açıklarındaki artışın, ABD Merkez Bankası'nın daha agresif faiz artırımına gidebileceği beklentisini yaratması, gelişmekte olan ülke borsalarında dün de yüzde 1.5 ile yüzde 2 arasında düşüşler yaşattı. 

Dolar 1.3440'ı gördü 
Borsadaki hızlı dalgalanma dolarda da yaşandı. Dolar bankalararası piyasada öğlen saatlerinde 1.3440'a kadar çıktıktan sonra 1.3390'da dengelendi. Dolar serbest piyasada ise 1.3320 ile önceki günkü seviyesine yakın değerden kapattı. Geçen hafta yüzde 15.55'e kadar gerileyen bono faizleri dün yaklaşık 1 puanlık artışla yüzde 17 bileşik seviyesini gördü. 

Piyasalar salıyı bekliyor 
Euro - dolar paritesi 1.3362 düzeyinden hareket ederken, piyasalar önümüzdeki salı günü yapılacak olan ABD Merkez Bankası FED toplantısına odaklandılar. ABD'de kısa vadeli faiz oranları yüzde 2.5 düzeyinde bulunuyor. Beklentiler faizlerin 25 baz puan artırılacağı yolunda. 


</TEXT>
</DOC>
