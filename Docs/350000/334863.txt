<DOC>
<DOCNO> 334863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo20.html </URL>
<DATE> 2005/04/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fenerbahçe'den pankart açıklaması... 
</HEADLINE>
<TEXT>

     Fenerbahçe Kulübü, Beşiktaş ile yapılan derbi maçta, maraton üst tribünde açılan ve büyük tepki alan ''Rıza Efendi 2 ekmek, 1 süt'' yazılı pankartla ilgili açıklama yaptı. 
     Kulübün resmi internet sitesinde yapılan açıklamada, derbi maçta stada asılan pankartların bir gün önce stat müdürlüğüne teslim edildiği ve uygun görülenlerin asılmasına izin verildiği belirtilerek, ''Maç sırasında 3-5 kişilik bir grup tarafından, asla tasvip etmediğimiz bir 'korsan pankart', yasal pankartın yazıları kapatılmak suretiyle, onun üzerine asılmış ve yöneticilerimizin bu pankartı görmeleri üzerine o bölgeye gönderilen görevliler tarafından derhal indirilmiştir'' denildi. 
     Pankartın asılı olduğu sürenin son derece sınırlı olduğu kaydedilen açıklamaya, şöyle devam edildi 
     ''Pankartın derhal tarafımızdan kaldırtılması, davranışımızdaki samimiyetin de bir kanıtıdır. Bu pankarta, kamuoyu tepkisinden çok daha önce, tarafımızdan tepki verilerek, korsan pankart derhal indirilmiştir. 
     Bizim davranışımız şeffaf bir şekilde kamuoyunun gözleri önündeyken, Beşiktaşlı seyircilerin, ellerinde beyaz zemin üzerine kırmızı daireli Japon bayrakları ile gelmelerini, aynı elden çıkmış organize bu onlarca pankartın ne anlama geldiğini kendilerine soran yakınlarına acaba nasıl açıklamaktadırlar '' 

     
</TEXT>
</DOC>
