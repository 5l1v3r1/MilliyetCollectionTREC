<DOC>
<DOCNO> 349482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas01.html </URL>
<DATE> 2005/06/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yeşil ve mavi gözlüler güneşe dikkat 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Dermatoloji Ana Bilim Dalı öğretim üyesi Prof. Dr. Ekrem Aktaş, açık renk tene sahip kişiler ile yeşil ve mavi gözlü insanlarda güneşin etkisinin daha fazla hissedildiğini, bu kişilerde daha çok çil oluştuğunu söyledi. Aktaş, çillerin kansere dönüşme riskinin bulunmadığını sadece görsel açıdan insanı rahatsız ettiğini söyledi. 
     Prof. Dr. Ekrem Aktaş, güneş ışınların vücutta bulunan çilleri ortaya çıkardığını söyledi. İnsanlarda genellikle sütlü kahve renginde beliren çillerin ortaya çıkmasının güneş ışınlarıyla doğrudan ilgili olduğunu belirten Prof. Dr. Aktaş, bu durumun özellikle açık renk tene sahip kişiler ile yeşil va mavi gözlülerde daha çok ortaya çıktığını anlattı. Güneş ışınlarının melanosit’ denilen hücreleri uyarması ve bu hücrelerinde daha fazla renk maddesi olan melanin üretmesi sonucu çillerin oluştuğunu anlatan Prof. Dr. Ekram Aktaş, şöyle devam etti 
     "Vücuttaki çil oluşumu genetik bir olaydır. Ancak, güneş ışınları bunların ortaya çıkmasını sağlıyor. Kışın görülemeyen çiller, yaz aylarında güneşin etkisiyle ortaya çıkar. Özellikle, alın ve elmacık kemiklerinin bulunduğu bölgelerde yoğun görülür. Çil oluşumunu önlemenin en etkili yolu 15, 20, 25, 45 faktörlü güneş koruyucular kullanmaktır. Çillerin kansere dönüşme riski kesinlikle yoktur. Çil tamamen görsel bir olaydır. Çok çili bulunan insanları psikolojik olarak rahatsız etmesinin dışında sağlık açısından sorun çıkarmazlar. Çilleri yok edeceğim diyerek bunların bulunduğu bölgeyi tahriş etmek yanlıştır. Şifalı bitkilerle yapılan çil tedavisi de sonuç vermez." 
     
</TEXT>
</DOC>
