<DOC>
<DOCNO> 318893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur13.html </URL>
<DATE> 2005/02/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Eski Bakan Coşkun Kırca, toprağa verildi.. 
</HEADLINE>
<TEXT>

     Eski bakanlardan, emekli büyükelçi ve yazar Coşkun Kırca, İstanbul'da toprağa verildi. 
     Kırca'nın cenazesi, Teşvikiye Camii'nde öğleyin kılınan namazın ardından götürüldüğü Feriköy Mezarlığı'nda defnedildi. 
     Camideki törene katılan eski başbakanlardan Tansu Çiller, ''Kırca, çok değerli bir devlet adamıydı. Benim çalışma ve dava arkadaşımdı. Allah rahmet eylesin, ailesine sabırlar versin, mekanı cennet olsun'' diye konuştu. 
     1. Ordu Komutanı Orgeneral Hurşit Tolon da, Kırca'nın naaşı başında selam durdu. 
     Tolon, basın mensuplarına yaptığı açıklamada, ''Acımız büyüktür. Çok değerli bir devlet büyüğümüzü yitirmenin üzüntüsünü tüm Silahlı Kuvvetler olarak yaşıyoruz. Büyük bir Cumhuriyet savaşçısıydı. Hem ulusumuza, hem de kederli ailesine başsağlığı dileklerimizi ilettik'' dedi. 
     Eski Genelkurmay Başkanı Emekli Orgeneral İsmail Hakkı Karadayı da, Kırca'nın iyi bir devlet adamı, memleketini ve vatanını seven bir insan olduğunu vurgulayarak, ''Çok büyük Atatürkçüydü. Onun için kaybından üzüntü duyuyoruz. Allah rahmet eylesin'' dedi. 
     CHP Milletvekili İnal Batu da, Kırca'nın ülke için önemli hizmetleri bulunduğunu söyledi. 
     Batu, bir gazetecinin ''hükümetten katılım yok'' şeklindeki sözleri üzerine ise şöyle konuştu 
     ''Yadırgıyorum. Dışişleri Bakanı Türkiye'de ise burada olması gerekirdi. Çünkü Kırca eski bakandır. Dışişleri bakanları birbirlerine cenazelerde gerekli saygıyı göstermeli, gerekli değeri vermelidir. Hepimiz bu dünyadan gelip gideceğiz. Bu gelenekleri bozmasın kimse...'' Eski TBMM başkanlarından Hüsamettin Cindoruk ise Kırca'nın çok eski bir siyaset arkadaşı ve büyük bir düşünür olduğunu belirterek, ''Bir alimdi. Allah rahmet eylesin'' dedi. 
     
     NOTLAR... 

     Bu arada Coşkun Kırca'nın Türk ve Galatasaray bayraklarına sarılı naaşının önünde, üzerinde ''Selcan, Bebiş ve Gülcan'' yazısı olan çiçekler dikkat çekti. 
     Cumhurbaşkanı Ahmet Necdet Sezer ve Kara Kuvvetleri Komutanı Orgeneral Yaşar Büyükanıt da, törene çelenk gönderenler arasında yer aldı. 
     Camiye gelen çok sayıda kişi, avluda sıraya girerek Kırca'nın eşi Bige ve kızlarına taziyelerini sundu. 
     Coşkun Kırca'nın cenaze törenine, Bülend Ulusu, Murat Sökmenoğlu, Çevik Bir, Altan Öymen, Semahat Arsel, İlhan Kesici, Yalım Eralp ve Mesut Yılmaz'ın eşi Berna Yılmaz'ın da aralarında yer aldığı çok sayıda kişi katıldı. 
     
</TEXT>
</DOC>
