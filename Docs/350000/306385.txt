<DOC>
<DOCNO> 306385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun12.html </URL>
<DATE> 2005/01/14/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Loğoğlu PKK'nın ortadan kaldırılması için anlaşıldı 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, ''terörizmle savaşın gerektirdikleriyle demokrasi arasında gerçekçi bir denge olması gerektiğini'' söyledi. 
     Washington'daki Ulusal Basın Klübü'nde Potomac Institute adlı düşünce kuruluşu tarafından düzenlenen terörizmle savaş konulu bir panelde konuşan Büyükelçi Loğoğlu, ''Transatlantik toplum, terörizme karşı daha sofistike hareket etmeli. Terörizmin doğasını anlamalı. Terörizme karşı mücadele çok sağlam, hiç açıksız gerçekleştirilmeli ve başkalarının teröristleri diye terör hareketleri hafife alınmamalı'' dedi. Loğoğlu, bunun Türkiye için Avrupalı dostlarıyla arasında daima bir mesele olduğuna işaret ederek, ''Terörizmle savaşın gerektirdikleriyle demokrasi arasında gerçekçi bir denge olmalı. Biz demokrasiyiz deyip bazı şeylerden kaçınmak olmaz'' diye konuştu. 
     Kuzey Irak'taki PKK varlığıyla ilgili bir soru üzerine Loğoğlu, bu konunun Amerikalı ve Iraklı yetkililerle Ankara'da üçlü görüşmelerde ele alındığını ve her üç ülkenin de PKK'nın Irak'taki varlığının terörist bir varlık olduğu ve ortadan kaldırılması gerektiği konusunda anlaştığını bildirdi. 
     Loğoğlu, bu konunun halen çözülmediğini ancak şu ana kadar eylem olmamasının hiç olmayacağı anlamına gelmediğini belirtti ve bir çaresine bakılacağına inandığını kaydetti. 
     
</TEXT>
</DOC>
