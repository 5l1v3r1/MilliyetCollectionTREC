<DOC>
<DOCNO> 335817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun06.html </URL>
<DATE> 2005/04/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Pentagon, Irak'ta saldırıları önleme kapasitesinden memnun... 
</HEADLINE>
<TEXT>

     ABD Savunma Bakanlığı Pentagon , kısa süre önce meydana gelen şiddet olaylarına rağmen, Irak'ta direnişçilerin saldırılarını önleme kapasitesinden memnun olduğunu açıkladı. 
     ABD'nin saldırıları önleme kapasitesinin sürekli iyileştiğini belirten Pentagon sözcüsü Lawrence DiRita, saldırıların ortalamasının, egemenliğin Haziran 2004'te Iraklılara devrinden ve 30 Ocak'taki seçimlerden öncekine nazaran daha az olduğunu söyledi. 
     Sözcü, düzenlediği basın toplantısında, ''Komutanlar, direnişçilerin daha iyi koordine edildiği ve daha büyük olduğu gözlenen saldırılarını düzenlemek amacıyla güçlerini bir araya getirip getirmediğini araştırıyor. Saldırılar daha az ama daha ses getirici. Ancak koalisyon, büyük zararlara yol açmadan bu türden saldırıları durdurmak için yöntemler ortaya koydu'' dedi. 
     Irak'ta bir helikopterin düşürülerek 11 kişinin ölümüne yol açtığı, birçok bombalı saldırının düzenlendiği, eski Başbakan İyad Allavi'ye yönelik saldırı girişiminde bulunulduğu ve Dicle Nehri'nden 60 kadar ceset çıkarıldığı bir dönemde açıklamalarda bulunan DiRita, komutanların düşmanı anlama ve durdurma kapasitesiyle Irak güvenlik güçlerinin performansının sürekli iyileştiğini düşündüklerini kaydetti. 
     
     JSF PROJESİNDEN İSRAİL'İ ÇIKARMA KARARI 
     Sözcü DiRita, ABD'nin üçüncü ülkelere iletilebileceği endişesiyle Amerikan ortak taarruz uçağı projesinden Joint Strike Fighter- JSF İsrail'i çıkarmaya karar verdiğini ve bu ülkenin bu konuya ilişkin teknolojik bilgilere ulaşmasına izin verilmeyeceğini açıkladı. 
     DiRita, ''Çözüm bekleyen bazı meselelerin bulunduğu şu dönemde, bazı teknoloji ve bilgi türlerini paylaşmak istemiyoruz'' ifadesini kullandı. 
     İsrail'in bu askeri bilgileri başka ülkeler aktarmasından endişe edilip edilmediğinin sorulması üzerine, sözcü, ''Evet bu bir endişe kaynağıydı. Mesele şudur İsrail ile paylaşabileceğimiz bilgiler var, paylaşamayacağımız bilgiler var'' dedi, ancak Çin'in İsrail'in bu bilgileri iletebileceği ülkeler arasında yer alıp almadığı sorusuna yanıt vermeyi reddetti. 
     İsrail'in Çin'e silah satışı ABD ile İsrail arasında gerginliğe yol açmıştı. 
     Amerikan taarruz uçağı geliştirme projesi, aralarında İsrail'in de bulunduğu birçok partner ülkeyi kapsıyor. 
     
</TEXT>
</DOC>
