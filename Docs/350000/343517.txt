<DOC>
<DOCNO> 343517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/axsiy02.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet bitmedi 
</HEADLINE>
<TEXT>


Tapu müdürlükleri, Bakan Ergezen'i de isyan ettirdi. Ergezen, "Söylemek istemiyorum ama geçmişte rüşvet tam bir felaketti. Taşrada henüz bitmedi, ama aşağı çekildi" dedi 

Gülçin Üstün 


Rüşvet iddiaları ve uzun süren bürokratik işlemlerle gündeme gelen tapu müdürlükleri, Bayındırlık ve İsk n Bakanı Zeki Ergezen'i isyan ettirdi. 
Tapu Kadastro Genel Müdürlüğü'nün 3 yıllık çalışmalarını değerlendiren Ergezen, işlemlerin kolaylaştırılmasıyla rüşvetin de azalacağına dikkat çekerek, "Popülist bir politika olmasın diye söylemek istemiyorum, ama geçmiş dönemde rüşvet tam bir felaketti. Taşrada henüz bitmedi, ama aşağı çekildi. Genel Müdürlük tertemiz" dedi. Kadastro sorununu 2006'ya kadar çözeceklerini kaydeden Ergezen, "Bitlis'te bir gayrimenkulün üstünde 2 kişinin kaydının olduğu ortaya çıktı. Ankara'ya gelip yardım istediler. Kayıtlarını Tapu Kadastro Genel Müdürlüğü'nde bulamadık. Bu nedenle çıkan kavgada bir kişi öldü. Kadastro sorunu, bir sürü insanın devletle mahkemelik olmasına da neden oluyor. Geçmiş yıllarda yapılan kadastro çalışmalarını da tekrar gözden geçireceğiz" diye konuştu. Ergezen, bazı köylerin kadastrosu olmadığı için çiftçinin devletten Doğrudan Gelir Desteği alamadığını da vurguladı. 
Türkiye'nin taşınmaz haritasının ve kadastrosunun olmaması nedeniyle, imar planının da uygulanmadığını söyleyen Ergezen, şöyle konuştu 

Kayıtların bazısı TSK'da 
"Bazı vilayetlerin imar planı yapılacak haritası yok. İmar planı yapılmayınca, kaçak yapılaşma oluyor. Harita bilgilerinin bilgisayar ortamına aktarılması için çalışma başlattık. Tapu ve Kadastro kayıtlarının bir kısmı Türk Silahlı Kuvvetleri'nde, bir kısmı İller Bankası'nda. Toplu bir bilgi sistemine ulaşmak zor. Oluşturacağımız Harita Bankacılık Sistemi ile 2006'nın sonunda bir mülke ait tüm bilgiler tek tuşla öğrenilecek." 



</TEXT>
</DOC>
