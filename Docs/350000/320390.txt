<DOC>
<DOCNO> 320390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo06.html </URL>
<DATE> 2005/03/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Biletler sudan ucuzdu ama Saracoğlu dolmadı... 
</HEADLINE>
<TEXT>

     Bilet fiyatları çok düşük tutulmasına karşın, Sarı-Lacivertliler stada gitmek yerine, Kayseri mücadelesini televizyondan izlemeyi tercih etti 
     
     15 bin kişi vardı 
     İlk yarının son bir iki maçı hariç, yüksek bilet fiyatlarına rağmen Şükrü Saracoğlu Stadı’nın tribünlerini dolduran taraftarlar, Türkiye Kupası mücadelesinde aynı yakınlığı göstermedi. Mücadelenin şifresiz olarak iki televizyon kanalından yayınlanması ve taraftarların, iki hafta önce Kayserispor ile oynanan lig maçının 7-0 bitmesi ve takımlarının turu rahat geçeceğini düşünmesi nedeniyle tribünlerde yaklaşık 15 bin kişi yer aldı. Hem de bilet fiyatları 6, 11 ve 16.5 YTL gibi çok düşük bir seviyede tutulmasına rağmen. 
     
     Dozerler işbaşında 
     Sayıca geçtiğimiz maçlara göre az olmalarına karşın, 90 dakika boyunca takımlarına müthiş bir destek veren taraftarlar, farklı galibiyetle büyük coşku yaşadı. Bu arada hafta başında yıkımına başlanan numaralı tribünlerdeki çalışmalar hummalı bir şekilde sürdürülürken, iki gündür dozerler de çalışmaya başladı. Üç bölüm halinde yıkılıp, yeniden yapılacak olan tribünlerin yıkımı süren Migros tarafındaki bölümüne Sebat maçında olduğu gibi, seyirci alınmadı. Bu bölüm bittikten sonra etap etap, diğer kısımlar da yıkılıp, yeniden yapılacak. 
     
</TEXT>
</DOC>
