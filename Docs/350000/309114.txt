<DOC>
<DOCNO> 309114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun01.html </URL>
<DATE> 2005/01/25/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Kerkük için akıl almaz anlaşma 
</HEADLINE>
<TEXT>

     İhsan DÖRTKARDEŞ DHA 

      KÜRDİSTAN Yurtsever Birliği lideri Celal Talabani, Bağdat'ta Irak yöneticilerinin yanı sıra ABD ve İngiltere büyükelçisinden Kerkük'e dışarıdan 180 bin kişinin getirilerek bunlara oy kullandırmak için yazılı güvence alması üzerine Türkmenler, seçimi boykot etmeyi düşünürken, Talabani, Türkmenler'in protestosu üzerine, "Umarım seçime katılırlar. Katılmazlarsa bile, güneş yine doğmaya devam edecek'' dedi. 
     Talabani'nin bir süre önce Bağdat'ta Irak Kürdistan Demokrat Partisi'nin kontrolündeki bölgenin yerel başbakanı IKDP lideri Mesut Barzani'nin yeğeni Neçirvan Barzani ile yaptıkları görüşmenin ayrıntıları ortaya çıkmaya başladı. Talabani'nin kendisine bağlı Kurd Sat Televizyonu'nda, daha önceki açıklanan 108 bin yeni seçmen yerine Kerkük'e kent dışından tam 180 bin kişinin getirilerek bunlara oy kullanma hakkı tanındığını açıkladı. Talabani, Kurd Sat TV'de haftada 1 gün yapılan Türkçe yayında Türkçe altyazılı yayınlanan konuşmasında şöyle dedi 
     
     SEÇİMDEN SONRA KÜRTLEŞTİRME 
     "Devlet yönetim yasasının 58'inci maddesinin uygulanması, Kerkük'ün eski statüsüne kavuşturulması, göçzedelerin Kerkük'e dönüşünün sağlanması ve bölgeye sonradan yerleşen Araplar'ın geldikleri yerlere geri gönderilmesinin uygulanması konularında Cumhurbaşkanı, Başbakan ve Irak Parlamento başkanı, ABD ve İngiliz büyükelçilerinin imzalarının bulunduğu yazılı bir belge üzerinde anlaştık. Bu amaçla bir komite oluşturulması, özel bütçe ve yetkiye sahip olacak. Bu konuda seçimlerden hemen sonra Kerkük'ün eski statüsüne kavuşturulması için çalışma başlatacak. Sizin de bildiğiniz gibi, bize göre Kerkük'ün doğal statüsüne kavuşturulması demek, şehrin isminin Kerkük olması, Kerkük'ten koparılan bölgelerin Kerkük'e bağlanması, göçzedelerin geri dönüşü ve bölgeye sonradan yerleşen Araplar'ın da geldikleri gere gitmesi demektir. 
     
     180 BİN TAŞIMA OY 
     Seçimden önce halkın Kerkük'e gidip, oylarını kullanabilmelerine olanak sağlanmıştı. Halkın oy kullanma hakkı var. Seçimde oy kullanma hakkından mahrum bırakılmamalı. 180 bin vatandaşa oy kullanma hakkı sağlandı. Seçmen listelerinde bugünden başlayarak, isim yazdırma süresi 5 gün daha uzatılarak, 10 güne çıkarılmıştır. Kerkük'te isimleri olmasa dahi oraya gidip orada oy kullanabilecekler. Kerkük seçim komisyonu lağvedildi. Yerine, Kürt, Türkmen, asli Arap, ve Keldani-Asuri temsilcilerden oluşan 4 kişilik kurul oluşturuldu.'' 
     
     TÜRKMEN PROTESTOSU 
     Talabani, Kerkük'teki Türkmenler'in bu koşullarda seçime katılmayacaklarını açıklamaları hatırlatılınca, alaylı bir dil kullandı. Kürt lider, "Türkmen cephesinin bir etkiye sahip olacağını sanmıyorum. Kürtler'in elde ettiği güvencelerden rahatsızlık duyabilirler. Türkmenler seçime katılmasa da, güneş doğmaya devam edecek'' dedi. 
     
     KÜRTLER ORTAK LİSTE OLUŞTURDU 
     Kerkük'te Irak milli meclisi, Erbil'deki yerel Kürt parlamentosu ve Kerkük İl Genel Meclisi için 3 ayrı oy pusulası kullanılacağı açıklanırken, Mesut Barzani liderliğindeki IKDP, Celal Talabani önderliğindeki KYB öncülüğündeki, aralarında Kürt liderlere yakın bazı Türkmen grupların da yer aldığı 14 parti, Kardeşlik Listesi' adı altında aday belirledi. 
     Irak Türkmen Cephesi, Kürtler'in ABD ve İngiltere desteğinde Kerkük'ü Kürtleştirmek için harekete geçtiğini bildirerek, önümüzdeki pazar günü yapılacak seçimleri boykot edip-etmemeyi tartışmaya başladı. 
     
     ARAPLAR DA FEDERALLEŞME YOLUNDA 
     Bu arada Hülle, Necef, Kerbela, Divaniye ve Semaver kentinde de seçimlerden sonra Ortak Fırat Federe Hükümeti' kurulması için çalışmalar başlatıldı. 
     Kürtler'i örnek alan Araplar'ın bu konuda çalışmaları sürdürdüğü açıklandı. 
     
     KÜRTLER'E GÖRE SEÇİMLE 'KENDİ GELECEKLERİ' BELİRLENECEK 
     Irak'ta önümüzdeki pazar günü yapılacak seçimler için geri sayım sürerken, Kürtler, 30 Ocak'ı Kendi geleceklerini belirleme günü' olarak görmeye başladı. 
     Talabani'ye bağlı Kurd Sat televizyonu, Kürtler'in seçim çalışmalarını ortak sürdürdüğünü vurgularken, Kürtler'in seçimden beklentilerini de ekrana getirdi. Ekrana getirilen görüşler şöyle 
     Kürt halkının geleceği bu seçimlere bağlı, 
Önümüzdeki seçimler, diğer bütün seçimlerden çok farklı, 
Seçimler Kürt halkına altın fırsatlar sunuyor, 
Kürtler, çok şey kazanacak, 
Kürtler ne kadar çok katılım gösterirlerse o kadar çok temsilcileri olur, 
Kürt halkı dünyaya sesini daha çok duyuracak, 
Ulusal duyguları olan halkın bu seçimlere katılması gerek, 
Haklarımızı ve kaderimizi kendi elimizle belirleyebiliriz, 
Onlarca yıldır Kürtler bu günü bekliyorlardı. 

     
</TEXT>
</DOC>
