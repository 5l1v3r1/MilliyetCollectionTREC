<DOC>
<DOCNO> 306406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun33.html </URL>
<DATE> 2005/01/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
JFK Havalanı'na retina taraması geliyor 
</HEADLINE>
<TEXT>

     Amerikan makamları, yılda 6 milyon yolcunun kullandığı New York JFK Havaalanı'nda yoğunluğu azaltmak ve güvenlik önlemlerini artırmak için bir pilot uygulamayı yakında başlatmayı planlıyor. 
     New York Post gazetesinin haberine göre, Kasım ayı sonunda istifa eden, ancak 1 Şubat'a kadar görevde kalacak Amerikan İç Güvenlik Bakanı Tom Ridge, benzer bir uygulamayı 2001'den bu yana yürüten Hollanda'da yaptığı açıklamada, amaçlarının güvenliği artırmak ve yolcu yoğunluğunu azaltmak olduğunu belirtti. 
     ABD'nin yakında başlatacağı uygulamada, önceden uzun bir güvenlik soruşturmasından geçirildikten sonra kaydı yapılacak yolcuların retina taramasıyla güvenlik noktalarından çabucak geçmeleri öngörülüyor. 
     Uygulama onaylanırsa, bu yolculara ayrıca pasaport retina bilgilerinin bulunduğu bir akıllı kart da verilecek. 
     Amerikan vatandaşlarına, ABD'de oturma iznine sahip olanlar ve sık sık bu ülkeye seyahat eden yabancılara açık olacak uygulamada, bu gruplara giren yolcular özel noktalardan geçerek uzun gümrük kuyruklarından muaf olacaklar. 
     
</TEXT>
</DOC>
