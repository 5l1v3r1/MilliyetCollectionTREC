<DOC>
<DOCNO> 303849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/dunya/dun03.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post Mısır, Türkiye'de nükleer deney gerçekleştirdi 
</HEADLINE>
<TEXT>



Amerikan The Washington Post gazetesi, Mısırlı bilim adamlarının, 1970 ve 80'li yıllarda ülke içinde ve dışında, bazı nükleer deneyler gerçekleştirdiğini ve bu deneylerden birinin Fransa'da, diğerinin ise Türkiye'de olduğunu iddia ederken, deneylerin niteliği ve yeri konusunda bilgi vermedi. 
Gazetenin Dafna Linzer imzalı haberinde yer alan bu iddia, "BM nükleer gözlemcilerin bulgularına aşina diplomatlara" dayandırıldı. Haberde, Mısır'ın nükleer silah programı bulunduğuna dair hiçbir kanıt olmadığı ve bu ülke hakkında soruşturma yürütülmediği belirtilirken, Uluslararası Atom Enerjisi Ajansı'nın IAEA , Kahire yakınlarında, hükümet tarafından işletilen nükleer tesisleri ziyaret ederek çevresel örnekler aldığı kaydedildi. Washington Post, IAEA'dan brifing alan diplomatlara göre, IAEA tarafından sorgulanan ve uranyumla gerçekleştirilen deneylerden birinin, 1970'ler ve 1980'lerde bazıları Mısır dışında olmak üzere gerçekleştirildiğini yazdı. Gazeteye konuşan bir diplomat, Mısırlı bilim adamları bir deneyi Fransa'da, bir başka deneyi de Türkiye'de gerçekleştirdiğini, ancak bu deneylerin Fransa ve Türkiye'deki silah programlarının bir parçası olmadığını kaydetti. 


</TEXT>
</DOC>
