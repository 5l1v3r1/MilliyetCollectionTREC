<DOC>
<DOCNO> 326755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur20.html </URL>
<DATE> 2005/03/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TOKİ Mortgage için istikrar olmalı 
</HEADLINE>
<TEXT>

     Dar gelirli kesimin umutla beklediği Mortgage Sistemi'nde İpoteğe Dayalı Uzun Vadeli Konut Kredisi Sistemi hukuki hazırlıklar son aşamaya gelirken, Toplu Konut İdaresi TOKİ Başkanvekili Erdoğan Bayraktar, sistemin başarısının ve sürekliliğinin sağlanması için istikrarlı ve güvenilir bir ekonomik ortamın varlığının ön koşul olduğunu vurguladı. 
     DYP Iğdır Milletvekilli Dursun Akdemir'in Devlet Bakanı Mehmet Ali Şahin'e yönelttiği soru önergesini yanıtlayan TOKİ Başkanvekili Erdoğan Bayraktar, uluslararası örneklerin incelenerek Türkiye'de mevcut piyasa koşullarında işleyecek Mortgage sisteminin oluşturulması konusunda alt yapı çalışmalarının devam ettiğini bildirdi. 
     
     İLK İPOTEKLİ KURULUŞ KAMU DESTEKLİ OLACAK 
     Bayraktar yaklaşık bir yıldır Maliye Bakanlığı'nın koordinatörlüğünde Medeni Kanun, Bankalar Kanunu, İcra ve İflas Kanunu, Tüketicinin Korunması Kanunu ve Tapu Kanunu'nda yapılması gerekli değişikliklerin tespit edildiğini bildirdi. Bu kapsamda yapılan hukuki hazırlıkların son aşamaya geldiğini ifade eden Bayraktar, hazırlanan yasa taslağı çerçevesinde kurulacak ilk ipotekli finansman kuruluşunun kamu destekli olacağını ve yükümlülüklerinin bir bölümüne hazine garantisi getirileceğini vurguladı. 
     
     TOKİ ÖNCÜLÜK EDECEK 
     TOKİ'nin sektördeki görevi ve misyonu gereği konut finansmanının kurumsallaştırılması amacıyla yapılacak çalışmalarda etkin bir rol üstleneceğini belirten Bayraktar, sistemin uzun vadeli krediler için tedavül hareketini hızlandıran likit bir ikincil piyasanın oluşturulması gerektiğini kaydetti. İkincil piyasanın çalışabilmesi için öncelikle birincil pazar denilen gayrimenkul pazarının çok iyi işlemesinin gerektiğini belirten Bayraktar, birincil piyasanın iyi çalışmasının da gayrimenkul yatırım maliyetini etkileyen unsurlara bağlı olduğunu bildirdi. Bayraktar bu kapsamda maliyetin önemli bir kısmını oluşturan arsa temininde kamu idaresinin öncü olması gerektiğini kaydetti. 
     
     VADELER 30 YILA KADAR ÇIKACAK 
     Mortgage sistemi ile konut sahibi olmak isteyen kişilerin satın alacakları konutu ipotek ederek 20-30 yıla varan vadelerle kredi kullanacağını belirten Bayraktar, alınacak ipotek kredisinin aylık geri ödemelerinin de benzer bir konutun aylık kira ödemesi düzeyinde olacağını söyledi. 
     
     SİSTEM İÇİN İSTİKRAR ÖN KOŞUL 
     Gelişmiş ülkelerin mali yapılarının ipotek kredilerini finanse edecek ölçüde yeterli kaynağa sahip olması nedeniyle sistemin işlediğini anımsatan Bayraktar, "Sistemin Türkiye uygulaması, enflasyon ve memur maaş artış endeks değerlerinin çok uzaklaştığı dönemlerdeki kredi geri ödemeleri için ciddi finansman desteği gerektirmektedir. 
     Sistem başarısının ve sürekliliğinin sağlanması için istikrarlı ve güvenilir bir ekonomik ortamın varlığı ön koşuldur" dedi. 
     
     BAŞARI ENFLASYONA BAĞLI 
     Bayraktar, Türkiye'de başta yüksek enflasyon oranları olmak üzere olumsuz ekonomik koşulların, ticari bankaların ve diğer kredi kuruluşlarının özellikle uzun vadelerle konut kredisi vermelerini engellediğini belirtti. Konuyla ilgili dünyadan da örnekler veren Bayraktar, sistemin enflasyonun kontrol altında tutulamadığı Brezilya ve Şili'de işlemediğini, İngiltere ve Almanya'nın ise en gelişmiş ve en güçlü mortgage piyasasına sahip ülkeler olduğunu bildirdi. 
     
</TEXT>
</DOC>
