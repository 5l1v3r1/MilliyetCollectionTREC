<DOC>
<DOCNO> 328965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy16.html </URL>
<DATE> 2005/03/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yeni TCK 2 ay ertelendi 
</HEADLINE>
<TEXT>

     Yeni Türk Ceza Yasası'nda değişiklik yapılmasını öngören kanun teklifi, TBMM Genel Kurulu'nda kabul edildi. Yasa ile TCK'nın yanı sıra 10 yasada daha 1 Nisan 2005 olarak öngörülen yürürlük tarihi 1 Haziran 2005'e ertelendi. 
     Yasaya göre, işlediği suç nedeniyle hapis cezasına mahkum edilen ve koşullu salıvermeden yararlanan yabancının durumu, cezasını tamamladıktan sonra derhal İçişleri Bakanlığı'na bildirilecek. 
     ''Takdiri indirim nedenleri''ni düzenleyen 62'inci maddeyi değiştiren hükümle bazı cezalardaki indirim oranının üst sınırı 5'te 1'den 6'da 1'e düşürüldü. 
     Yeni TCK'da, fail yararına cezayı hafifletecek takdiri nedenlerin varlığı durumunda, ağırlaştırılmış müebbet hapis cezası yerine, müebbet hapis müebbet hapis cezası yerine, yirmibeş yıl hapis cezası verilmesi, diğer cezaların ise beşte birine kadarının indirilmesi öngörülüyordu. Yapılan değişiklikle halen yürürlükte bulunan TCK'daki indirim oranına dönülmüş oldu. 
     Yasa ile TCK'nın 85. maddesinde düzenlenen taksirle ölüm ve yaralamaya neden olma suçunun alt cezası, 3 yıldan 2 yıla indirildi. 
     TCK'nın ''kasten yaralama'' başlıklı 86. maddesinde değişiklik yapıldı. Kasten yaralama suçunun silahla, altsoy ve üstsoya karşı kamu görevi nedeniyle işlenmesi halinde 1-3 yıl arasında öngörülen cezayı 2 -5 yıla kadar çıkaran hüküm, ''şikayet aranmaksızın verilecek ceza yarı oranında artırılır'' şeklinde değiştirildi. Bu durumda kasten yaralama suçunun sözkonusu kişilere karşı işlenmesi durumunda cezaların alt sınırı 1.5, üste sınırı ise 4.5 yıl olacak. 
     
     ÇOCUKLAR ÜZERİNDE BİLİMSEL DENEY 

     Çocuklar üzerinde bilimsel deney yapılabilmesi, deneyler sonucunda ulaşılan bilimsel verilerin, varılmak istenen hedefe ulaşmak açısından bunların çocuklar üzerinde gerçekleştirilmesinin zorunluluğu koşuluna bağlandı. Ayrıca, rıza açıklama yeteneğine sahip çocuğun kendi rızasının yanı sıra ana ve babasının veya vasisinin yazılı onayının alınması gerekecek. Deneye izin verecek kurullarda çocuk hastalıkları uzmanı bulunacak. 
     TCK'nın konut dokunulmazlığının ihlali ile ilgili 116. maddesinin kapsamına işyerleri de alınırken, bu fiilin şikayete bağlı olması öngörüldü. 
     TCK'nın ''ihaleye fesat karıştırma'' başlıklı 235. maddesinde yer alan ihalelerle ilgili suçları düzenleyen hükümlere ''yapım ihaleleri'' de eklendi. 
     Yağma, irtikap, resmi evrakta sahtecilik ve nitelikli dolandırıcılık suçları ile ağırlaştırılmış müebbet hapis, müebbet hapis ve on yıldan fazla hapis cezalarını gerektiren suçlarla ilgili davalara da ağır ceza mahkemeleri bakacak. 
     
     YÜRÜRLÜK ERTELENDİ 

     Genel Kurul'da verilen bir önergenin kabul edilmesi ile yeni TCK ile buna uyumlu olarak çıkarılan 10 yasadaki 1 Nisan 2005 olarak öngörülen yürürlük tarihi 1 Haziran 2005'e ertelendi. 
     Bu yasalar şöyle 
     ''Adli Yargı İlk Derece Mahkemeleri ile Bölge İdare Mahkemelerinin Kuruluş ve Görevleri Hakkındaki Yasa, Hukuk Usulü Muhakemeleri Yasasında Değişiklik Yapılması Hakkında Yasa, Türk Ceza Yasası, Türk Ceza Yasasının Yürürlük ve Uygulama Şekli Hakkında Yasa, Ceza Muhakemeleri Usulü Yasası, Ceza ve Güvenlik Tedbirlerinin İnfazı Hakkında Yasa, Tarım Ürünleri Lisanslı Depoculuk Yasası, İş Mahkemeleri Yasası, İcra İflas Yasası, Ceza Muhakesi Yasası'nın Yürürlük ve Uygulama Şekli Hakkındaki Yasa, Kabahatler Yasası.'' 
     
     YASADAN ÇIKARILDI 

     Görüşmeler sırasında verilen önergelerle ceza indirimi ve af öngören bazı maddeler teklif metninden çıkartıldı, bir madde de yeniden görüşüldü. 
     Yasaya dün eklenen suç işleyen yabancıların durumu ile ilgili madde yeniden müzakere edildi. Görüşmeler sonunda değiştirilen madde ile hapis cezasına mahkum yabancının cezasını tamamlamasından sonra sınırdışı edilmesi konusunda İçişleri Bakanlığı'na takdir yetkisi verildi. 
     Çıkartılan maddeler arasında bir suçun işlenmesiyle elde edilen eşyayı bilerek satın alan veya kabul eden kişinin 6 aydan üç yıla kadar hapis ve bin güne kadar adli para cezası ile cezalandırılmasını öngören madde de yer aldı. 
     Yapı kullanma izni alınmamış binalarda herhangi bir sınai faaliyetin yürütülmesine müsaade eden kişiye, 2-5 yıl hapis cezası öngören hüküm de metinden çıkartıldı. 
     Tababet ve Şuabatı Sanatlarının Tarzı İcrasına Dair Yasa'da da değişiklik içeren yasa ile diplomasız olarak diş hekimliği mesleğine ilişkin muayene veya müdahale yapanlar, diş hekimleri klinik hizmetleriyle ilgili işyeri açanlara verilen cezaları düşüren maddeler de önergelerin kabul edilmesiyle metinden çıktı. 
     
     TARTIŞMALAR SON DAKİKAYA KADAR SÜRDÜ 

     Yasaların yürürlük maddelerinin ertelenmesine ilişkin değişiklik önergesi son dakikaya kadar tartışma konusu oldu. Önce 1 Haziran, ardından 16 Mayıs olarak öngörülen yürürlük tarihi son olarak 1 Haziran olarak kesinleştirildi. Genel Kurul'un çalışmalarına bu madde hazırlıkları nedeniyle iki kez ara verildi. 
     Önergenin Genel Kurul'a sunulmasından sonra söz alan CHP Malatya Milletvekili Muharrem Kılıç TBMM İçtüzüğü'nün ''Görüşülmekte olan tasarı veya teklifin konusu olmayan sair yasalarda ek ve değişiklik getiren yeni bir yasa teklifi niteliğindeki değişiklik önergeleri işleme konulamaz'' şeklindeki hükmünü anımsattı. Kılıç, bu gerekçeyle önergenin işleme konulamayacağını savundu. Adalet Bakanı Cemil Çiçek, bu görüşe itiraz ederek yürürlük tarihi ertelenen tüm yasaların TCK ile bağlantılı yasalar olduğunu söyledi. Birleşimi yöneten Başkanvekili İsmail Alptekin de verilen kısa arada uzmanlarla değerlendirme yaptıktan sonra önergeyi işleme koydu ve oylattı. 
     
     ERTELEME TELEFONDA KONUŞULDU 

     Ertelemeye ilişkin kararın Başbakan Recep Tayyip Erdoğan'ın Kuzey Afrika temasları sırasında, Dışişleri Bakanı Abdullah Gül ile telefonda görüşmesinin ardından gündeme geldiği belirtildi. AKP'lilerin de dün gece Dışişleri konutunda konuyu ele aldıkları vurgulandı. 
     
     Erteleme kararı Resmi Gazete'de yayınlanacak 

     Yeni TCK'nın yürürlüğünün ertelenebilmesi için çıkarılacak yasanın Cumhurbaşkanı Ahmet Necdet Sezer tarafından bugün onaylanması ve geceyarısına kadar kadar Resmi Gazete'de yayınlanması gerekiyor. 
     Fas'ta bir basın toplantısı düzenleyen Başbakan Recep Tayyip Erdoğan, ilgili kesimlerin zamanında yeni Türk Ceza Kanunu'na katkı sağlamadığını belirtti. Erdoğan, bu nedenle, daha detaylı olarak ele alınması amacıyla, yasanın yürürlük tarihinin 45-60 gün erteleneceğini söyledi. 
     AKP Grup Başkanvekili Ordu Milletvekili Eyüp Fatsa ise yürürlük tarihinin 45 gün ertelenebileceğini söyledi. 
     br 
</TEXT>
</DOC>
