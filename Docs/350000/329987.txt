<DOC>
<DOCNO> 329987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/magazin/amag.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişede durduğu gibi durmuyor 
</HEADLINE>
<TEXT>


Sahnede rakı içen Tatlıses, Atatürk'e olan sevgisini, 'Almanya'da nasıl Hitler varsa bizim de Atatürk'ümüz var' sözleriyle anlattı 

Deniz Altuntaş 

İbrahim Tatlıses, hafta sonu sahne aldığı Keops'ta rakı içerek program yaparken Atatürk hakkında ilginç yorumlarda bulundu. 
"Bizde Ata'ya 'Ato' derler. Atatürk'e 'Ato' demek haddimiz değil. Biz atalarımıza, büyüklerimize saygılıyız. Atatürk, Türkiye ve dünyada çok önemli bir insandır. Almanya'da nasıl Hitler varsa bizim de Atatürk'ümüz vardır. 

'Ata'yla alay edemem' 
Ona ara sıra esprili göndermeler yaparım. Ben Atatürk'le alay edecek, dalga geçecek şahsiyette, karakterde insan değilim. Herkes biliyor ki Atatürk de rakı içiyordu. Hatta leblebisini de biliyorum. Atatürk de rakı içiyor diye ben de içiyorum. Benim oğlum da bunu biliyor.Kızım Atatürk'ün ölüm yıldönümü olan 10 Kasım'da doğdu. Ona, Atatürk'ün annesinin adını verdim. Melek adı da babam kadar çok sevdiğim Erol Simavi'nin annesinden geliyor.Bizim Atatürk'e olan saygı ve sevgimiz çok büyüktür. Atatürk'le dalga geçenle biz de dalga geçeriz. 

'Asıl vergi rekortmeni benim ' 

2004 yılını vergi verecek sanatçılar sıralamasında 8'inci sırada tamamlayan İbrahim Tatlıses, asıl birincinin kendisi olduğunu iddia etti. 4 şirketi olduğunu belirten Tatlıses, sözlerini şöyle sürdürdü 
"Tatlıses Şirketler Grubu ve İbrahim Tatlıses olarak 1 milyon 803 bin YTL vergi vereceğim. 4 şirketim birleştiği zaman İbrahim Tatlıses birincidir. Biz ayrıca birincilik sevdasında da değiliz. Kurumlar Vergisi açıklanmadı. Sadece İbrahim Tatlıses olarak 843 bin YTL ödemişim. Diğer şirketlerle beraber 1 milyon 803 bin YTL ödemişim. Gitsinler maliyeden sorsunlar. İstanbul Defterdarlığına sorsunlar. Rekor kırmaktan keyif alıyorum." 


</TEXT>
</DOC>
