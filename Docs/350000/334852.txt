<DOC>
<DOCNO> 334852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo09.html </URL>
<DATE> 2005/04/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Trabzonspor 80 puan bizi şampiyon yapar... 
</HEADLINE>
<TEXT>

     Trabzonspor Kulübü Futbol A.Ş Başkan Yardımcısı ve yönetim kurulu üyesi Murat Bozoğlu, Türkiye Kupası'nda Galatasaray'ı yenerek finale yükselmek istediklerini söyledi. 
     Bozoğlu, AA muhabirine yaptığı açıklamada, Galatasaray ile ligde yaptıkları karşılaşmadan galibiyetle ayrıldıklarını anımsatarak, ''Bu kez işimizin zor olduğunu biliyoruz. Ancak Galatasaray'ı yenerek finale yükselmek istiyoruz'' dedi. 
     Türkiye Kupası'nı art arda 3. kez müzelerine getirerek tarihlerinde bir ilki gerçekleştirmek istediklerini ifade eden Bozoğlu, ''Bunun için ilk engeli yani Galatasaray'ı geçmeliyiz. Yarın ki maç, lig maçına oranla daha zorlu geçecek. Erdinç ve Gökdeniz'in oynamayacak olması bizim için dezavantaj. Her şeye rağmen rakibimizi yenebileceğimize inanıyoruz'' diye konuştu. 
     
     ''80 PUAN ŞAMPİYON YAPAR'' 
     Bozoğlu, ligde kalan 6 maçlarından 18 puanla ayrılarak 80 puana ulaşmaları halinde şampiyon olacaklarına inandıklarını söyledi. 
     Beşiktaş'ın Fenerbahçe'yi yenmesiyle şampiyonluk yolunda iyice umutlandıklarını ifade eden Bozoğlu, ''Fenerbahçe'nin zor maçları var. Bizim fikstürümüz Galatasaray ve Fenerbahçe'ye oranla daha iyi. Ligde kalan tüm maçlarımızı kazanıp 80 puana ulaşmak istiyoruz. 80 puan da bizi şampiyon yapar'' diye konuştu. 
     
</TEXT>
</DOC>
