<DOC>
<DOCNO> 312603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yasam/yas01.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
25 metre uçtular 
</HEADLINE>
<TEXT>


Kahramanmaraş'ta uçuruma yuvarlanan yolcu otobüsünde mucize eseri sadece 1 kişi öldü. Bodrum'da da aynı aileden 4 kişi can verdi 

YAŞAR ANTER Bodrum DHA, M. NURİ ŞİRİN Kahramanmaraş DHA, BATMAN AA 

Yoğun kar ve sağanak yağış, fırtına, buzlanma ve kayganlaşan yollar, trafik kazalarında da artışı beraberinde getirdi. 
Gündoğan Beldesi'nden dün sabah saatlerinde Bodrum yönüne giden Yılmaz Avna 24 yönetimindeki otomobil, aşırı hız sonucu yağıştan kayganlaşan yolda direksiyon hakimiyetini kaybederek diğer şeride geçince, karşı yönden gelen Cenap Erdem'in 42 otomobiyle çarpıştı. 

Hava yastığı kurtardı 
Savrulan otomobil, yol kanarındaki kayalara da çarparak parçalandı. Kazada, sürücü Avna, ağabeyi Ayhan Avna 30 ve kuzeni Şuayip Çavuş 37 kaza yerinde, en küçük kardeş Haşim Avna 20 kaldırıldığı hastanede yaşamını yitirdi. Diğer aracı kullanan Erdem ise, hava yastığının açılması sonucu kazayı ağır yara almadan atlattı. 
İstanbul-Gaziantep seferini yapan İrfan Balıkçı 49 yönetimindeki otobüs de, dün sabah Kahramanmaraş-Kayseri Karayolu'nun 50. kilometresinde kar yağışı nedeniyle kayganlaşan yolda virajı alamayarak şarampole yuvarlandı. 

18 yolcu yaralı 
Yaklaşık 25 metre derinliğindeki şarampole yuvarlanan otobüsteki yolculardan 1'i öldü, 1'i ağır 18 kişi yaralandı. Koltuklar arasına sıkışan yaralılar, kurtarılarak Kahramanmaraş Devlet Hastanesi'ne kaldırıldı. 

İki tanker çarpıştı 
Batman-Bismil Karayolu'nda Hüseyin Yurtsever yönetimindeki akaryakıt yüklü tanker, karşı yönden gelen Halil Boğa'nın kullandığı tankerle çarpıştı. Kazada, Yurtsever olay yerinde, Boğa da kaldırıldığı Dicle Üniversitesi D.Ü Tıp Fakültesi'nde yaşamını yitirdi. Kaza nedeniyle yaklaşık 4 saat trafiğe kapatılan yola dökülen akaryakıt, itfaiye ekiplerince temizlendi. 



</TEXT>
</DOC>
