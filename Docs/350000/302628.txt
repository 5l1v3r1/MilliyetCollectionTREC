<DOC>
<DOCNO> 302628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo23.html </URL>
<DATE> 2005/12/18/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
TOSFED'in "Şampiyonlar Gecesi" töreni yapıldı 
</HEADLINE>
<TEXT>

     Türkiye Otomobil Sporları Federasyonu'nun TOSFED 2005 sezonu geleneksel ödül töreni ''Şampiyonlar Gecesi-Altın Yıl'', İstanbul'da yapıldı. 
     Hilton Convention'da düzenlenen gecede, TOSFED tarafından bu sezon gerçekleştirilen 75 mahalli, 54 ulusal, 9 Dünya ve Avrupa çapındaki organizasyonda, 9 ayrı kategoride başarılı olan 65 şampiyon ve birinci sporcu, ödül ve kupalarını aldı. 
     Gecede bir konuşma yapan TOSFED Başkanı Mümtaz Tahincioğlu, yurtiçi ve yurtdışında çok önemli organizasyonlar yaptıklarını belirterek, şöyle dedi 
     ''2005 TOSFED için altın yıl oldu. Sözünü verdiğimiz tüm organizasyonları gerçekleştirdik. 2005 yılı, Türkiye'yi uluslararası platforma taşıdığımız yıldır. Varolan bütün zorluklara rağmen hedeflerimize ulaştık. Bizi destekleyen herkese teşekkür ediyoruz.'' Tahincioğlu, 2006 yılında sosyal ve kurumsal projeler üzerinde çalışacaklarını belirtti. 
     Geceye mesaj yollayan Başbakan Recep Tayyip Erdoğan, şampiyon olan sporcuları kutladı. 
     Tahincioğlu, Formula 1'de emeği geçen İstanbul Vali Yardımcıları Cumhur Güven Taşbaşı ve Ergun Güngör ile İstanbul Ticaret Odası Başkanı Murat Yalçıntaş'a birer teşekkür plaketi sundu. 
     Bu arada, Neco gecede bir konser verdi. 
     
</TEXT>
</DOC>
