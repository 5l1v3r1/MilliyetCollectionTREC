<DOC>
<DOCNO> 328688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur51.html </URL>
<DATE> 2005/03/30/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Çaldıkları altınları yutmuşlar... 
</HEADLINE>
<TEXT>

     Çorum'da bir evden ziynet eşyaları çaldıkları iddiasıyla yakalanan 2 kadının çekilen röntgen filmlerinde, ince bağırsaklarında yüzük, kolye ve küpe tespit edildi. 
     Alınan bilgiye göre, bir ihbarı değerlendiren polis ekipleri, Bahçelievler Mahallesi'ndeki bir evden hırsızlık yaptıkları iddiasıyla Y.D. 30 ve Z.K'yi 33 kovalamaya başladı. 
     Kovalama sırasında 2 alyans ve 2 taşlı yüzüğü yere atan zanlılar, polis ekiplerince yakalandı. Hırsızlık suçlarından daha önce de sabıkaları bulunduğu öğrenilen zanlıların evlerinde yapılan aramada 1 oto teybi ele geçirildi. 
     Polis ekipleri, çalınan bazı ziynet eşyalarını yutmuş olabilecekleri ihtimaline karşı, zanlıların Devlet Hastanesi'nde röntgen filmlerini çektirdi. Çekilen filmler sonucunda Z.K'nin ince bağırsağında 1'er yüzük ve kolye, Y.D'nin ince bağırsağında da 1 çift küpe olduğu tespit edildi. 
     Çalınan altınlar sahiplerine teslim edildi. Z.K. ve Y.D. de adliyeye sevk edildi. 
     
</TEXT>
</DOC>
