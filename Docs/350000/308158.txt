<DOC>
<DOCNO> 308158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/aspo.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano liste bası 
</HEADLINE>
<TEXT>


Sarı-Lacivertli kulüp, ara transferde suskunluğunu sürdürürken, defansın kilit isminin tapusunu almayı kararlaştırdı. Yönetim, yıldız oyuncuyu uzun yıllar takımda tutacak. Marcio Nobre ile Aurelio da kalacak 

ÖZEL HABER EDİZ SIRAPINAR 


Planlar hazır 
FENERBAHÇE, ara transfer için adeta bekleyişe geçerken, bir yandan da önümüzdeki sezonun planlamasını tamamlamaya başladı. Sarı - Lacivertli yönetimin, sezon sonunda Nobre ile Aurelio'yu kesinlikle bırakmayı düşünmediği bildirilirken, defansın istikrarlı ismi Luciano'yu da renklerine bağlamayı kararlaştırdığı öğrenildi. Brezilya Ligi'nin güçlü ekibi Corinthians ile yaptığı iki yıllık kiralık sözleşmesi bu sezon sonu bitecek olan Fenerbahçe, Luciano'yu bırakmayacak. 

İstikrar abidesi 
YÖNETİMİN, Brezilya kulübü ile hemen masaya oturarak Fabio Luciano'nun tapusunu almak için pazarlıklara başlayacağı, bu oyuncuya uzun yıllar forma giydirmek istediği öğrenildi. Brezilya Milli Takımı kadrosuna da sık sık çağrılan 30 yaşında ve 1.90 boyundaki Luciano, iki sezonda Fenerbahçe'de en çok forma giyen oyunculardan biri olarak dikkat çekti. Sarı - Lacivertliler, daha önce de iki Brezilyalı Nobre ve Aurelio'yu sezon sonunda bırakmama kararı almıştı. 

Hedef sağ kanat 
SARI - Lacivertliler'in, Anelka ve Dindane ile ara transfer için kesin anlaşma sağlamalarına rağmen, bekleyişe geçtikleri biliniyordu. Teknik kadronun sağ kanada takviye yapılması yolundaki isteği nedeniyle Nihat'ı da alternatifler arasına alan yönetimin, bayram sonrası operasyon için düğmeye basacağı öğrenildi. Belçika'da oynayan Dindane konusunda, sağ kanattan çok santrfor stili olması yüzünden frene basan Fenerbahçe'nin, kesinlikle Türkiye'den oyuncu almayacağı bildirildi. 

İlk yarı karnesi Gol 1 Gol pozisyonu 8 Asist - İsabetli şut 7 Toplam Şut 12 İsabetli pas 517 İsabetli orta 1 Topla buluşma 718 Top çalma 28 Top kaptırma 12 Faul 16 Süre 1260 Dk. Maç sayısı 14 Sarı kart 4 Kırmızı kart 1 

Daum da imzalıyor 

YUSUF DURSUN 

SEZON sonunda sözleşmesi sona erecek olan Teknik Direktör Christoph Daum ile yeniden anlaşmaya varıldığı öğrenildi. Alman hoca, Antalya kampı sırasında bir araya geldiği Başkan Aziz Yıldırım ile el sıkıştı. Yönetim tarafından tüm istekleri kabul edilen Daum'un, Şubat ayı başında mukavelesini 2007'e kadar uzatacak imzayı atacağı ifade edildi. 


</TEXT>
</DOC>
