<DOC>
<DOCNO> 349340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko17.html </URL>
<DATE> 2005/06/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kayserililer, Necati Kurmen'in açıklamalarına tepki gösterdi... 
</HEADLINE>
<TEXT>

     Kayseri Ticaret Borsası Başkanı Şaban Ünlü, Saray Halı Yönetim Kurulu Başkanı Necati Kurmen'in açıklamalarına tepki göstererek ''Sayın Kurmen ölen sığırların sucuk yapıldığını ya ispat etsin ya da Kayseri halkından özür dilesin'' dedi. 
     Pastırma-sucuk üretimi de yapan Ünlü, AA muhabirine yaptığı açıklamada Saray Halı Yönetim Kurulu Başkanı Necati Kurmen'in bir gazetede yayınlanan, ''ölen sığırları sucuk salam yapmamaları için yakıyoruz'' demesinin, talihsiz ve maksadını aşan bir ifade olduğunu söyledi. 
     Kurmen'in açıklamasının, Kayseri'deki tüm pastırma-sucuk üreticilerini zan altında bıraktığını kaydeden Ünlü, şöyle konuştu 
     ''Necati Kurmen, ölen sığırlarının imhasından kendisi sorumludur. Saray çiftliğinde ölen bir sığırın, Tarım İl Müdürlüğü veterineri nezaretinde yakılması veya Et ve Balık Kurumu rendeliğinde imha edilmesi gerekir. Resmi prosedür böyledir. 
     Çiftliğin ölen sığırları toprağa gömülmüş ve buradan çıkartılmışsa, bundan çiftlik de sorumludur. Sayın Kurmen ölen sığırların sucuk yapıldığını ya ispat etsin ya da Kayseri halkından özür dilesin. Kendisi de sucuk üretimine başladı.'' Şaban Ünlü, Kayseri'de sucuk, pastırma ve diğer et ürünlerinin veteriner kontrolünde son derece hiyjenik ortamlarda üretildiğini ifade ederken, ''her yıl binlerce sığır kesimi yapıyoruz. Kimse ölen hayvanı gömüldüğü yerden çıkartıp sucuk yapmaz. Olsa olsa köpeğine yedirir'' diye konuştu. 
     Kayseri Ticaret Odası Başkanı Hasan Ali Kilci de, önceki gün yaptığı açıklamada, Necati Kurmen'in açıklamasına tepki göstermişti. 
     
     SARAY HALI HABERE ÜZÜLDÜK 

     Ölen sığırları, pastırma-sucuk yapılmaması için yaktığı iddia edilen Saray Halı A.Ş'nin Müessese Müdürü Nadir Yürüktümen, "Yasal bir zorunluluk olarak ölen hayvanların yakılması olayının sansasyonel bir haber haline getirilmesi bizleri de üzmüştür" dedi. 
     Yürüktümen, Kayseri Ticaret Odası KTO Başkanı Hasan Ali Kilci ve Kayseri Ticaret Borsası KTB Başkanı Şaban Ünlü'yü ziyaret etti. 
     Saray Halı A.Ş. Yönetim Kurulu Başkanı Necat Kurmel'in, tarım ve hayvancılık işletmelerinde ölen sığırların yakılması ile ilgili açıklamasının ulusal bir gazetede başka boyutlara çekilerek yayınlandığını belirten Yürüktümen, şunları söyledi 
     "29 Nisan'da Dışişleri Bakanı ve Başbakan Yardımcısı Abdullah Gül ile dönemin Tarım ve Köyişleri Bakanı Sami Güçlü, tesislerimizde incelemelerde bulunmuş, bazı gazeteciler de tesislerimize davet edilmişti. Hürriyet gazetesi yazarı Vahap Munyar da, tesislerimizde bertaraf edilmesi gereken et ve kemiklerin yakılması için kurulan fırın ile ilgilenmiş, bu uygulamamızı insan ve çevre sağlığı açısından değerlendirerek köşesine taşımıştır. Ancak, yazısında Kayseri sucuk ve pastırmasına dil uzatılması bizi derinden üzmüştür. Kayseri'deki kişi ve kuruluşlara zarar vermek kimsenin haddi değildir." Gazetecilerin, KTO Başkanı Kilci'nin Saray Halı A.Ş'den özür dilemesini istediğini hatırlatmaları üzerine Yürüktümen, "Zaten o amaçla buradayız. Yasal bir zorunluluk olarak ölen hayvanların yakılması olayının başka mecralara çekilerek sansasyonel bir haber haline getirilmesi bizleri üzmüştür" dedi. 
     Yürüktümen, ölen hayvanların etinden sucuk-pastırma yapıldığı ifadelerinin Kurmel'e ait olmadığını vurguladı. 
     Gömdükleri hayvanların topraktan çıkarılmasının doğru olduğunu hatırlatan Yürüktümen, bu tür bir olayın en son geçen yıl ocak ayında meydana geldiğini, o tarihten sonra hayvan ölülerini yakmaya başladıklarını kaydetti. 
     KTO Başkanı Hasan Ali Kilci de, pastırma ve sucuk alanında Kayseri'nin ciddi bir atılım içinde olduğunu ve bu kapsamda çalışmalar sürerken gazetelerde yayınlanan haberlerin "Talihsiz" olduğunu kaydetti. 
     Kayseri'nin pastırma-sucuk sektöründeki payının tüm olumsuzluklara rağmen yüzde 50'nin üzerinde olduğunu, bu oranı artırmak için çalıştıklarını bildiren Kilci, "Biz Kayseri'nin bu sektörde daha ileriye gitmesi için çalışırken, bu beyanat talihsizliktir. Bizim bu konudaki hassasiyetimiz ise kaçınılmazdır. Ancak, Saray Halı A.Ş, yetkililerinin ziyareti sırasında bu durumun yanlış anlaşılmadan kaynaklandığını öğrendik" diye konuştu. 
     KTB Başkanı Şaban Ünlü ise markalaşma yolunda ilerleyen Kayseri firmalarının bu tür olaylara tenezzül etmeyeceğini söyledi. 
     Ünlü, hastalıklı hayvan ölülerinin rendelenerek imha edilmesi veya yakılması gerektiğini, hayvan gömülmesi olayının doğru bir yöntem olmadığını da ifade etti. 
     
</TEXT>
</DOC>
