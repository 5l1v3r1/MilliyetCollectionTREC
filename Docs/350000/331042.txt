<DOC>
<DOCNO> 331042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun30.html </URL>
<DATE> 2005/04/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Avustralya, Anzak Günü nedeniyle Türkiye'ye gidecekleri uyardı 
</HEADLINE>
<TEXT>

     Avustralya hükümeti, vatandaşlarına, 25 Nisan'da ''ANZAK Çıkarması'nın 90. yıldönümü'' dolayısıyla Türkiye'ye seyahat uyarısını bu yıl da yayımladı. 
     ABD'nin tarihinde karşılaştığı en büyük terör yıkımı olan 11 Eylül 2001'den sonra hassaslaşan durum karşısında Avustralya Dışişleri Bakanı Alexander Downer, Anzak Günü için belirli bir ''terör tehdidi''ne işaret eden bilgi bulunmamasına rağmen, hem 2003'te, hem de 2004'te seyahat uyarısında bulunmuştu. 
     Avustralya hükümetinin bugün yayımladığı uyarıda Türkiye'deki Avustralya yurttaşlarının bilhassa ticaret alanları, kamu alanları, ulaştırma-nakliye merkezleri ve Gelibolu anma töreni dahil kamu toplantı yerlerinde çok dikkatli olmaları isteniyor. Bu yıl Türkiye'de ANZAK Günü için 25 bin ziyaretçi bekleniyor. 
     Amerikan Associated Press AP ajansının bugünkü haberinde, İngiltere'ye bağlı ''Avustralya-Yeni Zelanda Ordu Birlikleri'nin ANZAK '' 25 Nisan 1915'te Gelibolu Yarımadası'na çıkışlarında İtilaf Devletleri'nin İngiltere, Fransa Çanakkale Savaşları sonunda tahmini 86 bin ölü bıraktığı, İttifak Devletleri Almanya ve Avusturya-Macaristan imparatorlukları yanında yer alan Osmanlı ordusunun ise 250 bin şehit verdiği hatırlatılıyor. 
     Avustralya'nın 16 bin km ötede Çanakkale Savaşları'nda 8 bin 700 ölüyle ''nispeten küçük çaplı zayiat'' vermesine rağmen, o yıllarda nüfusu 4 milyon bugün 20 milyon olan Avustralya'da ve Yeni Zelanda'da hemen her aile evlat yitirmişti. 
     Gelibolu savaşının Türk Ordusu'nun insanüstü büyük zaferiyle bittiğini de hatırlatan AP ajansı, İngiltere öncülüğünde ANZAK'ların 9 aylık korkunç savaşın bitinde Gelibolu'nun yaman tepelerinden ebediyen çekildiğini kaydediyor. 
     
     HOWARD İLE CLARK 

     Avustralya Başbakanı John Howard ile Yeni Zelanda Başbakanı Helen Clark'ın, 25 Nisan töreni için Çanakkale'ye gelmesi bekleniyor. 
     Avustralya Dışişleri Bakanı Downer, geçen yılki ANZAK Günü uyarısında, ''hükümetin kanısının, Türkiye'de terörist saldırı tehdidinin sürdüğü'' yönünde olduğunu belirtmişti. Anzak Günü'nde alınacak güvenlik önlemleriyle ilgili olarak Türk yetkilileriyle yakın temas halinde olduklarını belirten Downer, vatandaşların yine de seyahatlerinin gerekli olup olmadığını hesaba katması gerektiğini bildiriyordu. 
     Avustralya hükümeti, Anzak çıkarmasının 88. yıldönümünü anma törenleri için de Türkiye'ye gelecek vatandaşlarını ''terör tehlikesine karşı'' uyarmıştı. 
     
     KWAİ KÖPRÜSÜ 

     Çanakkale Savaşları'nda İngiliz ordusu adına muharebelere katılan Anzaklar, İkinci Dünya Savaşı'nda Tayland'da Kwai Köprüsü'nde de çok ölü verdiğinden, Avustralya ile Yeni Zelanda, Çanakkale için 25 Nisan'da düzenlenen Anma Günü'nde Kwai demiryolunda ölenleri de anıyor. 
     Japon ordusu, Kwai Irmağı üstünden geçen Burma-Tayland Demiryolu'nu inşa ettirirken, 12 bin müttefik askeriyle 100 bin Asyalı esir öldü. 
     
</TEXT>
</DOC>
