<DOC>
<DOCNO> 341108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/spo30.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yenilgiye kalp dayanmadı 

Yunan Birinci Futbol Ligi'nin bitimine iki hafta kala AEK'nın Ianikos'a 1-0 yenilerek şampiyonluk yarışında büyük darbe alması, bir taraftarın ölümüne neden oldu AEK'nın, evinde oynanan maçta Ianikos'a son dakikalarda yediği golle teslim olmasının ardından kalp krizinden bir taraftar hayatını kaybederken, 2 kişi de beyin kanaması geçirdi. Panathinaikos'un 60 puanla lider olduğu ligde, Olympiakos 59 puanla ikinci, AEK da 58 puanla üçüncü sırada yer alıyor. 

Sokak futbolcusu Yıldıray Baştürk 

Alman Hertha Berlin'de forma giyen Yıldıray Baştürk, kendisine 'sokak futbolcusu' denilebileceğini söyledi. Berliner Morgenpost gazetesinde, Türk öğrenci Volkan Demirel'in sorularını cevaplandıran Yıldıray, "7 yaşında futbol oynamaya başladım. Bana sokak futbolcusu denilebilir" dedi. Hayranlık duyduğu futbolcunun Maradona olduğunu da vurgulayan yıldız oyuncu, "Belki de benim gibi küçük olduğu için ona hayranlık duydum" ifadesini kullandı. 

Paul Le Guen Lyon'u bıraktı 

Fransa Ligi'nde Lyon'u art arda dördüncü şampiyonluğuna ulaştıran Paul Le Guen görevinden ayrıldı. Dün bir basın toplantısı düzenleyen başarılı çalıştırıcı, Kırmızı - Mavili ekiple bu sezon sonunda bitecek sözleşmesini uzatmama kararı aldığını açıkladı. Le Guen, "Bana üç yıllık anlaşma teklif ettiler ama kararım kesin, devam etmeyeceğim" dedi. Le Guen'in ismi Paris Saint Germain kulübünde başkan yardımcılığı için geçiyor. 

Schumi'nin umudu var 

Michael Schumacher, Formula 1 Şampiyonası'nda çok geri düşmesine rağmen mutlu sona ulaşabileceğine inanıyor. 7 kez şampiyon olan Ferrari'nin Alman pilotu, İspanya Grand Prix'sinde de lastik problemi ve mekanik arıza nedeniyle yarış dışı kalmıştı. Schumi "Ne olduğunu anlamadım. Bir anda kendimi yarış dışında buldum" dedi. Schumacher genel klasmanda lider olan 44 puanlı Alonso'nun 34 puan gerisinde yer alıyor. 

ATLETİZM 

Terzi ateş püskürdü 
Atletizm Federasyonu Başkanı Mehmet Terzi, dün Ankara'da düzenlediği basın toplantısında, Yücel Kop'a yüklendi. Süreyya Ayhan'ın bu duruma gelmesinde baş sorumlunun Kop olduğunu kaydeden Terzi, "Sporcuya desteğimizi her zaman verdik. IAAF'a gönderdiğimiz yazıda da, yaşanan olumsuzlukların Yücel Kop'tan kaynaklandığını belirttik" dedi. Teşkilatın tüm imkanları Kop çiftine tanıdığını da vurgulayan Terzi, "Yücel, yaptığı işi bilmeyen, cahilliğiyle Süreyya'yı bugünkü duruma getiren kişidir" ifadesini kullandı. 

HALTER 

Yıldızlardan üç rekor 
Kırıkkale'de sona eren Türkiye Yıldızlar Halter Şampiyonası'nda 3 rekor kırıldı. Kırıkkale Spor Salonu'nda düzenlenen organizasyonda 53 kiloda podyuma çıkan Sibel Özkan, koparmada 72.5 kilo, 63'te Hatice Polat 81 kilo, 85'te de Mehmet Özsu 148 kilo kaldırarak yeni Türkiye rekorlarının sahibi oldular. 

BİSİKLET 

Müftüoğlu'ndan iddialı sözler 
Uluslararası Cumhurbaşkanlığı Bisiklet Turu'nda dereceye giren sporcular Alanya'da düzenlenen törenle ödüllerini aldılar. Ferdi ve takım olarak genel klasmanda ilk üçe giren sporculara, kupa ve ödüllerini, Avrupa Bisiklet Birliği Başkan Yardımcısı Tzimas Thanasis ile Federasyon Başkanı Emin Müftüoğlu verdi. Başarılı bir organizasyon geçirdiklerini belirteren Müftüoğlu, "Türkiye'de bisiklet hak ettiği yere gelecek" dedi. 

GÜREŞ 

Kaçak şampiyona 
İran'ın ev sahipliği yapmaktan son anda vazgeçtiği 3. Dünya Aliş Güreşi Şampiyonası'nın, Gençlik ve Spor Genel Müdürlüğü'nün onay vermemesine rağmen İstanbul'daki Kaya Ramada Oteli'nde izinsiz olarak düzenlendiği ortaya çıktı. Genel Müdürlüğün Türkiye'de yapılmasını istemediği organizasyonun 17-19 Aralık 2004'te 42 ülkeden 150 sporcunun katılımıyla gerçekleştirildiği öğrenildi. 

BASKETBOL 

Milliler toplandı 
A Milli Basketbol Takımı, Avrupa Şampiyonası hazırlıklarına başladı. Play - Off oynayan takımlarda yer alan oyuncular dışındaki basketbolculardan kurulu Ay - Yıldızlı ekipte, dün Abdi İpekçi Salonu'ndaki idmanda altı oyuncu yer aldı. NBA'den dönen Hidayet Türkoğlu'nun yanı sıra Banvitspor'dan Ümit Türkoğlu, Erdemirspor'dan Fırat Aydemir, Tofaş'tan Volkan Çetintahra, Oyak Renault'dan Ersan Özseven ve İTÜ'den Reha Öz antrenmana katılırken, bugün de Büyük Kolej'den Kerem Öztoprak kampa dahil olacak. 

FUTBOL 

Arıca bırakıyor 
Çaykur Rizespor yönetimi, sezon sonunda ayrılmak isteyen Teknik Direktör Erdoğan Arıca'ya onay verdi. Asbaşkan Erol Yıldırım, Arıca'nın kendilerinden böyle bir talepte bulunduğunu belirterek, "Biz de düşüncesini kabul ettik. Kalan üç maçta hocamız takımın başında olacak" dedi. 


</TEXT>
</DOC>
