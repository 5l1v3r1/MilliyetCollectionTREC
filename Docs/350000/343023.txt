<DOC>
<DOCNO> 343023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo22.html </URL>
<DATE> 2005/05/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Denizlispor Kazanacağımız maçta bir puanla yetindik... 
</HEADLINE>
<TEXT>

     Denizlispor Kulübü Futbol Şubesi Sorumlusu Turgut Dalaman, Malatyaspor maçında fırsatları değerlendiremeyince, bir puanla yetinmek zorunda kaldıklarını söyledi. 
     Sezonu beşinci sırada tamamlamak istediklerini, bu nedenle Malatyaspor karşılaşmasında sahaya kazanmak için çıktıklarını ifade eden Dalaman, çok basit gollerle yenik duruma düşmelerinin geçici de olsa sıkıntı yarattığını belirtti. 
     İkinci yarıda toparlanıp rakip kalede etkili olduklarını kaydeden Dalaman, "Maçı 2-0’dan 2-2’ye getirdik. Net gol pozisyonları da yakaladık. Ancak, son vuruşlarda becerisiz kaldık. Bunun sonucunda kazanacağımız maçta bir puanla yetindik" dedi. 
     Dalaman, iç transferde sözleşmesi sona erecek olan Timuçin, kaleci Süleyman Küçük ve Souleymanou ile maçlar tamamlandıktan sonra masaya oturacaklarını sözlerine ekledi. 
     
</TEXT>
</DOC>
