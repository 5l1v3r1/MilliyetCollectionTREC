<DOC>
<DOCNO> 321758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun13.html </URL>
<DATE> 2005/03/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
IHF Avrupa'da Müslüman karşıtlığı yayılıyor 
</HEADLINE>
<TEXT>

     Hilal YILMAZ LONDRA, DHA 

      ULUSLARARASI İnsan Hakları Helsinki Federasyonu IHF tarafından yapılan bir araştırma, Avrupa'da Müslüman karşıtlığının giderek yayıldığını ortaya koydu. 
     BBC'nin internet sitesinde yer alan habere göre, ABD'yi vuran 11 Eylül saldırılarının ardından, Avrupa'daki Müslümanların ayrımcılıkla karşı karşıya kaldığı belirtildi. AB üyesi 11 ülkeyi kapsayan Avrupa'daki Müslümanlara Karşı Hoşgörüsüzlük ve Ayrımcılık' adlı araştırmada, medyanın Müslümanlara karşı tavrı da incelendi. Buna göre, medyanın Müslümanları bir düşman' gibi gösterdiği kaydedildi. BBC'de yer alan haberde ayrıca, İngiliz medyasının, ülkedeki adalet mekanizmasının Müslüman teröristleri başarılı bir şekilde yargıladığı şeklinde bir imaj yarattığı belirtildi. Haberde, medya tarafından terörist damgası vurulan bir çok kişinin aslında suçsuz olduğu ve suçlananların büyük çoğunluğunun cezasız salıverildiği de vurgulandı. 
     Avrupa'da yaşayan Müslümanlara önyargıyla yaklaşıldığını ortaya koyan araştırma raporunda, bu tarz tutumların, bütünleşme yolunda atılan adımları zayıflattığı ve Müslümanların insan hakları ihlali ile dışlanma karşısında daha hassas hale gelmesine yol açtığı' belirtildi. Fransa'daki din özgürlüğü konusunun da işlendiği raporda, din ve devlet işlerini ayırmak üzere tasarlanmış Fransız yasalarına göre, baş örtülü bir çok kadının bu yüzden oy kullanamadığı, sınavlara giremediği hatta evlenemediği belirtildi. BBC, haberinde, geçtiğimiz yıl Almanya'da yapılan bir araştırmaya göre, katılımcıların yüzde 80'inin İslamı, terör ve kadınlara uygulanan baskıyla bağdaştırdığını hatırlattı. Habere göre, IHF tarafından yazılan raporda, Hollanda'daki bir çok Müslüman okulunun bütünleşme çabalarını zayıflattığı da belirtildi. 
     BBC'nin sitesinde yer alan haberde, Avrupa ülkelerinin çok kültürlülük' konusunda kararsızlığa düştüğü belirtildi. BBC, buna rağmen kimi ülkelerin, Avrupa'da yaşayan azınlıkların ve özellikle Müslümanların, birliğin çıkarlarından Avrupa halkıyla aynı oranda faydalanmasını sağlamak amacıyla özümseme' formülünün savunduğunu da kaydetti. 
     IHF raporunda, Müslümanlara karşı giderek artan güvensizlik ve düşmanlık konusunda uyarıda bulundu. Raporda, bu tarz yaklaşımların, Müslümanların kendilerine olan güvenlerini erozyona uğratabileceği ve aynı zamanda aşırı radikal organizasyonları körükleyebileceği belirtildi. Avrupa Konseyi ile Birleşmiş Milletler'in BM danışmanı pozisyonunda bulunan IHF, raporda, ırksal ayrımcılığa karşı alınan yasaların sıkılaştırılması gereğine değinerek, ayrımcılığın ortaya çıkarılması için sistemli bir çaba harcanmasını tavsiye etti. IHF, medyayı, önyargılardan uzaklaşılması konusunda da uyardı. 
     
</TEXT>
</DOC>
