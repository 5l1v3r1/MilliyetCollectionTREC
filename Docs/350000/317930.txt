<DOC>
<DOCNO> 317930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy17.html </URL>
<DATE> 2005/02/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'li Sirmen Yuvacık Barajı'nın altından Erdoğan çıkar 
</HEADLINE>
<TEXT>

     CHP Kocaeli Milletvekili Sefa Sirmen, Başbakan Recep Tayyip Erdoğan'ın ''Yuvacık Barajı'na bakın'' sözlerini eleştirerek, ''Eğer Yuvacık Barajı gerçek bir tarafsız kuruluş tarafından incelenirse altından Başbakan Recep Tayyip Erdoğan çıkar'' dedi. 
     Sirmen, Parlamento'da düzenlediği basın toplantısında, Yuvacık Barajı ile ilgili eleştirilerin kaynağının ''siyasi kıskançlık'' olduğunu ileri sürdü. 
     Kendilerinin de altına imza attığı bir önerge ile Yuvacık Barajı ile ilgili Meclis Araştırması Komisyonu kurulduğunu ancak, bu araştırmanın ardından Meclis soruşturması komisyonu kurulmazken kendisi ve bazı bürokratlarla müteahhitler hakkında suç duyurusunda bulunulduğunu anlatan Sirmen, ''Yuvacık Barajı ile ilgili hakkımdaki tek dava da budur'' diye konuştu. 
     Devletin resmi belgeleri ve mahkeme kararlarına dayanarak konuştuğunu kaydeden Sirmen, sözlerini şöyle sürdürdü 
     ''Devletin tüm belgeleri elimde, Danıştay'ın kararları burada. Danıştay, bırakın dava açmayı, benimle ilgili soruşturmaya bile gerek görmemiştir. 
     Meclis'te bir soruşturma komisyonu niye kurulmadı Eğer bu Yuvacık Barajı gerçek bir tarafsız kuruluş tarafından incelenirse bunun altından Tayyip Erdoğan çıkar. Çünkü barajın başladığı gibi bitmemesinde tek sorumlu Başbakan Tayyip Erdoğan'dır.'' Yuvacık Barajı'nın uluslarası bir proje olduğunu, suyun kimler tarafından kullanılacağının da belirlendiğini dile getiren Sirmen, projenin, İSKİ'nin üretilen suyun üçte ikisini alma taahhüdü üzerine yaşama geçirildiğini, Tayyip Erdoğan'ın da İstanbul Büyükşehir Belediye Başkanlığı'na geldiği zaman bu taahhüdü verdiğini ifade etti. Sefa Sirmen, ''Ancak Erdoğan, 'Ben CHP'li bir belediyeden su almam diye su almaktan vazgeçmiştir ve porje kendi kendini ödeyebilir olmaktan çıkmıştır'' dedi. 
     Garantör olarak Hazine'nin ödediği paraları Kocaeli Büyükşehir Belediyesi'nin gelirlerinden kestiğini dile getiren Sirmen, asıl zarar görenin Kocaeli Büyükşehir Belediyesi olduğun ifade etti. 
     İSKİ'nin bugün 1.5 milyon liradan içme suyu sattığını, anlaşma gereği ise Yuvacık Barajı'ndan İstanbul'a ortalama 95 cente su verilmesi gerektiğini dile getiren Sirmen, ''Su ne dün pahalıydı ne de bugün pahalı'' dedi. 
     Başbakanın bir laf atıp kenara çekilmeye hakkı olmadığını belirten Sirmen, ''Hodri meydan. Tüm belge ve bilgiler Hükümetin elinde, sayısal çoğunluğu da var. Kurdursun soruşturma komisyonunu, dokunulmazlığımı kaldırsın, yargı önünde bir kez daha aklanmaya hazırım'' görüşünü ifade etti. 
     
</TEXT>
</DOC>
