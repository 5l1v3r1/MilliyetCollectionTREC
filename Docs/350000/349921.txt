<DOC>
<DOCNO> 349921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun22.html </URL>
<DATE> 2005/06/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dünya basını Erdoğan Suriye ile ilişkileri azaltmayı kabul edebilir 
</HEADLINE>
<TEXT>

     Başbakan Erdoğan’ın ABD ziyareti ilgi uyandırdı. ABD ve Avrupa basını, ziyaretin ana amacının ilişkileri onarmak olduğunu düşünüyor. 
     Erdoğan’ın ABD’nin PKK’yla mücadele etmesinin karşılığında Suriye ile ilişkileri azaltmayı kabul edebileceği yorumları yapılıyor. 
     Başbakan Recep Tayyip Erdoğan’ın ABD gezisi ilgi uyandırdı. ABD ve Avrupa basını, Erdoğan’ın gezisinin ABD ile ilişkileri onarmaya yönelik olduğunu yazıyor. Erdoğan’ın ABD’nin PKK’ye mücadele etmesi karşılığında Suriye ile ilişkileri azaltmayı kabul edebileceği yorumları yapılıyor. 
     
     WASHINGTON TIMES 
     Amerikan gazetesi Washington Times, Fransa ve Hollanda’daki referandumların ardından ABD ile ilişkilerin Erdoğan için özellikle önemli olduğu yorumunu yaptı. Buna karşın, Erdoğan’ın Washington’da ne kadar sempati toplayacağının belli olmadığını ifade eden gazete iki ülke arasındaki en kritik işbirliği alanının Suriye ve İran’ı içerdiğini savundu. Gazete, "Pragmatik bir kişi olan Sayın Erdoğan, ABD’nin Suriye ile ilişkilerini sınırlandırması yolundaki talebine boyun eğmek konusunda pek zorlanmayabilir ancak bunun karşılığında 1990 yıllarından beri Kuzey Irak’ta barınan Kürk kökenli 
     ayrılıkçılara karşı adımlar atıldığını görmek ister" görüşünü öne sürdü. 
     
     LOS ANGELES TİMES 
     Erdoğan’ın ziyaretinin, Irak ve diğer bazı konular nedeniyle ciddi bir zarar gören ilişkilerin onarılmasını amaçladığını yazan Los Angeles Times de, Washington’un Türkiye’nin Suriye ile ilişkilerini azaltmasını, Türkiye’nin ise, ABD’nin Kürt gerillalarını bastırmasını istediğini yazdı. Gazeteye konuşan bir ABD yetkilisi, "ABD-Türk ilişkilerinin kötü bir dönemden çıkmaya başladığı işaretlerini görüyoruz. İlk hedef, bu ziyarete, ivme kazandırmak ve ikili ilişkileri sağlam bir zemine yeniden oturtmak için kullanabileceğimizi görmektir" diye konuştu. Kısa bir süre önce ABD Savunma Bakanı Donald Rumsfeld’in Türkiye’nin tezkereyi reddetmesini eleştirdiğine dikkat çeken gazete, Türkiye’nin ise, son dönemde İncirlik Üssü’nün bir lojistik merkezi olarak kullanılmasını kabul ettiğini, Erdoğan’ın da İsrail’i ziyaret ettiğini anımsattı. 
     
     LE FİGARO 
     Fransız Le Figaro gazetesi de Erdoğan’ın ABD ziyaretini "barışma" ziyareti olarak değerlendirildi. Tezkerenin reddedilmesinin ardından iki ülke arasındaki ilişkilerin sürekli kötüleştiğini öne süren gazete, Türkiye’nin bu kötüleşmeyi engellemek için herhangi bir şey yapmadığını, aksine Hamas liderinin öldürülmesini "devlet terörizmi" olarak nitelendirdiğini kaydetti. ABD Büyükelçisi Eric Edelman’ın havlu attığını iddia eden gazete, "iki ülke arasında en büyük anlaşmazlık, Ankara’ya göre, Amerikan ordusunun PKK’nın Kürt ayrılıkçıları ile mücadeledeki gevşekliği" diye yazdı. 
     
</TEXT>
</DOC>
