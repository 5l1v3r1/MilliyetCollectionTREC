<DOC>
<DOCNO> 304110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo27.html </URL>
<DATE> 2005/01/06/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
İstanbulspor'da ikinci yarı hazırlıkları... 
</HEADLINE>
<TEXT>

     İstanbulspor, ligin ikinci yarısı için hazırlıklarını sürdürdüğü Antalya Aksu'daki kampında, bu akşam Teknik Direktör Erol Tok olmadan çalıştı. 
     Sarı-siyahlılar, takımın Topkapı Palace Oteli sahasında bu akşam yaptığı anrenmanda, özel işleri nedeniyle Ankara'ya giden Teknik Direktör Erol Tok yer almazken, takımı Yardımcı Antrenör Orhan Atik çalıştırdı. 
     Antrenmanda, yarım sahada dar alanda pas çalışması yapılırken, sakatlığı süren Ahmet Dursun, takımdan ayrı olarak düz koşu yaptı. Sakat olan futbolculardan Güven otelde kondisyon çalışması yaparken, Saffet ile Beyhan da günü dinlenerek geçirdiler. 
     İstanbulspor, kamptaki ilk hazırlık maçını 11 Ocak'ta Alman ekibi Dinamo Dresden ile yapacak. 15 Ocak'ta Vestel Manisaspor, 16 Ocak'ta da Mardinspor ile karşılaşacak olan sarı-siyahlı takımın, 13 Ocak'ta da bir hazırlık maçı yapmak istediği ve bunun için Antalya bölgesinde kamp yapan bazı takımlar ile görüşüldüğü bildirildi. 
     
</TEXT>
</DOC>
