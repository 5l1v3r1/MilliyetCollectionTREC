<DOC>
<DOCNO> 320725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy24.html </URL>
<DATE> 2005/03/04/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Aksu ''Polisimizi modern araç ve gereçlerle donatabilme gayretindeyiz'' 
</HEADLINE>
<TEXT>

     İçişleri Bakanı Abdulkadir Aksu, ''Polisimizi modern araç ve gereçlerle donatabilmenin gayreti içindeyiz'' dedi. 
     Bakan Aksu, Bursa Emniyet Müdürlüğü Asayiş Şube Müdürlüğü'ne bağlı Asayiş Ekipler Amirliği hizmet binasının açılış töreninde, hükümet olarak eğitim, sağlık, adalet ve güvenliği öncelikli konu olarak ilan ettiklerini bildirdi. 
     Bu konuların içinde ayrıca polisin eğitimine de ayrı bir önem verdiklerini ve polislerin eğitim seviyesinin yükseltilmesi için polis okullarını 2 yıllık polis yüksekokullarına dönüştürdüklerini anlatan Aksu, şunları söyledi 
     ''Bunun dışında, daha önce polis okullarından mezun olmuş lise mezunu polis kardeşlerimizin de yüksek öğrenim kurumundan mezun olabilmeleri için onlara da bir fırsat, bir imkan tanıdık. Geçtiğimiz yıllarda Anadolu Üniversitesi Açık Öğretim Fakültesi ile yapmış olduğumuz bir protokol gereği, meslekteki lise mezunu polis memurlarımız, Açıköğretim Fakültesi'ne devam etmek suretiyle yüksekokulu mezunu olma şansına, imkanına kavuşturulmuş oldular. Şu anda 64 bin polisimiz, bu fakülteye devam etmektedir. Başarıyla burayı tamamlarlarsa, bu arkadaşlarımız, yüksekokul mezunu olarak görevlerine devam edecekler'' 
     
     KAPKAÇ, GASP VE HIRSIZLIK OLAYLARI 

     Bakan Aksu, hükümet olarak, büyük şehirlerde meydana gelen kapkaç, gasp ve hırsızlık olaylarının üzerinde ciddi şekilde durduklarını, geçtiğimiz aylarda Başbakan Recep Tayyip Erdoğan'ın talimatıyla 5 bakandan oluşan bir komite kurulduğunu kaydetti. 
     Bu konuyla ilgili çalışmalara başlar başlamaz, acil tedbirler olarak hemen polisin yapabileceği önlemleri düşündüklerini ve kendisinin bütün illere bir genelge gönderdiğini belirten Aksu, ''O genelgeyle, illerimizde suçun yoğun işlendiği bölgelerde suç analizlerinin yapılmasını, suç haritalarının hazırlanmasını ve suç işlenen bölgelerde daha çok polis memuru bulundurulmasına önem verilmesini istemiştik. Bursamızda bunun çok güzel bir şekilde uygulandığını görmek, beni mutlu etti'' dedi. 
     Aksu, polis teşkilatının, teknolojinin bütün imkanlarından yararlanmasını istediklerini, bu doğrultuda çalışmaların sürdüğünü belirterek, şöyle konuştu 
     ''Polisimizi modern araç ve gereçlerle donatabilmenin gayreti içindeyiz. Bunu harekete geçiriyoruz. Bu İstanbulumuzda da, Bursamızda da, Balıkesirimizde de ve daha birçok ilimizde valilerimizin, belediye başkanlarımızın, sivil toplum örgütlerimiz ve vatandaşlarımızın katkılarıyla gerçekleştiriliyor. Ben emniyet müdürlüğümden itibaren gördüm ki ne kadar çok, sokakta polis bulundurursak, o kadar çok vatandaşımız huzur ve güvenlik içinde olur. 
     Onun için hem genelgelerimizde, hem de gittiğim illerdeki emniyet müdürlerimizden ricam odur ki Aman sokaklarımızda polis eksik olmasın . Ekip otolarımızın tepe lambaları, vatandaşlarımız için gerçekten huzur ve güvenin işareti oluyor. Bursa'da aynı uygulamayı yapmışlar'' Konuşmanın ardından Ekipler Amirliği'nin açılmasında katkısı bulunanlara plaket veren Aksu, daha sonra Vali Oğuz Kağan Köksal ve Emniyet Müdürü Hüseyin Çapkın ile binanın açılış kurdelesini kesti. 
     
</TEXT>
</DOC>
