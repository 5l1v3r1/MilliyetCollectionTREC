<DOC>
<DOCNO> 341367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/aeko.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
300 bin kişi gözaltında 
</HEADLINE>
<TEXT>


Maliye'nin bu yılki vergi denetimlerinde, ilk kez, 'yüksek miktarlı para hareketleri'ne ağırlık verilecek. Bankalardan istenen bilgilerle oluşturulan 300 bin kişilik listedeki isimler tek tek incelemeye alınacak 


Maliye, bankalar ve özel finans kurumlarında 'belli tutarın üzerinde' işlemi olanlar ile bunlarla iş yapan kişi ve kuruluşları, vergide büyüteç altına alıyor. Bu yılki denetimlerde ağırlık, finans kesiminden geçen işlemlere verilecek. Bu amaçla bankalar ile özel finans kurumlarından belli tutarın üzerindeki havale, çek ve EFT'lerin dökümü istendi. Gelen bilgiler tek tek birleştirildi ve 300 bin kişilik bir liste oluşturuldu. Şimdi bu kişileri sınıflandıracak. Ardından bu kişi ve kuruluşlar tek tek incelemeye alınacak. 
Kayıt dışı ekonomi ile mücadeleye dönük bu denetimler sırasında, söz konusu kişi ve kuruluşların mal ve para hareketleri ile beyan ettikleri gelir ve ödedikleri vergiler karşılaştırılacak. 

Öncelik büyüklerde 
Hesap uzmanları, gelecek yıl da borsa yatırımcısını mercek altına alacak. 
Öte yandan hesap uzmanları, 2005 yılı programı çerçevesinde denetime çıktı. Denetim yapılacak merkezler, Adana, Antalya, Aydın, Bursa, Tekirdağ, Denizli, Eskişehir, Zonguldak, Gaziantep, Kayseri, Konya, Malatya, Manisa, Mersin, Trabzon ve Kocaeli'nin Gebze ilçesi olarak belirlendi. Denetimde gelir ve kurumlar vergisi mükellefleri bakımından incelenmesi ihtisas gerektiren büyük işletmelere öncelik verilecek. Büyük işletme ölçüsü olarak, 2004 yılı aktif toplamının 1 milyon YTL, net satış toplamının da 2 milyon YTL'yi aşması esas alınacak. 
KDV mükelleflerinde, beyan edilen teslim bedelleri ile gelir - kurumlar vergisi beyannamelerindeki emtia dengesi bilgilerinin karşılaştırılması sonucu uyumsuzluk görülenler ile aylık teslimleri 150 bin YTL'yi aşanlar ve sürekli olarak devreden KDV beyan edenler inceleme için seçilecek. Vergi muafiyeti talebinde bulunan vakıflar ve derneklerin muafiyetten yararlanabilmek için aranan şartları taşıyıp taşımadıkları da incelenecek. 

Al Capone'u hapse attırdı Maliye'nin başlattığı uygulama, ABD'deki vergi incelemeleri sistemini hatırlatıyor. Vergi incelemelerinde 'para kaynağına ve hareketine dayalı' araştırmanın en etkili yapıldığı yer olan ABD'de bu tür inceleme ve soruşturmaları IRS Internal Revenue Servisce adı verilen bir kurum yapıyor. IRS, 500 dolarlık bir incelemeden bile sonuca gidebiliyor. IRS, 1920'lerde ülkede etkili olan mafya ile mücadelede Al Capone adlı ünlü gansteri de aynı sistemle hapse yollayan kurum olarak ünlendi. 
IRS üzerine yapılan esprilerden biri şöyle "Cadılar bayramında üzerinde 'IRS' yazan kıyafetle katılan kişi mutlaka birinci seçilir" şeklinde. Türkiye'de kurumsal olarak IRS benzeri yapılanmalar var ancak yasal olarak paranın kaynağını sormaya imk n bulunmuyor. Çünkü AKP hükümeti işbaşına geldiği zaman, "Nereden Buldun " yasasının kaldırdı. 


</TEXT>
</DOC>
