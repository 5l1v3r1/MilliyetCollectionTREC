<DOC>
<DOCNO> 321645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas22.html </URL>
<DATE> 2005/03/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
10 yıllık araştırma Aspirin, kadınlarda kalp krizi riskini azaltmıyor... 
</HEADLINE>
<TEXT>

     Düzenli şekilde aspirin içmenin, kadınlarda damar rahatsızlığı riskini düşürse de kalp krizi riskini azaltmadığı ortaya çıktı. 
     Amerikan Kardiyoloji Kurumu'nun Orlando'daki yıllık konferansına sunulan tebliğe göre, 45 yaşın üzerinde yaklaşık 40 bin sağlıklı kadın arasında 10 yıl boyunca yürütülen araştırma, çok popüler bir antioksidan olan E vitamininin de kalp-damar rahatsızlıklarına iyi gelmediğini gösterdi. 
     Daha önce yapılan araştırmalar, aspirinin erkeklerde farklı etkiler yarattığını ve kalp krizi riskini azalttığını gösteriyordu. 
     Orlando konferansına tebliğ sunan Dr. Julie Buring, aspirinin 65 yaş ve üzerindeki kadınlarda kalp-damar rahatsızlığı riskini yüzde 26 azalttığını, genç kadınları ise fazla etkilemediğini belirtti. 
     Aynı araştırmaya katılan kardiyolog Paul Ridker de ''Bu veriler, kadınların özellikle 65 yaşından sonra aspirinin erdemlerinden ziyadesiyle yararlanabileceğini gösteriyor'' diye konuştu. 
     
</TEXT>
</DOC>
