<DOC>
<DOCNO> 329661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/soneko06.html </URL>
<DATE> 2005/04/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kapıkule'de TIR'lar 13 kilometre civarında kuyruk oluşturdu... 
</HEADLINE>
<TEXT>

     Kapıkule Sınır Kapısı'ndan, yurtdışına çıkış yapacak TIR'ların, 13 kilometre civarında kuyruk oluşturduğu bildirildi. 
     Kapıkule gümrük yetkililerinden edinilen bilgiye göre, TIR'ların ihracat yüklerini, gidecekleri ülkedeki firmalara Pazartesi günü teslim etmeye çalışması ve Bulgaristan'ın Kapitan Anderova Sınır Kapısı'nda işlemlerin yavaş yapılması nedeniyle Türk tarafında hafta sonu TIR kuyruğu oluşuyor. 
     Kapıkule'deki TIR'ların işlemlerini kısa sürede tamamladıklarını ifade eden yetkililer, Bulgar tarafındaki gümrükte inşaat çalışmaları, uygulamalar ve nöbet değişiminden kaynaklanan aksamalardan dolayı , TIR'ların Türkiye tarafında beklediğini kaydettiler. 
     Kapıkule Sınır Kapısı'ndaki 150 TIR'dan 60'ının gümrük işlemleri bittiği halde Bulgar gümrükçülerinin ağır işlem yapması nedeniyle beklediğini belirten yetkililer, ''İki gümrük yetkilileri sürekli görüşmeler yapıyor. Buna rağmen TIR'lar uzun kuyruklar oluşturuyor. Kuyruklar Bulgar gümrüğünden kaynaklanıyor'' dedi. 
     Kapıkule Sınır Kapısı'dan son 24 saatte 661 TIR giriş, 675 TIR da çıkış yaptı. 
     Bu arada, Kapıkule'de çıkış yapmak için sıranın kendilerine gelmesini bekleyen 520 civarında TIR bulunuyor. 
     
</TEXT>
</DOC>
