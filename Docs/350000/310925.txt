<DOC>
<DOCNO> 310925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun13.html </URL>
<DATE> 2005/01/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak seçimlerinin dünyadaki yankıları... 
</HEADLINE>
<TEXT>

     Irak seçiminin ardından Beyaz Saray'da televizyonlardan canlı yayınlanan bir açıklama yapan Bush, ''bugün Irak halkı dünyaya konuştu. Irak bütün dünyaya, Ortadoğu'dan yükselen özgürlüğün sesini duyurdu'' dedi. 
     Iraklıların, demokrasi konusundaki kararlılıklarını sergilediğini ve teröristlerin demokrasi karşıtı ideolojilerini şiddetle reddettiğini belirten ABD Başkanı, "Iraklılar, kendi kendini yönetmenin temeli olan cesareti gösterdi" diye konuştu. 
     
     Annan "Gelecek süreçte de yardıma hazırız" 
     BM Genel Sekreteri Kofi Annan, Iraklılara seçimden sonraki süreçte de yardıma hazır olduklarını söyledi. Afrika Birliği zirvesi için Nijerya'nın başkenti Abuja'da bulunan Annan, açıklamasında, seçimin başarısının, geçiş sürecinin başarılı olacağının işareti olduğunu söyledi. 
     Annan, bütün taraflar için uzlaşma zamanının geldiğini belirterek,Iraklı birçok siyasi liderin, anayasanın hazırlanması sürecine dahil olacaklarını ya da başkalarının buna dahil olmasını sağlayacaklarını açıklamış olmasının, kendisini cesaretlendirdiğini kaydetti. 
     
     Rice "Beklenenden iyi bir seçim" 
     Condoleezza Rice, Irak'ta sandıkların kapanmasından kısa süre önceki açıklamasında, ''seçimler şu ana kadar beklenenden çok daha iyi'' demişti. Rice, ABD güçlerinin Irak'ı ne zaman terk edeceği konusunda bir şey söylemezken, Irak'ın seçimle işbaşına gelecek yeni hükümetiyle, ülkenin güvenlik ihtiyaçlarını görüşeceklerini kaydetti. 
     
     Blair ''Irak'taki seçimler terörizme bir darbedir'' 
     İngiltere Başbakanı Tony Blair ise Irak'taki tarihi seçimlerin, tüm dünyada terörizme bir darbe olduğunu belirtti. Blair, ''seçimler, yalnız Irak'ta değil, İngiltere ve dünyadaki diğer ülkelerde, yok etmekle tehdit eden küresel terörizmin kalbine doğrudan bir darbedir'' dedi. 
     
     NATO’dan kutlama ve destek sözü 
     NATO Genel Sekreteri Jaap de Hoop Scheffer, Irak halkını bugün yapılan tarihi seçimlere katılarak gösterdikleri cesaretten dolayı kutladı ve ittifakın Iraklı yetkililer için desteğini artıracağını bildirdi. NATO'nun, Iraklı üst düzey askerleri eğitmek ve yeni Irak birliklerine malzeme desteği için uluslararası yardımları koordine etmek için Bağdat'ta 100 kişilik askeri personeli bulunuyor. 
     
     Fransa Seçimler yalnızca ABD için başarı değilö 
     Fransa, Irak'taki tarihi seçimlerde şiddete rağmen cesurca oy kullanmalarından dolayı Irak halkını kutladı. Hükümet sözcüsü Jean-François Cope, Europe 1 radyosuna yaptığı açıklamada, ''bu süreç başarılı olduğu takdirde bunun öncelikle, zorluklara ve şiddete rağmen dışarı çıkıp oy kullanan Irak halkı için büyük bir zafer olacağını'' bildirdi. 
     Seçimlere katılımın ve seçimlerin, yalnızca ABD için değil uluslararası toplum için bir başarı olduğunu belirten sözcü, katılım oranının yüksekliği teyit edildiği zaman bunun iyi haber olacağını söyledi. 
     
     İtalya, seçimin yapılmasından memnun 
     İtalya Başbakanı Silvio Berlusconi, Irak'taki seçimlerle ilgili yaptığı açıklamada, ''bugün bizim. Iraklılar bugün seçimlerle, terörizmi yenme ve özgürlük ile demokrasiyi elde etme arzusunu teyit etti'' dedi. İtalya Başbakanı, Irak'ta yalnız kendi birliklerinin değil tüm birliklerin gösterdiği güvenlik çabalarını da övdü. 
     
     Solana da Iraklıları kutladı 
     AB Ortak Savunma ve Dış Politika Yüksek Temsilcisi Javier Solana da Iraklıları, seçimlerdeki cesaret ve kararlılıkları nedeniyle kutladı. Solana, seçimlerin Irak için ileriye doğru atılmış önemli bir adım olduğunu belirterek, birçok zorluğa rağmen seçimlerin demokratik, özgür ve barışçı bir Irak'a geçiş sürecine işaret ettiğine dikkat çekti. 
     
     Kerry "Seçimin meşruiyeti tartışmalı" 
     Kasım ayındaki ABD başkanlık seçiminde Bush'a karşı kaybeden Demokrat Parti Massachussetts Senatörü John Kerry ise, ''ülkenin büyük bir kısmı oy kullanamazken, bu seçimlerin meşru olduğunu söylemek çok zor'' dedi. Bush yönetiminin gelecek birkaç gün içinde yapacaklarının, Irak'ta neyin ortaya çıkacağını göstereceğini belirten Kerry, ''bu belki de Bush için, yanlışlarını düzeltme yönünde son şans'' diye konuştu. 
     
     Uluslararası Seçim Grubu ''Irak seçimleri, standartlara uyuyor'' 
     Irak'taki genel ve yerel seçimleri izleyen uluslararası seçim grubu, seçimlerin genelde uluslararası standartlara uyduğunu bildirdi. Grubun başkanı yaptığı açıklamada, ''Irak halkının nereden geldiği göz önüne alındığı takdirde başlangıç noktası olarak seçimlerin çok iyi bir süreç olduğunu'' söyledi. 
     
</TEXT>
</DOC>
