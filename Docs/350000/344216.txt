<DOC>
<DOCNO> 344216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun33.html </URL>
<DATE> 2005/05/20/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Prendergast - Tzionis arasındaki Kıbrıs görüşmeleri tamamlandı... 
</HEADLINE>
<TEXT>

     Kıbrıs Rum Kesimi Lideri Tasos Papadopulos’un Özel Temsilcisi Tasos Tzionis’le sürdürdüğü ön görüşmeler serisini bugün tamamlayan BM Genel Sekreteri’nin Siyasi İşlerden Sorumlu Müsteşarı Kieran Prendergast’ın, 30 Mayıs Pazartesi günü Kıbrıs’ı ziyaret edeceği bildirildi. 
     BM Genel Sekreteri Kofi Annan’ın Sözcüsü Stephanie Dujarric, günlük basın toplantısında, "Prendergast ile Tzionis, Kıbrıs konusundaki gayrıresmi ve bağlayıcı olmayan ön görüşmeler serisini bugün tamamladı. Bu görüşmeler sırasında Kıbrıs Rum delegasyonu, hem prosedüre, hem de esasa dair görüşlerini detaylı bir şekilde açıkladı" dedi. 
     Dujarric, Annan’ın bu görüşmeleri takiben Kieran Prendergast’tan bölgeyi ziyaret ederek Genel Sekreter’in Kıbrıs konusundaki iyi niyet misyonunun geleceği konusunda tarafların görüşlerini dinlemesini talep ettiğini de söyledi. 
     Prendergast’ın 30 Mayıs Pazartesi günü Kıbrıs’a ulaşacağını belirten Dujarric, hem Kıbrıs Rum Kesimi Lideri Tassos Papadopulos, hem de KKTC Cumhurbaşkanı Mehmet Ali Talat ile görüşecek olan Prendergast’ın ayrıca her iki taraftaki bazı siyasi liderlerle de biraraya geleceğini kaydetti. 
     2 Haziran Perşembe gününe kadar Kıbrıs’ta kalacak olan 
     Prendergast’ın, Ada’daki görüşmelerinden sonra Atina ve Ankara’ya da uğrayarak istişarelerde bulunacağını belirten Dujarric, Prendergast’ın daha sonra New York’a dönerek 7 Haziran’da BM Genel Sekreteri Annan’a bir rapor sunacağını ifade etti. 
     Bu arada, BM kaynakları, Tzionis-Prendergast görüşmelerinden sonra BM Genel Sekreteri Kofi Annan’ın, Kıbrıs sorununun çözümü için iyi niyet misyonu çerçevesinde yeni bir süreç başlatma isteğinde olduğunu kaydettiler. 
     
</TEXT>
</DOC>
