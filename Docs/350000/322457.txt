<DOC>
<DOCNO> 322457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun26.html </URL>
<DATE> 2005/03/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
KKTC'de yeni kabine meclise sunuldu... 
</HEADLINE>
<TEXT>

     KKTC'de Cumhuriyetçi Türk Partisi Genel Başkanı Mehmet Ali Talat başkanlığında kurulan ve salı günü Cumhurbaşkanı Rauf Denktaş tarafından onaylanarak atanan Cumhuriyetçi Türk Partisi CTP -Demokrat Parti DP koalisyon hükümetinin kabinesi, Cumhuriyet Meclisi'ne sunuldu. 
     Cumhuriyet Meclisi, en yaşlı üye sıfatıyla Geçici Başkan Ulusal Birlik Partisi UBP Genel Başkanı Derviş Eroğlu başkanlığında olağanüstü toplandı. 
     Cumhuriyet Meclisi Genel Kurulu'nda, Cumhurbaşkanı Denktaş'ın Bakanlar Kurulu'nu atama yazısı milletvekillerinin bilgisine sunuldu. 
     Genel kurulda, hükümet programının, meclisin yarınki toplantısında okunacağı açıklandı. 
     
     UBP'DEN ELEŞTİRİ 
     UBP Genel Sekreteri Salih Miroğlu, meclis toplantısında, CTP-DP koalisyon hükümetinin atadığı bakanlar arasında, önceki hükümette olduğu gibi, ''milletvekili seçilme yeterliliği taşımayan'' bakanlar olduğunu belirterek, bu durumu eleştirdi. 
     Miroğlu, CTP-DP koalisyon hükümetinin ''14 ay önceki senaryoyu tekrarladığını'' ifade ederek, hükümeti, bu davranışıyla ''demokrasiye zarar vermekle'' suçladı. 
     
     TALAT'IN YANITI 
     Eleştiriye yanıt veren Başbakan Talat, hükümetin cumhurbaşkanlığı seçiminden sonra değişeceğini açıkladıklarını belirterek, hizmetlerin aksamaması için böyle bir atama yaptıklarını kaydetti. UBP'nin önceki hükümet aleyhine aynı gerekçeyle açtığı davayı geri çektiğini anımsatan Talat, UBP'nin eleştirisinin ''havaya söylenen laf'' olduğunu ifade ederek, UBP'nin ilk günden havayı germeye çalıştığını söyledi. 
     Kıbrıs Türkünün çıkarlarını gözeten politika izleyeceklerini belirten Talat, gerginlik politikalarına prim vermeyeceklerini vurguladı. 
     Geçici Başkan Eroğlu, Başbakan Talat'ın konuşmasının ardından genel kurul oturumunu kapattı. 
     KKTC Cumhuriyet Meclisi'nin yarın yapacağı toplantıda hükümet programı okunacak. Meclisin yarınki gündeminde Başkanlık Divanı seçimleri de bulunuyor. 
     
</TEXT>
</DOC>
