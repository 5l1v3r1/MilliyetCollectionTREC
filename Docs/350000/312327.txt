<DOC>
<DOCNO> 312327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun50.html </URL>
<DATE> 2005/02/04/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Afganistan'da düşen uçağın yeri belirlenemedi... 
</HEADLINE>
<TEXT>

     Afganistan'da Herat-Kabil seferini yaparken düşen Kam-Air Havayollarına ait Boeing 737 tipi yolcu uçağını arama çalışmalarına Uluslararası Güvenlik ve Yardım Kuvveti ISAF bünyesindeki hava unsurlarından 2 Türk, 2 Hollanda ve 2 İspanyol helikopterinin katıldığı bildirildi. 
     Başbakanlık Basın Merkezi'nden yapılan açıklamada, konuyla ilgili olarak Dışişleri Bakanlığı kanalıyla Türkiye'nin Afganistan Büyükelçiliği'nden alınan bilgiye göre, arama çalışmalarına ISAF bünyesindeki hava unsurlarının iştirak ettiği, ISAF görev alanı dışındaki bölgede ise Afganistan Savunma Bakanlığı'na ait 2 helikopterin görev aldığı kaydedildi. 
     Açıklamada, ISAF Karargahı aracılığıyla temas kurulan Bagram'daki ABD Üssü'nden helikopterlerin de ISAF görev alanı dışındaki bölgede arama yapmaya başlamalarının sağlandığı belirtilerek, arama çalışmalarının zorlu kış koşullarında sürdürüldüğüne işaret edildi. 
     Açıklamada, ''Uçağın düştüğü ifade edilen yer konusunda henüz kesin bir bilgi bulunmamakla birlikte, bu mahallin Kabil'in 30 mil güneydoğusu olabileceği konusunda bilgiler mevcuttur'' denildi. 
     
</TEXT>
</DOC>
