<DOC>
<DOCNO> 318137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/yazar/yilmaz.html </URL>
<DATE> 2005/02/24/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Bağış Sorumluluğu olmayan konuşmasın 
</HEADLINE>
<TEXT>

Erdoğan ile gittiği NATO zirvesinden dönen AKP danışmanı ve milletvekili Bağış, "Liderler, ABD ile Türkiye ilişkilerinde sorun görmüyor" dedi 

Başlığa oturan bu söz, DEİK bünyesindeki Türk - Amerikan İş Konseyi'nin 20. yıl yemeğinin konuk konuşmacısı, AKP Dış İlişkiler Danışmanı ve TBMM Türk - ABD Parlamentolararası Dostluk Grubu Başkanı Egemen Bağış tarafından söylendi ve deyim yerindeyse "masaya oturdu"... 
Başbakan Tayyip Erdoğan'ın, Brüksel'deki NATO liderler toplantısından, ayağının tozuyla Türk-Amerikan İş Konseyi'nin Conrad Otel'deki toplantısına gelen Bağış, "Yakından takip ettiğim için rahatlıkla söyleyebilirim, liderler arasında Türk - Amerikan ilişkilerinde gerginlikten söz edemeyiz. Ortada bazı sorunlar var, ancak taraflar birbirini anlıyorlar" mesajını verdi. 
Bağış'ın asıl mesajı ise Türk - ABD ilişkilerindeki "hassasiyetleri" kamuoyuna "gerginlik" olarak yansıtanlarıydı. 
Bu yorumdan nasibini alanların başında ise, basın ve Amerika karşıtlığını parti içi hesaplaşmalara malzeme yapanlar geliyordu... 
"Amerika ile Türkiye ilişkilerinin stratejik derinliği var. Sorumluluk sahibi olmayanlar konuşmasınlar. Amerika ile DB, BM,IMF, NATO ve AGİK'te ortaklığımız sürüyor. Kuzey Irak'ta PKK ile mücadele konusunda endişelerimiz olmakla birlikte, terörle mücadelede işbirliklerimiz var. ABD, birçok Batı ülkesinden önce PKK'yı terör örgütü listesine aldı. İki ülke arasında hassasiyet veya yaşanan bir çelişki yok" diyen Bağış'ın yaklaşımı, kendisine yöneltilen sorularla açılmaya çalışıldı. 
Benim Bağış'a yönelttiğim soru ise özetle şuydu "İki ülke arasında gerginlik olduğu yorumları ABD kaynaklı geliyor. Dediğiniz gibi iki ülkenin zirvesinde sorun yoksa, Amerikan tarafı "olmayan" bir sorun üreterek, İncirlik Üssü'nün açılmasını sağlamak için, Türkiye'nin elini zayıflatmayı mı amaçlıyor " 
Bağış, "Sorunun muhatabı değilim" ile başladığı cümlesini, "ABD Dışişleri Bakanı Rice'ın, göreve geldikten sonra bölgeye yaptığı ilk ziyarette programına aldığı 8 ülkeden biri Türkiye'ydi. Diğer bölge ülkeleri bunu sorun ettiler" diye tamamlıyor. 
Evet gerçekten de muhatap Bağış değildi. Çünkü "gerginlik" yorumları ABD Savunma Bakanlığı birimlerinin, Türk Silahlı Kuvvetleri'yle yaptığı üst düzey görüşmelere yansıyordu. 
Salondaki topluluğa "Kıymetli seçmenlerim" diye seslenen Bağış, iki ülke arasındaki 200 yıllık tarihsel yakınlığı ve temel yaklaşımları ortaya koyuyor 
"1 Mart tezkeresi sorundu. Ancak bu demokrasinin kararıydı. Şunu da unutmamak gerekir ki, Erdoğan Siirt milletvekiliyken ve henüz Meclis'ten güven oyu olmamışken, Amerika'ya hava sahasını açan kararı geçirmesi siyasi risk taşıyordu." 
Bağış, AKP'nin hükümet programında ABD - Türkiye ilişkilerinin stratejik işbirliği olarak tanımlandığını da kayda geçiyor. 
Bu arada Amerikan Kongresi'nde üye sayısı 12'den 70'e çıkan Türkiye Dostluk Grubu'nun 9 Şubat'ta kurulan alt organı Çalışma Grubu'nun önemine değinen Bağış, "Almanya, Japonya ve İtalya'dan sonra kurulan 4. Çalışma Grubu Türkiye" vurgusunu yapıyor. 
German Marshall Fund'un da desteğiyle kurulan Çalışma Grubu'ndan 10 senatör eşleriyle birlikte Mayıs ayının sonunda Türkiye'ye gelecek. 
Dünkü yönetim kurulu seçimlerinde başkanlık görevini Dr. Yılmaz Argüden'e bırakan Türk - Amerika İş Konseyi eski Başkanı Vural Akışık ise konuşmasında, iki ülkenin son 20 yılda dış ticaret hacminin 1.3 milyar dolardan, 7 milyar dolara çıkmasını olumlayan bir görüş sundu. 
Batı - Doğu dünyasında, Almanya'nın soğuk savaş dönemini bitirirken üstlendiği tarihsel rol ile bugün Türkiye'ye biçilen rolü özdeştiren Akışık, "Türkiye'nin doğusundan terör, insan göçü, uyuşturucu, kaçakçılık, kara para akıyor. Batı, bu savaşı Türkiye merkezli kazanılacak" diyor. 



</TEXT>
</DOC>
