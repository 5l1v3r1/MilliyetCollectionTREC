<DOC>
<DOCNO> 349404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo16.html </URL>
<DATE> 2005/06/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Canaydın'dan Hagi'ye övgü... 
</HEADLINE>
<TEXT>

     Galatasaray Kulübü Başkanı Özhan Canaydın, 2004-2005 sezonunun Galatasaray için genel olarak bakıldığında başarılı geçtiğini söyledi. 
     Canaydın, Galatasaray'ın bugün piyasaya çıkan resmi yayın organı Galatasaray Dergisi'nde yer alan yazısında, Süper Lig'deki şampiyonluk mücadelesini son haftalara kadar sürdürüldüğünü kaydederek, ''Futbolumuzun diğer büyük kupası olan Türkiye Kupası ise ezeli rakibimize karşı oynadığımız ve açık bir farkla kazandığımız final maçının sonunda müzemize getirilmiştir. 2004-2005 sezonu Galatasarayımız için genel olarak bakıldığında başarılı geçmiştir'' dedi. 
     Ligin gündemde sürekli var olan tartışmaların içinde gözden kaçan ve kendilerinin çok önemsediği bir diğer başarının ise genç takımlarından geldiğini kaydeden Canaydın, sözlerini şöyle sürdürdü 
     ''PAF takımımız ligi şampiyonlukla tamamlamıştır. Bugün Türk Milli Takımları'nda geleceğin yıldızları olarak hazırlanan gençlerimiz arasında çoğunluğu Galatasaray altyapısında oynayan sporcularımız bulunmaktadır. Kulübümüzün geleceği hakkında bizi umutlu kılan, Galatasaray'ın geleneğine çok yakışan bu somut gerçeğin ürünlerini, önümüzdeki sezondan itibaren hep birlikte sahada göreceğiz.'' 
     
     HAGİ'Yİ ÖVDÜ 

     Özhan Canaydın, yazısında görevinden istifa eden teknik direktör Gheorghe Hagi'den övgü dolu sözlerle bahsetti. 
     Hagi'nin teknik direktörlük görevini büyük bir özveri ile sürdürdüğünü vurgulayan başkan Canaydın, ''Kendisiyle birlikte çalışmamız maalesef sona ermiştir. Sevgili Hagi, görev süresi boyunca çalışma disiplini ve başarıya yönelik takım organizasyonu konularında takdir ettiğimiz çalışmalar yapmıştır. Kendisine Galatasaray'a yaptığı büyük hizmetlerden dolayı huzurunuzda bir kez daha çok teşekkür ediyorum'' ifadelerini kullandı. 
     
     ''GERETS'E İNANCIM TAM'' 

     Canaydın, yeni teknik direktörleri Eric Gerets'in önümüzdeki sezon kendilerine, gurur duyulacak mücadele örneği veren bir takım izlettireceğine olan inancının tam olduğunu söyledi. 
     Gerets'in Belçika, Hollanda ve Almanya'nın üst düzey takımlarında gösterdiği performansla kariyerini büyük başarılarla süslediğini kayededen Özhan Canaydın, Belçikalı teknik adamın Galatasaray futbol karakterinin ayrılmaz parçaları olan mücadeleci ve hırslı yapısına uyum göstereceğine inadıklarını ifade etti. 
     Canaydın, sözlerini şöyle tamamladı 
     ''Taraftarımızdan da, yeni teknik direktörümüz ve takımızın etrafında kenetlenerek, yeni tribünüyle kapasitesi artırılarak ambiansı zenginleştirilmiş Ali Sami Yen Stadı'nda yerlerini almalarını bekliyorum. Kısa bir süre sonra başlayacak olan kombine bilet satışlarımıza Galatasaraylıların her zamanki yoğun ilgiyi göstereceklerine olan inancım tamdır.'' 
     
</TEXT>
</DOC>
