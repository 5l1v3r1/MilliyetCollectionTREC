<DOC>
<DOCNO> 334817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy10.html </URL>
<DATE> 2005/04/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AK Parti Ağrı Milletvekili Cemal Kaya, milletvekilliğinden istifa etti 
</HEADLINE>
<TEXT>

     Hakkında yasama dokunulmazlığının kaldırılması istemiyle fezleke bulunan AKP Ağrı Milletvekili Cemal Kaya, milletvekilliğinden istifa etti. 

İstifa kararını TBMM'de düzenlediği basın toplantısında açıklayan Kaya, Meclis Başkanlığı'na gönderdiği dilekçede de hakkında basın yayın organlarında çıkan haberler ve soruşturma yapılabilmesi yönünde fezleke hazırlandığı yönünde duyumlar aldığını bildirdi. Kaya, şunları kaydetti 
     ''Kendimi bağımsız yargı organları huzurunda savunabilmek, suçsuzluğumu ispatlamak ve de fazlasıyla haksız saldırıya uğratılmış olan kişilik haklarımı koruyabilmek adına üyesi olmaktan büyük onur duyduğum, Yüce Meclisimizin 22. Dönem Milletvekilliğimden istifamı arz ve gereğini talep ederim. 
     Belki de sırf kendini yargı organları huzurunda yargılatabilmek ve suçsuzluğunu ispatlayabilmek gerekçesiyle milletvekilliğinden istifa etmek siyasi geleneğimizde bir ilk olabilir. Ancak, bana güvenerek oy vermek suretiyle onurlandıran seçmenlerin, kendimin, ailemin, çocuklarımın onuru, şeref ve haysiyeti adına bu tür bir davranışta bulunma zorunluluğu duydum.'' Kaya, şahsı üzerinden yolsuzluk siyaseti yapıldığını iddia ettiği dilekçesinde, ''istifa beyanımla birlikte milyonlarca vatandaşımızın güvenine ve beklentisine sahip, ülkemizi aydınlık, mutlu, kalkınmış ve huzurlu yarınlara ulaştıracağına yürekten inandığım, mensubu olduğum Adalet ve Kalkınma Partisi'nin yıpratılması çabalarına bir son verilir'' görüşünü dile getirdi. 
     Anayasa'nın, ''Milletvekilliğinin düşmesi''ni düzenleyen 84. maddesine göre öncelikle istifanın geçerli olduğu TBMM Başkanlık Divanınca tespit ediliyor. Bunun ardından istifa dilekçesi TBMM Genel Kurulu'nun oyuna sunuluyor ve milletvekilliğinin düşmesine oylamaya katılanların salt çoğunluğuyla karar veriliyor. 
     
</TEXT>
</DOC>
