<DOC>
<DOCNO> 316947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/soneko01.html </URL>
<DATE> 2005/02/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şener Milli gelirimiz 2020'de 1.5 trilyon dolar olabilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, büyümenin yılda ortalama yüzde 6'lık bir hızla devam etmesi durumunda, Türkiye'nin milli gelirinin 2020'de 1.5 trilyon dolar olacağını söyledi. 
     Karaman Organize Sanayi Bölgesi'nde incelemelerde bulunan Şener, Belediye Yunus Emre Nikah Salonu'nda, Selçuk Üniversitesi Karaman İktisadi ve İdari Bilimler Fakültesi öğrencileriyle sohbet toplantısı yaptı. Şener, daha sonra, Karaman Ticaret ve Sanayi Odası tarafından Otağ Öğretmenevi Sosyal Tesisleri'nde organize edilen toplantıda, kentte faaliyet gösteren sanayiciler ve sivil toplum örgütü temsilcileriyle bir araya geldi. 
     Göreve geldiklerinden bu yana, günübirlik siyasetle seçmeni aldatmak yerine, Türkiye'nin geleceğini güçlü kılabilme, ufkunu aydınlık yapabilme ve güçlü ekonomik performansı sağlayabilmeye yönelik politikalar izlediklerini belirten Şener, popülist politikaları geride bıraktıklarını ifade etti. 
     Avrupa'da gelişmiş birçok ülkenin, 1970'ten 2002'ye kadar geçen yaklaşık 30 yıllık performansını değerlendirdiklerini anlatan Şener, elde edilen sonuca göre, Türkiye'nin son 30 yıllık döneminin ''başarılı'' olarak kabul edilemeyeceğini gördüklerini dile getirdi. 
     Şener, bu sürede bazı ülkelerin, milli gelirlerini 40 kat artırdığını, Türkiye'nin ise 5.5 katta kaldığını ifade eden Şener, şunları kaydetti 
     ''Türkiye'nin bu gelişimi, Afrika ülkeleri seviyesindedir. Bir ülkenin performansını yüksek tutmak lazım. İstikrar ve güven tüm ekonomik politikaların temelidir. Bunu gerçekleştirirseniz başarıyı yakalarsınız. Türkiye, 2002'de yüzde 7.9, 2003'te 5.6, 2004'te ise yüzde 10'a yakın büyüme yakalamıştır. Bu durum, Türkiye'nin milli gelirini artırmıştır. 1998-2002 arasına bakıldığında ortalama büyüme yüzde sıfırdır. Yani Türkiye 5 yıl boyunca yerinde saymıştır. 1990-2002 yılları arasındaki 12 yıllık sürede ise büyüme yüzde 2.5'tir.'' 
     
     TÜRKİYE'NİN POTANSİYELİ BÜYÜK 
     Türkiye'nin harekete geçirilecek büyük bir potansiyele sahip olduğunu belirten Şener, bu potansiyelin temelinde başarılı ve girişimci firmaların yer aldığını söyledi. 
     Şener, doğal kaynaklar, iklim gibi zenginliklerin harekete geçirilmesiyle yıllık ortalama yüzde 6'lık büyümenin sürdürülebileceğini kaydederek, şöyle devam etti 
     ''Yılda ortalama yüzde 6'lık büyümeyle gidersek Türkiye'nin 2020'de milli geliri 1.5 trilyon dolar olacaktır. AB ülkelerinin dış ticaret rakamlarına bakıldığında komşularıyla yaptıkları ticaret ön plana çıkıyor. Türkiye'nin komşularıyla yaptığı ticaret, toplam ticaretinin yüzde 5'ini oluşturuyor. 2004 yılında ise dış ticaret hacmimiz, 162 milyar dolara çıkarken, komşu ülkelerle ticaret ise yüzde 15'e ulaşmıştır. Komşu ticaretinde Türkiye kadar karlı çıkacak bir başka ülke yoktur. Ancak sürekli bölgede sorunlar yaşandığı için istenen hedef yakalanamamıştır.'' Toplantının sonunda, Karaman'da Gelirler ve Kurumlar Vergisi ile ihracatta ilk 3'e giren firma temsilcilerine plaket verildi. 
     Toplantıya, Karaman Valisi Hasan Basri Güzeloğlu, Belediye Başkanı Ali Kantürk ve çok sayıda sanayici ve işadamı katıldı. 
     
</TEXT>
</DOC>
