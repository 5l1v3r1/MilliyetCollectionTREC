<DOC>
<DOCNO> 348999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/ekonomi/aeko.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan ABD'ye 385 milyon dolarlık jest 
</HEADLINE>
<TEXT>


Başbakan Erdoğan'ın ABD gezisi öncesinde Sikorsky'den alınacak 385 milyon dolarlık 12 Seahawk helikopteri için görüşmeler hızlandı. Yetkililer ön imzaların bugün yarın atılabileceğini söylüyor 

UTKU ÇAKIRÖZER BARKIN ŞIK Ankara 

Başbakan Recep Tayyip Erdoğan'ın 6 Haziran gecesi çıkacağı ABD gezisi öncesinde, Sikorsky şirketi ile Deniz Kuvvetleri Komutanlığı'na alınacak 385 milyon dolar değerindeki 12 Seahawk Deniz Şahini helikopteri için anlaşmaya varılmaya çalışılıyor. Savunma Sanayii Müsteşarlığı'nın üst düzey bir yetkilisi, görüşmelerde pürüz çıkmaması durumunda kontrata ön imzaların Erdoğan'ın ABD'ye hareketi öncesinde bugün - yarın atılacağını söyledi. Erdoğan, ABD'de Sikorsky'nin Connecticut'taki üretim tesislerini ziyaret edecek ve kendisi için alınan S - 92 Helibus VIP tipi helikopteri de görecek. Bu helikopterin Türkiye'ye erken teslimi de gündemde bulunuyor. 
Edinilen bilgilere göre, Sikorsky, TSK'nın toplam bedeli yaklaşık 700 milyon doları bulan iki askeri helikopter tedarik projesi için Milli Savunma Bakanlığı ile temaslarda bulunuyor. Toplam 44 helikopterlik projelerle ilgili gelişmeler şöyle 

Jet görüşmeler 
Seahawk alımı Deniz Kuvvetleri Komutanlığı'nın ihtiyacı olan 12 Seahawk Deniz Şahini helikopterinin tedariki için ihale açılmaksızın Sikorsky ile yürütülen "tek kaynakdan doğrudan alım" görüşmelerinde sona gelindi. Anlaşmaya son noktayı koyabilmek için Sikorsky Yönetim Kurulu Başkan Yardımcısı geçtiğimiz hafta içinde Ankara'ya geldi. Erdoğan'ın ABD ziyareti öncesinde anlaşmaya varılması ve ön kontratların imzalanması planlanıyor. Gelişmiş elektronik harp - radar sistemleri ve Penguen füzesi yüklenecek lançerlerle birlikte alınacak helikopterlere birim başına 32 milyon dolar ödenecek. Toplam bedeli 385 milyon dolar olan helikopterlerin alımına ilişkin anlaşmaya, Erdoğan'ın Washington gezisi öncesinde hız verilmesi "ABD'ye jest" olarak yorumlandı. Genel Maksat Helikopter alımı Kara, Hava ve Deniz Kuvvetleri komutanlıklarının ihtiyacı olan 32 Genel Maksat Helikopteri alımı için açılan ihaleye Blackhawk karaşahin modeliyle katılan Sikorsky, Fransız Eurocopter firmasının Cougar modeliyle yarışıyor. Fransız kamuoyunda artan Türkiye karşıtlığı ve Ermeni soykırım iddialarının Türkiye'nin önüne engel olarak çıkarılması çabaları nedeniyle, ihalede siyasi karar alınması durumunda önceliğin Sikorsky'ye verilmesi çok güçlü olasılık olarak nitelendiriliyor. 

Erdoğan'ın uçan otobüsü erken teslim Erdoğan gezisinde TOBB yönetimince kendisine alınan Sikorsky'nin S92 Helibus tipi VIP helikopterini de görecek. Yaklaşık 30 milyon dolar ödenecek helikopterin Türkiye'ye erken teslimi gündemde. 
Saatte 280 kilometre hız yapabilen S92'lerin VIP modellerinde 6 - 8 koltuk, 2 bölgeli havalandırma, yatak, çalışma masası, lavabo banyo ve mutfak bulunuyor. Helikopterin boyu 6.1 metre, ağırlığı 11.8 ton, menzili ise 996 kilometre. 


</TEXT>
</DOC>
