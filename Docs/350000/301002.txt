<DOC>
<DOCNO> 301002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/siyaset/axsiy01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hariçten gazele hayır 
</HEADLINE>
<TEXT>


AKP'nin il başkanları toplantısında konuşan Başbakan Tayyip Erdoğan, AB sürecini engellemek isteyenler olduğunu belirterek, "Bizi yolumuzdan döndüremezler" dedi 

ANKARA Milliyet 


Başbakan Recep Tayyip Erdoğan, Türkiye'nin AB sürecini bir medeniyet projesi olarak niteleyerek, "AB kapısına dayandık, açmayı zorluyoruz. Süreçte dik durduk, ama diklenmedik" dedi. 
AKP il başkanları toplantısında konuşan Erdoğan, Türkiye'yi yıldız ülke haline getirmek için büyük değişim yapacaklarını kaydetti. Türkiye'nin AB sürecindeki değişimine ayak uyduramayanların olduğunu söyleyen Erdoğan, şöyle konuştu "Bu süreçte milletin önünü kesmeye çalışıyorlar. Bu ülkede bir şey değişmesin istiyorlar. Artık, eski defterler hiç açılmamak üzere kapandı. Çatlak sesler sokaklarda, meydanlardan değil, sırça köşklerden fildişi kulelerden geliyor. Koşar adımlarla giden Türkiye'nin, kuruntularla bir şeyler yapmak isteyenlere harcayacak zamanı yok."AB sürecini engellemek için hariçten gazel okuyanların olduğunu kaydeden Erdoğan, "Bu gazeller bizi yolumuzdan döndüremez. Bunu anlamayanlar kendi kuruntularıyla yaşayabilirler" diye konuştu. 
Toplantının basına kapalı bölümünde, 17 Aralık zirvesinden başarıyla çıktıklarını ve asıl sürecin şimdi başladığını belirten Erdoğan, şöyle devam etti "AB yolunda hiç kimse bize hiçbir şeyi empoze edemez. Dimdik ayakta durmaya devam edeceğiz. Başarımızı gölgelemek isteyen bazı çevreler var, ama biz onlara kulak asmıyoruz. Bugüne kadar olduğu gibi gece gündüz çalışarak, sorumluluğumuzu yerine getirelim" 
Türkiye İşveren Sendikaları Konfederasyonu Genel Kurulu'na da katılan Erdoğan, "AB sürecindeki mücadeleyi salt devlet, salt hükümet yürütmeyecek. Hükümetlerin, devletin, sivil toplum örgütlerimizle akademisyenlerimizle, medyamızla el ele dayanışma içerisinde götüreceğimiz bir süreç olacak." şeklinde konuştu. 


</TEXT>
</DOC>
