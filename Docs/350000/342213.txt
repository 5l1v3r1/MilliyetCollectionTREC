<DOC>
<DOCNO> 342213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko44.html </URL>
<DATE> 2005/05/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Garanti'den ilk çeyrekte 150 milyon YTL net kar... 
</HEADLINE>
<TEXT>

     Garanti Bankası, bu yılın ilk 3 aylık döneminde 150.2 milyon YTL net kar elde etti. 
     Garanti Bankası’ndan yapılan açıklamaya göre, bankanın 2005’in ilk çeyreğinde vergi ve karşılıklar öncesi brüt karı, geçen yılın aynı dönemine göre yüzde 51 artarak 465.5 milyon YTL’ye yükseldi. 
     Yasal mevzuat ve uluslararası uygulamalar doğrultusunda kredi ve vergi karşılıkları dahil toplam 315.3 milyon YTL karşılık ayıran Garanti Bankası’nın vergi öncesi karı 201.4 milyon YTL, net karı 150.2 milyon YTL olarak gerçekleşti. 
     Bankanın aktif büyüklüğü 26.7 milyar YTL seviyesine ulaşırken, sermaye yeterlilik rasyosu yüzde 17.1’e yükseldi. Garanti’nin ilk çeyrekte toplam öz kaynakları da 3.3 milyar YTL seviyesinde gerçekleşti. 
     Garanti Bankası Genel Müdürü Ergun Özen, reel faizlerdeki düşüşle birlikte marjların daralmaya başlamasına rağmen bankanın marjlarını yükseltmeye devam ettiğini ve sürdürülebilir gelir kaynaklarını istikrarlı bir şekilde artırdığını belirtti. 
     Özen, bilanço içindeki payı 2003 yılında yüzde 30.7 olan nakdi kredilerin 2005’in ilk 3 ayı sonunda yüzde 42.7’ye ulaştığını, 2004 sonuna göre ise yüzde 8.6 yükselerek 11.4 milyar YTL düzeyinde gerçekleştiğini kaydetti. 
     Ergun Özen, bu dönemde YTL kredilerinin yüzde 11.4, yabancı para cinsinden kredilerin de dolar bazında yüzde 9 arttığını bildirdi. 
     
     "REEL SEKTÖRE 17.9 MİLYAR YTL DESTEK" 
     YTL kredi portföyünü tüketici ve KOBİ kredilerinin yanı sıra kredi kartlarına odaklanarak artırdıklarına işaret eden Özen, bu kredilerin toplam krediler içindeki payının yüzde 42.3’e ulaştığını, nakdi ve gayri nakdi krediler aracılığıyla reel ekonomiye verdikleri desteğin 31 Mart 2005 itibariyle 17.9 milyar YTL’ye ulaştığını bildirdi. 
     Ergun Özen, dezenflasyonist süreci en iyi yöneten bankaların başında geldiklerini, çok önceden uyum hazırlıklarını tamamladıklarını ve bunun karşılığında karlılığı sağlıklı ve sürekli bir şekilde artırmayı başardıklarını vurgulayarak, "Reel bankacılık, sürdürülebilir gelir kaynakları ve operasyonel verimliliğe odaklı stratejiler sonucunda, Garanti’nin olağan bankacılık gelirleri, yılın ilk çeyreğinde bir önceki yılın aynı dönemine göre yüzde 27.9 artarak 682.7 milyon YTL’ye ulaştı" dedi. 
     Özen, Garanti’nin yurt içindeki toplam şube sayısının Mart itibariyle 394’e yükseldiğini ve 2 yıl sonra 500 şubeyle hizmet vermeyi hedeflediklerini kaydetti. 
     Müşterilerin Garanti’ye duyduğu güvenin bir ifadesi olan mevduatların yılın ilk 3 ayında 17.6 milyar YTL’ye ulaştığını, mevduatın bilanço içindeki payının yüzde 66’ya yükseldiğini belirten Özen, vadesiz mevduatın toplam mevduat içindeki payının yüzde 28.1 düzeyinde gerçekleştiğini bildirdi. 
     
</TEXT>
</DOC>
