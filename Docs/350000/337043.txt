<DOC>
<DOCNO> 337043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy23.html </URL>
<DATE> 2005/04/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan'a Onursal Yönetim Master Diploması verildi 
</HEADLINE>
<TEXT>

     Başbakan Recep Tayyip Erdoğan, Türkiye'nin, demokrasisi, ekonomisi, üretimi ve eğitimiyle birlikte büyüme kararlılığında olduğunu belirterek, ''Ülkemiz, eğitim alanında dünyanın en büyükleri arasında yer almaya mecburdur'' dedi. 
     Başbakan Erdoğan'a, ''Bilgi toplumu olma ve AB yolunda izlediği başarılı politikalardan dolayı'' Avrupa Ekonomi Okulu'nun ''Master of Management'' Onursal Yönetim Master Diploması verildi. 
     Çırağan Sarayı'ndaki törende konuşan Erdoğan, 2,5 yıldır katıldığı sayısız etkinlikler içinde kendisini en çok heyecanlandıran faaliyetlerin başında eğitim kurumlarının açılışlarının geldiğini anlatarak, Türkiye'nin en batısından en doğusuna, en kuzeyinden en güneyine kadar eğitim kurumlarının her açılış töreninde farklı bir heyecan yaşadığını söyledi. 
     Başbakan Erdoğan, sözlerini şöyle sürdürdü 
     ''Eğitim geleceğin aydınlanmasıdır, gelecek ise nesillerin özgürleşmesidir. Türkiye, demokrasisi, ekonomisi, üretimi ve eğitimiyle birlikte büyüme kararlılığındadır. Büyüme ve kalkınma potansiyeliyle dünyanın en büyük ülkeleri arasında yer alan ülkemiz, eğitim alanında da dünyanın en büyükleri arasında yer almaya mecburdur. Türkiye, ilköğretimden üniversiteye kadar yaklaşık 18 milyon gencin eğitim sürecinde olduğu dünyanın en dinamik ülkelerinden biridir. 79 üniversitedeki öğretim üyesi ve elemanı sayısı 80 bindir. İlk defa bizim dönemimizde eğitim Türkiye'nin en büyük önceliği haline geldi. Bu da, hükümet olarak bizim gurur duyduğumuz başarılardan biridir.'' 
     
     BÜTÇEDE EN BÜYÜK PAY EĞİTİME 
     Erdoğan, son 3 yılın bütçesinde en büyük payın eğitime ayrıldığını hatırlatarak, cumhuriyet tarihinde ilk defa 2005 yılı bütçesinde TÜBİTAK'ın AR-GE faaliyetlerine 450 trilyon liralık kaynak ayrıldığını vurguladı. 
     Bu bütçenin bilim dünyasında büyük heyecan uyandırdığını dile getiren Başbakan Erdoğan, ne yazık ki bugüne kadar bu alanda atılmış bir adım bulunmadığını söyledi. 
     Hükümetleri döneminde öğrenci burslarının yüzde 100 artırıldığını, 2003 ve 2004 eğitim yıllarında 470 okul, 219 ek bina, 8 bin 93 derslik yapıldığını anlatan Erdoğan, ''Haydi Kızlar Okula'' kampanyasıyla da 150 bin dolayındaki kız çocuğunun eğitime kazandırıldığını bildirdi. 
     Erdoğan, bütün okulların hızla bilgi teknolojisiyle donatıldığını, bu yılın sonuna kadar internet ağının ulaşmadığı herhangi bir okulun kalmayacağını kaydederek, kendisine ''Onursal Yönetim Master Diploması'' veren Avrupa Ekonomi Okulu yöneticilerine teşekkür etti. 
     Başbakan Recep Tayyip Erdoğan, ayrıca Kavrakoğlu İşletme Enstitüsü ile Avrupa Ekonomi Okulu'nun işbirliğinde gerçekleştirilen ''Ortak MBA Yönetim Yüksek Lisansı'' programının çok değerli bir işbirliği modelini geliştireceğini ifade ederek, bu programın dünyada rekabetin en yoğun yaşandığı iş yönetimi alanında Türkiye'yi çeşitli ülkelere bilgi ihraç eder duruma getireceğini bildirdi. 
     Bunun gerçekleşmesinde en büyük onur payının Kavrakoğlu İşletme Enstitüsü'ne ait olduğunu belirten Erdoğan, ''İş yönetimi alanındaki bu işbirliğinin, başta komşu ülkeler olmak üzere diğer ülkeleri de kapsayacak şekilde genişletilmesini arzu ediyorum'' dedi. 
     
     ÖTEKİ KONUŞMALAR 
     Kavrakoğlu İşletme Enstitüsü Başkanı Prof. Dr. İbrahim Kavrakoğlu da, bugün protokolü yapılan işbirliğiyle 3 ana amacı gerçekleştirmeyi hedeflediklerini anlatarak, Türkiye'de ilk defa geliştirilen yaratıcı bilgilerin kitlesel geniş coğrafyaya ihraç edildiğini kaydetti. 
     Bu çalışmanın özünde ileri bilişim teknolojilerinin yattığını dile getiren Kavrakoğlu, şunları söyledi 
     ''Bilgi ihracı bilişim teknolojileri ile gerçekleşiyor. Dünya rekabet ortamı içinde. Küresel rekabet birçok ülkeyi etkisi altına alıyor. İşbirliği ve yönetim bilgileri bu ortamda önem kazanıyor. Hedefimiz, merkezimizin geliştirdiği özgün bilgiyi dünyaya tanıtmak, aynı zamanda Türk yöneticilere ve işadamlarına da yeni ve özgün bilgileri tanıtmaktır.'' Avrupa Ekonomi Okulu Rektörü Prof. Dr. Stefano D'Anna ise Kavrakoğlu İşletme Enstitüsü ile yaptıkları işbirliğinden duyduğu memnuniyeti dile getirdi. 
     D'Anna, Başbakan Erdoğan'ın liderliğinde Türkiye'nin çok kültürlü Avrupa toplumu üyesi olma yolunda kararlı davrandığını, kendilerinin de Türkiye'nin AB'ye alınmasını desteklediklerini ifade ederek, Türkiye'nin AB'ye girmesiyle tüm dünyaya dinler ve devletler arasında barış ve adalet dolu bir ilişkinin gösterilmiş olacağını bildirdi. 
     Konuşmaların ardından Başbakan Recep Tayyip Erdoğan'a ''Bilgi toplumu olma ve AB yolunda izlediği başarılı politikalardan'' dolayı Avrupa Ekonomi Okulu'nca ''Onursal Yönetim Master Diploması'' verildi. 
     Törende ayrıca, Kavrakoğlu İşletme Enstitüsü ve Avrupa Ekonomi Okulu'nun işbirliğiyle gerçekleştirilen ''Ortak MBA Yönetim Yüksek Lisans Programı''nın anlaşması imzalandı. 
     
</TEXT>
</DOC>
