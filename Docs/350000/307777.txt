<DOC>
<DOCNO> 307777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun40.html </URL>
<DATE> 2005/01/19/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Almanya'da kurban bayramı hazırlığı... 
</HEADLINE>
<TEXT>

     Alman besiciler, yarın kesilecek kurbanlıklar için hazırlıklarını tamamlayarak Türk müşterileri beklemeye başladılar. 
     Türklerin yoğun olarak yaşadığı Kuzey Ren Vestfalya eyaletindeki bazı Alman besici ve mezbaha sahipleri, Türklerin yaklaşık 2 hafta önce kurbanlıklar için sipariş verdiklerini, yarın Bayram namazından sonra mezbahalarda büyük bir telaş yaşanacağını söylediler. 
     Çiftliğinde koyun besleyen ve küçük yaşlardan bu yana diplomalı çobanlık yapan 30 yaşındaki Maik Dünow, bu yılki Kurban Bayramı'nda işlerinin geçen yıla göre daha kötü olduğunu belirterek, ''Türkler artık daha çok büyükbaş hayvanlara yöneldi. Her yıl 300 ila 400 kadar kesim yapardık. Bu sayı bu yıl yarı yarıya azaldı'' dedi. 
     Uzun yıllardan bu yana Türklere kurbanlık koyun sattığını ifade eden Dünow, yanında çalışan Türk arkadaşlarından Türkçe öğrendiğini ve Türkler ile çok iyi anlaştığını kaydetti. 
     Oberhausen kenti yakınlarında büyükbaş hayvancılığı yapan 52 yaşındaki Alman besici Ingried van Laak da 20 yıldan bu yana Türklere kurbanlık sattığını belirterek, sahip olduğu yaklaşık 300 hayvandan 105'ini Bayram'da keseceğini söyledi. Türkleri yakından tanıdığını ifade eden Laak, ''Her Kurban Bayramı'nda Türklerden bir şeyler öğreniyorum. Kurban edilecek hayvan kesilirken Kıble'ye çevriliyor. Eşim ve oğlum devamlı dışarda oldukları için işleri ben yürütüyorum'' dedi. 
     Kasap Veysel İnce ise Almanya'da yapılan kesimlerin gittikçe Hollanda ve Belçika'ya kaydığını belirterek, ''Almanya'da kurbanlık hayvan elektrikli şoka tabi tutuluyor. Bunu istemeyen vatandaşlar kurban kesiminin daha rahat olduğu diğer ülkelere gidiyor ve burada kesimlerini inançlarına göre yapabiliyorlar'' diye konuştu. 
     
</TEXT>
</DOC>
