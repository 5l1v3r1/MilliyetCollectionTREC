<DOC>
<DOCNO> 312107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur02.html </URL>
<DATE> 2005/02/03/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
"Sağlığımız nereye gidiyor" paneli yapıldı 
</HEADLINE>
<TEXT>

     İstanbul Tabip Odası Başkanı Gençay Gürsoy, ''Genel Sağlık Sigortası'nın bütçeden götüreceği parayı kamusal ağırlıklı sağlık sistemine yatırırsak bu meseleyi kökten çözmek mümkündür'' dedi. 
     Kartal Sağlık Platformu'nca, Hasan Ali Yücel Kültür Merkezi'nde, ''Sağlığımız, Çalışma Hayatımız, Emekliliğimiz Nereye Gidiyor '' konulu panel düzenlendi. 
     Panelde konuşan Gürsoy, Genel Sağlık Sigortası uygulamasının gündemde olduğunu belirterek, bu yılın ortalarında başlatılacağı açıklanan uygulamayı eleştirdi. 
     Gençay Gürsoy, şunları kaydetti 
     ''Herkes sigortalı olacak. Bir cins sağlık vergisi geliyor. Olayın aslı budur. Türkiye'de 20-25 milyon kişinin sağlık sigortası primini ödemesi mümkün değildir. Bu primleri devlet hangi bütçeyle ödeyecek. Bunun cevabı yok. Türkiye'de Genel Sağlık Sigortası'nın bütçeden götüreceği parayı kamusal ağırlıklı sağlık sistemine yatırırsak bu meseleyi kökten çözmek mümkündür. Türkiye'nin ekonomik durumu dikkate alındığı zaman bu çok daha ekonomiktir.'' DİSK Genel Sekreteri Musa Çam da Dünya Bankası'nın, emekli maaşlarının vergilendirilmesini ve aylık bağlama oranlarının mutlaka düşürülmesini talep ettiğini savundu. Çam, ''Hazırlanan yasal düzenlemelerin içine bunlar zaten girecek. Bu konuda uyanık olmamız gerekir'' dedi. 
     KESK Merkez Yürütme Kurulu Üyesi Sevgi Göyçe de tüm dünyada neo liberal politikaların uygulandığını ve kamusal hizmetlerin hızla özelleştirildiğini ifade etti. 
     Göyçe, toplumsal muhalefet, örgütlenme ve sendikal hareketlerdeki zayıflık sonucu, çalışanların aleyhine olan bazı yasaların çıkartılabildiğini kaydetti. 
     
</TEXT>
</DOC>
