<DOC>
<DOCNO> 341566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy32.html </URL>
<DATE> 2005/05/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Karaca Bunlar erotik değil hard porno 
</HEADLINE>
<TEXT>

     ANKARA Milliyet 

Radyo ve Televizyon Üst Kurulu RTÜK Başkanı Fatih Karaca, Playboy TV, Adult Channel, Exotica ve Rouge TV'nin Digitürk yayın buketinden çıkarılması kararını "Bunlar erotik değil, hard porno" diye savundu. Yayınların şiddet içeren porno görüntülerden oluştuğunu vurgulayan Karaca, "Haya ettiğim için anlatamıyorum" dedi. 
     Kurul hesaplarının incelendiği KİT Komisyonu toplantısına katılan Karaca, milletvekillerinin sorularını yanıtladı. Kararı duyunca şoke olduğunu kaydeden CHP Yozgat Milletvekili Emin Koç, "Başkanı tanıyorum. Fatih bey de mi bu zihniyette, yoksa bir yerden emir mi geldi" diye sordu. 
     RTÜK'e destek veren AKP Şanlıurfa Milletvekili Mahmut Kaplan ise "Ekranlar, Anadolu ekranı olmaktan çıktı. Aile yapısını bozacak yayınlar yapılıyordu" dedi. 
     Hiçbir yerden emir almadıklarını vurgulayan Karaca, "Sinema Türk" adlı kanalda saat 22.00'den sonra Yeşilçam'ın "et pazarını" andıran eski Türk porno filmlerinin yayımlanmasının şikayet edildiğini bildirdi. Erotizmle porno sınırına dikkat çeken Karaca, "Bu yayınların hepsi porno. İsteyen milletvekillerine verebiliriz. Çocuklarımızı gençlerimizi olumsuz etkileyecektir. Bunlar erotik içerikli olduğu için değil, hard porno içerikli olduğu için kapatıldı" diye konuştu. 
     Bu yayınlarda, üst kanal içinde her türlü reklam ve tanıtımın yapıldığını, çocukların rahatlıkla izlediğini kaydeden Karaca, "Şerefimle temin ederim, kimseden emir almadık" dedi. Karaca, laik cumhuriyete sahip çıkmanın gereği olarak da, bu yayınlara karşı çıkmak gerektiğini söyledi. Karaca, kapatılan kanalların ise yabancı yayın olarak bildirilmesi nedeniyle hemen karar alabildiklerini kaydetti. Konunun özgürlüklere müdahale ya da sansür gibi değerlendirilmesine karşı çıkan Karaca, "Dışarıdan erotik gibi gösterilse de bunların dördü de pornodur" dedi. 
     
</TEXT>
</DOC>
