<DOC>
<DOCNO> 343114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas03.html </URL>
<DATE> 2005/05/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tom Cruise, Katie Holmes'un ailesiyle tanışacak 
</HEADLINE>
<TEXT>

     Ünlü aktör Tom Cruise, 26 yaşındaki kız arkadaşı aktris Katie Holmes'un ailesiyle tanışmak üzere Ohio'ya gitmeye hazırlanıyor. Star Magazine'in internet sitesindeki habere göre, adeta yıldırım aşkına tutulan 42 yaşındaki ünlü aktör, iki haftadır birlikte görüldüğü Holmes'un ailesine telefon açarak kendileriyle tanışmak istediğini söyledi. Ailenin tanınmış aktörün bu isteğine içtenlikle olumlu yanıt verdikleri, Holmes ile Cruise'un birkaç gün içerisinde aktörün özel uçağıyla Ohio'ya gidecekleri belirtildi. Holmes ailesinin bu özel gün için çok heyecanlı olduğu, Tom Cruise gibi ünlü bir aktörle tanışacak olmanın mutluluğunu yaşadıkları ifade edildi. 
     Çift, önceki gün Santa Barbara kentinde katıldıkları bir davette de basının ilgi odağı oldu. 
     
</TEXT>
</DOC>
