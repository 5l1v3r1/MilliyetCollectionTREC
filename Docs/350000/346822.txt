<DOC>
<DOCNO> 346822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/gun05.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir Yırcalı'ya ağlıyor 
</HEADLINE>
<TEXT>


2 dönem DP milletvekilliği yapan, 55 yıllık vergi rekortmeni işadamı Sırrı Yırcalı, Balıkesir'de toprağa verilecek 

HİLMİ DUYAR Balıkesir DHA 

Demokrat Parti lideri Adnan Menderes'le birlikte Yassıada'da yargılanıp 3 yıl cezaevinde kalan, 55 yıldır vergi rekortmeni olan eski milletvekili, ünlü işadamı Sırrı Yırcalı 86 , bir hafta önce gribal enfeksiyon tanısıyla getirildiği İstanbul Amerikan Hastanesi'nde dün yaşamını yitirdi. 
İşadamı Yırcalı'nın kesin ölüm nedeni ise açıklanmadı. 
2 çocuk, 4 torun sahibi işadamının ölümü, çok sevildiği memleketi Balıkesir'de üzüntü yarattı. 
Yırcalı'nın cenazesi, yarın Balıkesir'de Başçeşme Mezarlığı'ndaki aile kabristanında toprağa verilecek. 

1919'da doğdu 
Milli Mücadele yıllarında vatanın kurtuluşu için Alaca Mescit Camii'nde direniş meşalesini yakan, silahlı mücadele kararı alan 41 bayrak adamdan biri olan Yırcalızade Şükrü Efendi'nin en küçük oğlu Yırcalı, 10 Eylül 1919'da dünyaya geldi. 
İstanbul Hukuk Fakültesi'ni bitiren Yırcalı, 1954-60 yıllarında, Demokrat Parti'den DP 2 dönem Balıkesir milletvekilliği yaptı. 
1960 ihtilalinden sonra, Yassıada'da dönemin DP lideri ve Başbakanı Adnan Menderes ile birlikte yargılandı. 3 yıl hapis yattıktan sonra beraat etti. 
Fabrikatörlük ve madencilik yapan Yırcalı, ülke ekonomisine de büyük katkılar sağladı, iyilikseverliği ve yaptığı yardımlarla tanındı. 


</TEXT>
</DOC>
