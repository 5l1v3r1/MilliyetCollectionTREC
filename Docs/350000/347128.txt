<DOC>
<DOCNO> 347128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun45.html </URL>
<DATE> 2005/05/30/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Pakistan'da camide patlama 4 ölü 
</HEADLINE>
<TEXT>

     Pakistan'ın Karaçi kentinde bir Şii camisinde meydana gelen patlamada ölenlerin sayısının 4 olduğu, 10'dan fazla kişinin de yaralandığı bildirildi. 
     İntihar saldırısından şüphelenen polis, ölenlerden 3'ünün saldırganlar olduğunu belirtti. 
     Medinetül İlm İmambargah camisindeki patlamanın, akşam namazı sırasında meydana geldiği belirtildi. 
     Bir polis yetkilisi, 3 şüpheli kişinin, caminin dışında görev yapan polise ateş açması sonucu çıkan çatışmada, bir polisin ve 2 saldırganın öldüğünü kaydetti. 
     Yetkili, camiye girmeyi başaran saldırganlardan birinin, gövdesine sarılı bombaları patlatmayı başardığını belirtti. 
     Karaçi'deki patlamayla ilgili ilk haberlerde bir kişinin öldüğü bildirilmişti. 
     
</TEXT>
</DOC>
