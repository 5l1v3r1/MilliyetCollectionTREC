<DOC>
<DOCNO> 321515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy12.html </URL>
<DATE> 2005/03/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li Amber 'Seka namusumuzdur' diyenler uygulamaya son versin 
</HEADLINE>
<TEXT>

     CHP Hatay Milletvekili Züheyir Amber, özelleştirme adı altında Türkiye'yi sanayisizleştirme girişimlerinin bu kez SEKA ile gündeme geldiğini bildirerek, '' SEKA namusumuzdur diye söz verenleri bir kez daha bu anlamsız uygulamaya son vermeye çağırıyoruz'' dedi. 
     Amber, partisine mensup Diyarbakır Milletvekili Muhsin Koçyiğit ve Mersin Milletvekili Hüseyin Özcan ile birlikte TBMM'de SEKA'nın kapatılması konusunda basın toplantısı düzenledi. 
     Amber, ithalat ve ihracatı rakamları karşılaştırıldığında Türkiye'nin kağıtta ithalatçı bir ülke olduğunun açıkça görüleceğini söyledi. SEKA İzmit işletmesinin kağıt üretimi yanında yıllardır özel sektöre bu sahadaki bilgi birikimlerini ve yetiştirdiği kalifiye insan gücü ile teknik destek verdiğini belirten Amber, şunları kaydetti 
     ''Bugün itibariyle fabrikada bulunan 4 kağıt-karton makinesinin modernizasyonu ve üretiminde kullanılan enerjinin ekonomikleştirilmesi için yapılacak toplam 5,8 milyon ABD Doları bir yatırımla, ki bu yatırım, Sayın Başbakan'a hazırlanan gerek Başbakanlık Yeni Bina, gerek Başbakanlık Merkez Bina, gerekse yaz aylarında çalışacağı İstanbul'daki Başbakanlık makamı odaları için harcanan yatırımdan çok daha azdır bütün kağıt-karton türlerinde, gerekli piyasa şartlarında fiyat ve kalite yönünden rekabet edebilecek bir üretim gerçekleştirebilecektir.'' 
     
     SEKA KONUSUNDA SAĞLIKLI DÜŞÜNMEK 
     SEKA kapatıldığında tüm Kocaeli halkının, 'fabrikaya'', SEKA'ya, sahip çıkıp, Türkiye'nin sanayisizleştirilmesini istemediklerini gösterdiğini belirten Amber, sözlerini şöyle tamamladı 
     ''Halkın bu yok etme politikalarına karşı çıkacağını, yok etme politikalarını sürdüren siyasilerin bilmesi ve görmesi gerekir. 
     Buradan SEKA'nın neden kalması gerektiğine dair birkaç örnek vermek gerekirse, 83 milyon dolarlık altyapısından dolayı, Türkiye'de kağıtçılığın üniversitesi olduğu için, Türkiye'de tek AR-GE'si olduğu için, iddia edildiği gibi çevre kirliliği yaratmadığı, aksine ilk arıtma tesisi olan kuruluş olduğu için ve 5 kez çevre ödülü aldığı için, Türkiye 'de fiyat dengelerini belirleyen unsur olduğu için, Cumhuriyet'in ilk fabrikası olduğu için ve istihdam açığının artmaması için diyebiliriz. 
     Bir kez daha SEKA namusumuzdur diye söz verenleri, yetim hakkını korumak için iktidar olduklarını ileri sürenleri, bu ülkenin gelişmesinden, bu ülkede emeği ile yaşayanların parya olmasını istemeyenleri SEKA konusunda sağlıklı düşünmeye, SEKA da gerekli yatırımları yapıp bu anlamsız uygulamaya son vermeye çağırıyorum.'' 
     
     İSTİFA KONUSU 
     Basın toplantısını CHP'den istifa etmek için düzenlediği yolunda haberleri hatırlatan Amber, ''Partinizin SEKA konusundaki tavrını ve CHP'den istifa edip etmeyeceğinizi açıklar mısınız '' sorusunu şöyle yanıtladı 
     'Uzun süredir SEKA konusunda çalışma yapıyorum ve bunları sizlerle paylaşıyorum. İstifa edeceğimle ilgili değerlendirmeler olsa olsa bir tahmindir. Öyle bir niyetim yok. Ancak süreç neyi gösterir bilemem. 
     SEKA konusunda ise Sayın Genel Başkan bir çalışma yaptı sanırım. Henüz açıklanmadığı için bir yorum yapamam. Bunlar benim şahsi görüşüm.'' 
     
</TEXT>
</DOC>
