<DOC>
<DOCNO> 311644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko02.html </URL>
<DATE> 2005/02/02/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Borsada gözler 28 binde 
</HEADLINE>
<TEXT>

     Dün yüzde 1.9’luk yükselişle 27 bin 849 seviyesine çıkan ve TL zirvesini 28 bin puana yaklaştıran borsada çıkış hareketi sürüyor. 
     Özellikle Çukurova Grubu’nun Yapı Kredi’yi Koç Finansal Hizmetler’e satışıyla moral bulan borsada yükselişin devam etmesi halinde ilk hedef 28 binde bulunuyor. 
     Dün 27 bin 850 puanın borsa için belirlenen ilk direnç olduğuna ve kapanışın da bu seviyeden gerçekleştiğine dikkat çeken uzmanlar, açılışta borsanın söz konusu seviyenin üzerini deneme ihtimalinin yüksek olduğunu belirtiyorlar. 
     Bu durumda hareketin yönünün 28 bin olacağına işaret edilirken, 28 bin üzerindeki hareket için ise işlemlere katılımın artması gerektiği kaydediliyor. 
     
     FED izlenecek 
     Dün Çukurova Grubu’ndan gelen açıklamalar paralelinde hareket eden borsada bugün ise ABD Merkez Bankası FED’in yapacağı toplantı beklenecek. 
     Toplantıdan çeyrek puanlık bir faiz artırım kararı çıkması beklenirken, daha yüksek oranlı bir artış gerçekleşmesi veya önümüzdeki dönemler için bunun olabileceğinin sinyalinin verilmesi halinde borsanın düşüşle tepki vereceği belirtiliyor. 
     
</TEXT>
</DOC>
