<DOC>
<DOCNO> 340273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur23.html </URL>
<DATE> 2005/05/06/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Muhasebeci, konsomatris sevgilisini öldürdü 
</HEADLINE>
<TEXT>

     M. Nuri ŞİRİN- Lütfi YIKAN DHA 

KAHRAMANMARAŞ’ta muhasebecilik yapan 32 yaşındaki Ali Kavak, birlikte yaşadığı konsomatris sevgilisi 32 yaşındaki Eşe Özkan'ı ve faiz karşılığı borç aldığı 55 yaşındaki İbrahim Doğan’ı öldürdü. 
     Bir muhasebe bürosunda çalışan evli ve 2 çocuk babası Ali Kavak, yaklaşık 1 yıl önce gittiği Ayışığı Gazinosu’nda tanıştığı Eşe Özkan’a aşık oldu. İddiaya göre Eşe Özkan'la yaşamaya başlayan Ali Kavak, sevgilisinin lüks ihtiyaçlarını karşılamakta zorlanmaya başladı. Kavak, bunun için tefeci olduğu ileri sürülen İbrahim Doğan’dan faiz karşılığı para almaya başladı. Borç batağına saplanan Kavak, gece saat 00.30 sıralarında 31 yaşındaki Yakup Nedirli yönetimindeki 46 T 0667 plakalı taksiye binerek Pınarbaşı Mahallesi’nde İbrahim Doğan ile buluştu. Doğan’ı da taksiye alarak konuşan Ali Kavak, para yüzünden tartışmaya başladı. Tartışmanın büyümesi üzerine Kavak üzerinde taşıdığı ruhsatsız tabancayı çekerek taksi içinde Doğan’a ateş etti. Kavak, ölümle tehdit ettiği taksiciden kendisini Eğlence Sitesi’ne götürmesini istedi. Kavak, yolda öldüğünü anladığı İbrahim Doğan’ın cesedini Gazinolar Caddesi’nde yol kenarına attı. 
     
     SEVGİLİSİNİ ÖLDÜRDÜ 

     Ayışığı Gazinosu önünde taksiden inen ve taksiciyi kendisini beklemesi için tehdit eden Ali Kavak içeri girdi. Sevgilisi Eşe Özkan’ı bir müşterisinin masasında otururken gören Kavak yanına gitti. Kavak, Ben senin yüzünden tefecinin kucağına düştüm. Benim hayatımı kararttınö diye bağırdıktan sonra tabancasını çekerek art arda ateş etti. Çeşitli yerlerine kurşun isabet eden Eşe Özkan olay yerinde can verdi. 
     Gazinoda büyük kargaşaya yol açan Ali Kavak, kaçmak isterken polis tarafından yakalandı. Eşe Özkan’ı öldürmek suçundan gözaltına alınan Ali Kavak, sorgusunda olay yerine gelmeden önce de borç aldığı tefeci İbrahim Doğan’ı takside öldürüp cesedini yol kenarına attığını itiraf etti. Polis, Doğan'ın cesedini de bulup Kahramanmaraş Devlet Hastanesi morguna götürdü. 
     Bu arada olayla ilgili olarak gözaltına alınan taksici Yakup Nadirli ifadesi alındıktan sonra serbest bırakıldı. 
     

     
</TEXT>
</DOC>
