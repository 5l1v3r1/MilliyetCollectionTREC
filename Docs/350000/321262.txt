<DOC>
<DOCNO> 321262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy10.html </URL>
<DATE> 2005/03/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Niyazi Kahveci, ANAP Genel Başkanlığı'na aday... 
</HEADLINE>
<TEXT>

     ANAP genel başkanlığına adaylığını açıklayan Niyazi Kahveci, ''yarım kalmış bir maçı tamamlamak üzere yola çıktıklarını'' belirterek, ''Partimizi kesinlikle dirilteceğim'' dedi. 
     Kahveci, genel başkan adaylığını açıklamak üzere geldiği ANAP Genel Merkezi'ne, davul zurna eşliğinde ve partililerin ''Kahveci gelecek, yüzler gülecek'', ''Başbakan Kahveci'' şeklindeki sloganları arasında girdi. 
     Partililerle tek tek tokalaşan Kahveci, burada yaptığı konuşmada, yarım kalmış bir maçı tamamlamak üzere yola çıktıklarını ifade ederek, ''Bugün, 1983 yılında rahmetli Özal'ın liderliğinde başlayan Türkiye Cumhuriyeti'nin kalkınma maçının Kahveci usulüyle oynanmaya başladığı andır'' diye konuştu. 
     ''Hazırcı değil, inşaatçı'' olduklarını belirten Kahveci, Mevlana'nın ''Nerede yokluk varsa orası Tanrı tezgahıdır'' sözlerini anımsatarak, ''İşte en yokluk halinde biz, ANAP'taki bu kutsal göreve talibiz. Ben, Kahveci kimyası ve genleri, Özal fiziği bileşimi Niyazi Kahveci'yi sunuyorum'' dedi. 
     Partinin tarihinde görülmemiş şekilde, siciline ve kalitesine bakmadan tamamen geleneksel bakış açısıyla ''boşta gezen bütün meşhurlara'' partinin genel başkanlık makamının arz edildiğini, onların da bunu reddettiğini savunan Kahveci, şöyle devam etti 
     ''Partimizi diriltecek birinin çıkmayacağını görüyorum. Ortalıkta dolaşan kerameti kendinden menkul liderler, kendi kendini mehdi eden liderler, plaj liderleri, sürekli 'aradığınız kişiye şu an ulaşılamıyor' sinyali veren dijital liderlerin eğitim ve vizyon düzeylerini çok iyi biliyorum. Geçmişte ne yaptılar ki şimdi ne yapacaklar Kimse partimi kendi malı gibi göremez. Bütün bunlara 'dur' demek için aday oldum.'' 
     
     ''MİLLETİN MAKUS TALİHİNİ DEĞİŞTİRECEĞİZ'' 

     Kendini desteklemeye gelenleri para ile getirmediğini belirten Kahveci, ''Bunlar bütün Türkiye'nin numunesidir. Görünmekte olan Kahveci hareketinin numunesidir'' dedi. 
     ''Partimizi kesinlikle dirilteceğim'' diyen Kahveci, partisini ilk seçimde parlamentoya sokacağını, hatta seçimden önce koalisyon ortağı olabileceklerini söyledi. 
     Kahveci, ''1983'teki ANAP'ın tek parti iktidarının tadı, milletin damağında durduğu için'' halkın bu hükümeti tek başına iktidara getirdiğini savunarak, ''Hükümetin orijinal ve radikal bir projesi yoktu. İki yıl geçti kaliteleri belli oldu. İki yıl daha geçse hiçbir şey yapamayacaklar'' diye konuştu. 
     ''3-5 milletvekili alarak Hazine'den para alıp karşınıza çıkmadım. Biz milletin makus talihini değiştirmek için yola çıktık'' diyen Kahveci, kimseyle kavgaları ve dargınlıkları olmadığını, aradıkları kriterin ise ''dürüstlük'' olduğunu anlattı. Türkiye'deki partilerin finans kaynağının ''belediye, bakanlık ve batık banka paraları'' olduğunu savunan Kahveci, kaynaklarının ''kendileri ve halk'' olduğunu söyledi. 
     KKTC'yi kimsenin AB'ye para karşılığında satamayacağını kaydeden Kahveci, ''Kıbrıs kanla alınmıştır ve ancak kanla gider'' diye konuştu. 
     ''Bütün unsurlarıyla Atatürk'ün tanımladığı Türk milliyetçisiyiz'' diyen Kahveci, hedeflerini, ''Türkiye'nin ekonomik hacminin büyütülmesi'', ''yolsuzlukların sona erdirilmesi'' ve ''devlet kurumlarının millete insan gibi hizmet verir hale getirilmesi'' olarak sıraladı. 
     Kahveci, ''Bütün parti liderlerini toplasanız, bir Niyazi Kahveci etmez'' diyerek, ''kendilerini düşman bilen yılanların başını ezeceklerini'' ifade etti. 
     ANAP'ın olağanüstü kongre tarihi, önümüzdeki günlerde Merkez Karar Yönetim Kurulu toplantısında belirlenecek. 
     
</TEXT>
</DOC>
