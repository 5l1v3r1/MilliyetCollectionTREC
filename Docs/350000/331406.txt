<DOC>
<DOCNO> 331406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko02.html </URL>
<DATE> 2005/04/08/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
SPK kararları... Köytür'ün iflası kararlaştırıldı 
</HEADLINE>
<TEXT>

     Köytür Entegre Tavukçuluk Sanayi ve Ticaret A.Ş'nin mahkemece bir yıl ertelenen iflası, yeni kararla tekrar açılıyor. 
     SPK Bülteni'ne göre, Ankara 3. Asliye Ticaret Mahkemesi 18 Mart tarihi itibariyle iflasın açılması kararı ihdas etti. Tekstil Bankası A.Ş'nin ödenmiş sermayesinin, 20.2 milyon YTL'lik kısmı nakden, 2.3 milyon YTL'lik kısmı özkaynak kalemlerinin enflasyona göre düzeltilmesinden kaynaklanan farklardan karşılanmak üzere 122.5 milyon YTL'den 145 milyon YTL'ye artırılması nedeniyle ihraç edilecek hisse senetlerinin Kurul kaydına alınması talebi olumlu karşılandı. 
     Ege Profil Ticaret ve Sanayi A.Ş'nin, kayıtlı sermaye tavanının 6 milyon 54 bin 59 YTL'den 40 milyon YTL'ye yükseltilmesi ve YTL'ye uyum nedeniyle şirket esas sözleşmesinin 6'ncı maddesinin değiştirilmesini ve esas sözleşmeye geçici madde ilave edilmesini içeren tadil metninin onaylanması talebi, şirket esas sözleşmesine konulan geçici maddeye ''Hisse senetlerinin değişim işlemleri, sermaye piyasası araçlarının kaydileştirilmesinin uygulamaya konulmasını takiben ilgili düzenlemeler çerçevesinde Yönetim Kurulu tarafından başlatılacaktır'' ifadesinin eklenmesi koşuluyla olumlu karşılanmasına karar verildi. 
     Türk Tuborg Bira ve Malt Sanayii A.Ş'nin kayıtlı sermaye tavanının 50 milyon YTL'den 200 milyon YTL'ye artırılacak olması ve 5083 ile 5274 sayılı Kanunlara uyum kapsamında esas sözleşmesinin 6. maddesinin tadili için kuruldan uygun görüş verilmesi talebi, kaydi sisteme geçiş ve mevcut hisse senetlerinin YTL cinsinden düzenlenen hisse senetleriyle değiştirilmesi amacıyla şirket esas sözleşmesine geçici bir madde eklenmesi gerektiği konusunda şirkete bilgi verilmesi suretiyle olumlu karşılanmasını kararlaştırdı. 
     Borusan Mannesmann Boru Sanayi ve Ticaret A.Ş'nin talebine, I. tertip hisse senedi sahiplerine yapılacak kar payı dağıtımının 5 numaralı yeni pay alma kuponu, II., III., IV., V ve VI. tertip hisse senedi sahiplerine yapılacak kar payı dağıtımının ise 2004 yılı kar payı kuponu karşılığında yapılacağı ve II., III., IV., V ve VI. tertip üzerindeki 5 numaralı yeni pay alma kuponlarının iptal edileceği hususunda kar payı dağıtımına ilişkin duyuru metni ile şirket ortaklarının ayrıntılı olarak bilgilendirilmesi gerektiğinin şirkete bildirilmesi suretiyle olumlu görüş verilmesine karar verildi. 
     
     ELBETON'A UYARI 
     Elbeton Elazığ Beton Sanayi A.Ş'nin, Sermaye Piyasası Mevzuatı'ndan kaynaklanan yükümlülüklerine ilişkin inceleme ve değerlendirmeler çerçevesinde YTL'ye uyum için, daha önce bastırılmamış hisse senetlerinin planlanan sermaye artırımı nedeniyle ihraç edilecek hisse senetleri ile birlikte bastırılması ve ortaklara dağıtılması, esas sözleşme değişikliği için kuruldan izin alması, değişikliklerin genel kurulda görüşülmesi yönünde son kez uyarıldı. 
     Şirket'in bağımsız denetimden geçmiş 2002 ve 2003 yılı maliyetli mali tabloları ile 2003 yılı enflasyona göre düzeltilmiş mali tablolarının, Şirket'in 2004 yılına ilişkin yapılacak genel kurul toplantısında 2004 yılı mali tabloları ile birlikte ortakların onayına sunulması ve ilgili genel kurul evraklarının kurula iletilmesi kararlaştırıldı. 
     
     VAKIFBANK'A VOBAŞ YETKİSİ... 
     Türkiye Vakıflar Bankası T.A.O'nun VOBAŞ bünyesindeki piyasalarda işlem yapmak üzere türev araçların alım satımına aracılık yetki belgesi başvurusu uygun bulundu. 
     Başkent Menkul Değerler A.Ş'nin fon faaliyetlerinde gerekli özen, dikkat ve basiretin gösterilmesi hususlarında uyarılmasına karar verildi. 
     Amsterdam merkezli ABN AMRO Bank N.V'nin İstanbul Şubesi'nin kurucusu olduğu B Tipi Tahvil ve Bono Fonu, B Tipi APS Tekstil Özel Değişken Fonu, Alarko A Tipi Özel Fon, A Tipi Değişken Fon ve B Tipi Değişken Fon'un Türk Ekonomi Bankası A.Ş'ye devredilmesi ve unvanlarının sırasıyla Türk Ekonomi Bankası A.Ş. Varlık Yönetimi Hizmeti B Tipi Tahvil ve Bono Fonu, Türk Ekonomi Bankası A.Ş. B Tipi APS Tekstil Özel Değişken Fonu, Türk Ekonomi Bankası A.Ş. Alarko A Tipi Özel Fon, Türk Ekonomi Bankası A.Ş. Varlık Yönetimi Hizmeti A Tipi Değişken Fon, Türk Ekonomi Bankası A.Ş. Varlık Yönetimi Hizmeti B Tipi Değişken Fon olarak değiştirilmesi nedeniyle fon içtüzüklerinin tadil edilmesi talebi olumlu karşılandı. 
     Fonların kurucusunun değiştirilmesi nedeniyle yapılacak olan ilanın tarihi ile yeni hususların yürürlüğe giriş tarihi arasında kalan 30 günlük en az süre zarfında fonların katılma belgelerinin alım satımına aracılık eden Türk Ekonomi Bankası A.Ş. tarafından yeni katılma belgesi satışına devam edilebilmesine izin verilmesine karar verildi. 
     Atlas Menkul Kıymetler Yatırım Ortaklığı A.Ş'nde yaptıkları işlemleri nedeniyle Galip ÖZTÜRK tarafından Kurula iletilen çağrıdan muafiyet talebinin kabul edilmeyerek anılan şahsa çağrı yükümlülüğü getirilmesine, Avrasya Menkul Kıymetler Yatırım Ortaklığı A.Ş'nde yaptığı işlemleri nedeniyle Galip ÖZTÜRK tarafından kurula iletilen çağrıdan muafiyet talebinin kabul edilmeyerek anılan şahsa çağrı yükümlülüğü getirilmesine karar verildi. 
     Lotus Gayrimenkul Değerleme Ve Danışmanlık A.Ş. değerleme hizmeti vermek üzere Kurul'ca listeye alındı. 
     
</TEXT>
</DOC>
