<DOC>
<DOCNO> 300588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy10.html </URL>
<DATE> 2004/12/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sosyal güvenlikte "tek çatı" hazırlığı... 
</HEADLINE>
<TEXT>

     Sosyal güvenlik kurumlarının tek çatı altında toplanmasını öngören yasa taslağı hazırlandı. 
     Çalışma ve Sosyal Güvenlik Bakanlığı'nca hazırlanan ve görüş alınmak üzere sosyal taraflara gönderilen taslağa göre, SSK, Bağ-Kur ve Emekli Sandığı kaldırılarak, ''Sosyal Güvenlik Kurumu'' oluşturulacak. ''Sosyal Güvenlik Kurumu''nun kısa adı ''SGK'' olacak. 
     Kaldırılan sosyal güvenlik kurumlarının her türlü menkul ve gayrimenkul mal varlıkları, alacakları, borçları, iştirakleri, bütçe gelirleri ve tüm ödenekleri, SGK'ya devredilecek. 
     ''Emeklilik Sigortası Genel Müdürlüğü'', ''Genel Sağlık Sigortası Genel Müdürlüğü'' ve ''Primsiz Ödemeler Genel Müdürlüğü'', kurumun ana hizmet birimlerini oluşturacak. 
     Kurum, ''genel kurul'', ''yönetim kurulu'' ve ''başkanlık'' organlarından oluşacak. Genel kurul, her yıl Mayıs ayında toplanacak. 
     Genel kurul tarafından alınan kararların ve önerilerin uygulanmasını izlemek, sosyal güvenlik politikaları ve uygulamaları konusunda Çalışma ve Sosyal Güvenlik Bakanlığı'na görüş bildirmek amacıyla ''danışma kurulu'' oluşturulacak. ''Yönetim kurulu'' ve ''danışma kurulu'' seçimleri, üç yılda bir yapılacak. 
     Yönetim kurulunun, ''Sosyal Güvenlik Kurumu Başkanı'' ile Çalışma ve Sosyal Güvenlik Bakanlığı, Maliye Bakanlığı ve Sağlık Bakanlığı'nı temsilen, ilgili bakanların önerisi üzerine müşterek kararname ile atanacak birer kişi Hazine Müsteşarlığı'nı temsilen, ilgili bakanın önerisi üzerine müşterek kararname ile atanan bir kişi ile ''Emeklilik Sigortaları'', ''Genel Sağlık Sigortası'', ''Primsiz Ödemeler'' genel müdürleri, genel kurulca seçilecek işçi, işveren, memur temsilcileri ile kendi hesabına çalışanların birer temsilcisi ve yine genel kurulca seçilecek ''Emeklilik Sigortası Genel Müdürlüğü''nden gelir ve aylık alanların bir temsilcisinden olmak üzere, toplam 13 üyesi bulunacak. 
     Yönetim Kurulu Başkanı ile ''Emeklilik Sigortaları Genel Müdürü'', ''Genel Sağlık Sigortası Genel Müdürü'' ve ''Primsiz Ödemeler Genel Müdürü'' dışındakilerin görev süresi 3 yıl olacak. 
     Kurum başkanı, yönetim kurulu başkanlığını yürütecek. Yönetim kurulu, ayda en az 2 defa ve en az 9 üye ile toplanacak. Yönetim kurulunda karar yeter sayısı 7 olacak. 
     Kurumun görevleri arasında, ''Emeklilik Sigortası Genel Müdürlüğü'' ile ''Genel Sağlık Sigortası Genel Müdürlüğü'' fonlarının üçer aylık ve yıllık performanslarını izlemek görüş ve önerilerini iletmek de yer alıyor. 
     
     GAYRİMENKULLER SATILACAK 
     Taslağa göre kurum, yürütmekle görevlendirildiği hizmetler ve bu amaçla gerekli olan idari hizmetlerde kullanmak dışında gayrimenkul edinemeyecek ve kiralayamayacak. Bağışlar dışında, prim alacaklarının tahsili amacıyla edinilmek zorunda kalınan gayrimenkuller ise bunların kurum adına tapuda tescilinden itibaren en geç bir yıl içinde satılacak. Satılamayan gayrimenkuller, her yıl en az iki kez olmak üzere, yeniden satışa çıkarılacak. 
     Kuruma devrolunan gayrimenkuller ve iştiraklerden, kurumun hizmet ihtiyacı dışında kalanlar, en geç bir yıl içinde, rayiç bedeli üzerinden satılacak. Bu süre içinde satılamayan gayrimenkul ve iştirakler ise rayiç bedelleri Hazine'ce karşılanmak üzere, Milli Emlak Genel Müdürlüğü'ne ve Özelleştirme İdaresi Başkanlığı'na devrolunacak. 
     
</TEXT>
</DOC>
