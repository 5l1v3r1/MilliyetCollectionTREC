<DOC>
<DOCNO> 305417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko15.html </URL>
<DATE> 2005/01/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kurbanlık deve taksitle... 
</HEADLINE>
<TEXT>

     Kurban Bayramı'na sayılı günler kala hayvan pazarlarının sayısı giderek artarken, Konya'da kurbanlık develer de satışa sunuldu. 
     Edinilen bilgiye göre, yaklaşan Kurban Bayramı nedeniyle besiciler hayvanlarını satabilme, vatandaşlar da bütçelerine uygun kurbanlık bulabilme telaşı yaşamaya başladı. Hayvancılığın önemli merkezlerinden olan Konya'da kurulan pazarlarda, besicilerle pazarlığa giren vatandaşlar, beğendiği kurbanlık için kaparo verirken, bazıları ise bayrama birkaç gün kala almayı planlıyor. 
     Kurulan pazarlarda koyun, keçi ve sığırlar kadar, develer de tüketicilere sunuluyor. Konya'da Selet Entegre Et ve Süt Ürünleri Sanayi Ticaret A.Ş tarafından satışa sunulan develerin canlı ağırlığı, 600-700 kilogram arasında değişiyor. 
     Şirketin İşletme Müdürü Sıtkı Erben, 1'i dişi toplam 8 devenin ağırlıklarına göre 2 bin 500 ile 3 bin YTL arasında satışa sunulduğunu söyledi. 
     Kurbanlık almak için gelenlerin develerle yakından ilgilendiğini ancak, pahalı buldukları için henüz almadıklarını belirten Erben, ''Bir deve 7 ortakla kesilebilir. Bu durumda fazla bir maliyet ortaya çıkmıyor. Henüz bayrama 1 haftadan fazla süre var. O güne kadar satabileceğimizi düşünüyoruz'' dedi. 
     Erben, devenin yanı sıra en fazla ilgiyi yaklaşık 650 kilogram ağırlığa ulaşan tosunun gördüğünü ifade ederek, ''Orta büyükbaş hayvanlar da 1500 YTL'den başlıyor. Tosunu ise 3500 YTL'den satışa çıkardık. Tosundan sonra 600 kilograma yakın büyükbaş hayvanımızı ise 3 bin YTL'den satıyoruz'' diye konuştu. 
     Fiyatların yüksekliği nedeniyle ödeme sıkıntısının yaşanmaması için vatandaşlara bir kolaylık sağladıklarını vurgulayan Erben, kendilerinden kurbanlık alanlara kredi kartına 5 taksit uygulaması getirdiklerini söyledi. 
     5 taksitle 7 kişinin ortaklaşa aldığı bir deve için her bir ortak, 5 ay boyunca ayda yaklaşık 85 YTL ödeyecek. 
     
</TEXT>
</DOC>
