<DOC>
<DOCNO> 314903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo09.html </URL>
<DATE> 2005/02/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Konyaspor'da 5 haftadan sonra gelen galibiyet moralleri yükseltti 
</HEADLINE>
<TEXT>

     Konyaspor'da kendi sahasında 5 haftadan sonra gelen galibiyet, moralleri yükseltti. 
     Basın sözcüsü Bahattin Karapınar, uzun zamandır kendi sahalarında galip gelemediklerini, bu yüzden Samsunspor maçının ayrı bir önem taşıdığını söyledi. 
     Bu maçı kazanarak haftalardır oynadıkları iyi futbolu galibiyetle süslemeyi istediklerini dile getiren Karapınar, mutlak 3 puan parolası ile çıktıkları maçta 90 dakika boyunca etkili oynayan taraf olduklarını anlattı. 
     Son haftaların formda ve başarılı ekibi Samsunspor'u 3-0 ile geçmenin sevincini yaşadıklarını vurgulayan Karapınar, ''Kendi sahamızda 5 haftadan sonra gelen galibiyet, morallerimizi yükseltti. Maçtan önce 5 haftada 15 puan hedeflemiştik. İlk maçımızı ve 3 puanımızı aldık. Geriye 4 haftada 12 puan almak kaldı'' dedi. 
     Soğuk olmasına karşın taraftarın verdiği desteğin kendilerini mutlu ettiğini dile getiren Karapınar, önümüzdeki haftalarda daha fazla taraftarın maça gelmesini beklediklerini sözlerine ekledi. 
     
</TEXT>
</DOC>
