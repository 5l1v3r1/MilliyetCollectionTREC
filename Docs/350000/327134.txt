<DOC>
<DOCNO> 327134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur24.html </URL>
<DATE> 2005/03/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gazeteci döven Ümit Davala'ya 327,14 YTL ceza .. 
</HEADLINE>
<TEXT>

     Almanya'nın Werder Bremen takımında yer alan eski Galatasaraylı milli futbolcu Ümit Davala ve dayısı Muhittin Sekman'ın, ''görüntü almak ve röportaj yapmak isteyen 3 gazeteciyi dövdükleri'' iddiasıyla yargılandıkları dava sonuçlandı. Mahkeme, Ümit Davala'ya 327,14 YTL, dayısına ise 1470,81 YTL para cezası verdi. 
     18. Asliye Ceza Mahkemesi'ndeki duruşmaya sanıklar Ümit Davala, dayısı Muhittin Sekman ve eski futbolcu Metin Altınay ile Davala'dan şikayetçi olan muhabirler Serhan Şerman, Ünal Gümüştekin ve kameraman Ercan Akgün, katılmadı. 
     Davala'nın avukatı Ahmet Şahin, olaydan müvekkilinin zarar gördüğünü, futbolcunun bu yayınlar yüzünden Galatasaray Kulübü ile sözleşmesinin sona erdiğini belirtti. 
     Şahin, ''Sonuç olarak şu anda Werder Bremen Kulübü'nde yine bu yayınlar yüzünden sözleşmesi askıda beklemekte. Hatta bu nedenle Milli Takıma da çağrılmamıştır'' dedi. 
     Mahkeme, Davala'ya 327,14 YTL, dayısı Muhittin Sekman'a 1470,81 YTL para cezası verdi. 
     Ümit Davala ve Muhittin Sekman'ın sabıkasız geçmişi halleri ve suç işleme eğilimleri itibariyle ileride bir daha suç işlemeyeceklerini gözönünde bulunduran mahkeme, verilen para cezasını erteledi. 
     Mahkeme ayrıca, Ümit Davala'ya, gazetecilere hakaret ettiği için verdiği 1 ay hapis cezasını paraya çevirerek, cezanın ortadan kaldırılmasına karar verdi. 
     
     OLAY 

     İddiaya göre, Borsa Restoran'da, 5 Ekim 2002'de, yemek yerken görüntülenmek istemeyen Ümit Davala, dayısı Muhittin Sekman ve eski futbolcu Metin Altınay, Yeni TV kameramanı Ercan Akgün, İzmir TV muhabiri Ünal Gümüştekin ve kameramanı Gönen Güven ile restoranın içinde ve dışında kavga etmiş, olayı gören ve fotoğraf çeken Serhan Şarman da tartaklanmıştı. 
     Gazeteciler karakola gidip şikayetçi olurken, polis tarafından arandığını öğrenen Davala ile yanındakiler, ertesi gün teslim oldukları karakolda, ifadelerinin alınmasının ardından serbest bırakılmış, haklarında da dava açılmıştı. 
     
</TEXT>
</DOC>
