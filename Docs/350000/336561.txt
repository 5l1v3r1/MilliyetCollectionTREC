<DOC>
<DOCNO> 336561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/spo18.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyumu fena salladık 
</HEADLINE>
<TEXT>


Avrupa Halter Şampiyonası'nda fırtına gibi esen Erkek Milli Takımımız, Bulgaristan'da zirveye çıktı. Organizasyonun son gününde Bünyamin Sudaş, 2 gümüş, bir bronz madalya kazandı 


Bulgaristan'ın başkenti Sofya'da yapılan Avrupa Halter Şampiyonası'nda Erkek Milli Takımımız birincilik kürsüsüne çıkmayı başarırken, son gün madalya mücadelesi veren Bünyamin Sudaş, 105 kiloda ikinci oldu. 
Şampiyonada toplam 11 altın, 7 gümüş ve 3 bronz madalya kazanan Ay - Yıldızlı ekibimiz, 570 puanla ülke sıralamasında rakiplerini geride bıraktı. Organizasyonun ilk gününden itibaren mücadele ettiği her siklette madalyalara ambargo koyan millilerimiz, dün de Bünyamin Sudaş'la güldü. 105 kiloda mücadele eden Sudaş, koparmada 182.5 kilo ile üçüncü olurken, silkmede 227.5 kiloyla ikincilikte kaldı, toplamda da 410 kilo ile ikincilik kürsüsüne çıktı. 
Federasyon Başkanı Hasan Akkuş, kasım ayında Katar'da düzenlenecek Dünya Şampiyonası öncesi moral bulduklarını ifade ederek, "Büyük bir başarı elde ettik. Dünya Şampiyonası'nda da aynı başarıyı bekliyoruz" dedi. Şampiyonayı madalyasız kapayan bayanlarımıza da değinen Akkuş, "Başarısızlığın sebebi deneyimsizlikten kaynaklanıyor. Aslında biz sonucun böyle olacağını bekliyorduk. Çünkü genç bir kadroyla buraya geldik" diye konuştu. 



</TEXT>
</DOC>
