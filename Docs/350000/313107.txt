<DOC>
<DOCNO> 313107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun46.html </URL>
<DATE> 2005/02/07/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Hristofyas ''Ankara'nın Annan Planı'ndaki değişiklikleri kabul etmeli'' 
</HEADLINE>
<TEXT>

     Güney Kıbrıs Rum Yönetimi Meclis Başkanı Dimitris Hristofyas, ''Ankara'nın Annan Planı'ndaki özlü değişiklikleri kabul etmesi gerektiğini'' söyledi. 
     Hristofyas, ''Kıbrıs Rum tarafını bir inisiyatif üstlenmeye teşvik eden tarafların, Türkiye'nin, BM çözüm planının Annan Planı felsefesini değiştirmeden, yaşayabilir ve çalışabilir bir anlaşma haline getirecek, özlü değişiklikleri kabul edeceği bir diyaloga hazır olduğunu temin etmeleri gerektiğini'' kaydetti. 
     Rum haber ajansına göre, Londra'da yaşayan Kıbrıslı Rumların düzenlediği bir etkinlikte konuşan Hristofyas, ''şu an Ankara'nın çabalarının Kıbrıslı Türkler üzerindeki izolasyonların kaldırılmasına yönelik hareketlere ve 'Kıbrıs'ı da kapsayacak Ankara Anlaşması'nın, Türk çıkarlarına uygun olabilecek şekilde uyarlanmasının güvence altına alınmasına yoğunlaştığını' söyledi. 
     ''İnisiyatifimiz, yaşayabilir ve çalışabilir bir çözümle sonuçlanabilecek BM Annan planındaki değişikliklerle ilgili tutumumuzu ikna edici bir şekilde sunmayı hedef almalıdır'' diye konuşan Hristofyas, ''Kıbrıs Rum partilerinin, Annan Planı'nda Kıbrıslı Türklerin endişelerinin karşılandığı şekilde, Kıbrıslı Rumların endişelerinin de bir parça tatmin edilmesi için Kıbrıslı Türk partilerle düzenli ve yaratıcı temaslar geliştirmesi gerektiğini'' belirtti. 
     Hristofyas, Kıbrıs Rum tarafının, şu an diyalogun yeniden başlamasına yönelik ön koşuların oluşturulması için çabaladığını ve Ulusal Konseyi oluşturan partilerinin görüş alışverişinde bulunmaya başladığını kaydetti. 
     Dimitris Hristofyas, ''Ulusal Konsey toplantısında sunulan AKEL'in tutumunun, sunulan planın özünün değiştirilmeden, halkın çoğunluğunun BM planında özlü değişiklikler olmasını yönündeki isteğini yansıttığını'' ifade etti. 
     
     ''HAKEMLİK İSTEMİYORUZ'' 
     Rum siyasi partileri arasında, ''hakemliğin reddedilmesi, sıkı takvim olmaması ve Avrupa Birliği'nin çözüm bulunma çabalarında bir faktör olması'' gibi önemli hususlarda görüş birliği bulunduğuna işaret eden Hristofyas, ''Mümkün olduğunca en kısa sürede çözüm istiyoruz. Hakemlik sonucu ortaya çıkacak olan değil, mutabık kalınmış bir çözüm istiyoruz'' dedi. 
     Hristofyas, ''Annan Planı'nın şu anki şekliyle onaylanması için halkın önüne konulmaması konusunda uzlaşmaya varıldığını'' kaydetti. 
     
</TEXT>
</DOC>
