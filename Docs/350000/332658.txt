<DOC>
<DOCNO> 332658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur03.html </URL>
<DATE> 2005/04/12/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Sarhoş olmadığını kanıtlamaya çalıştı ama... 
</HEADLINE>
<TEXT>

     Reşit ÇELEBİOĞLU DHA 

      KİLİS'te arkadaşları ile içki içtikten sonra sarhoş olmadığını kanıtlamak için ata binen 55 yaşındaki Mustafa Güler, düşerek yaralandı. 
     Mustafa Güler, dün akşam saatlerinde, Çengel Su Deposu yakınında arkadaşlarıyla içki içmeye başladı. Sohbet sırasında kendisine sarhoş olduğunu söyleyen arkadaşlarına sinirlenen Güler, bunun doğru olmadığını kanıtlamak için atına bindi. At üzerinde de içmeyi sürdüren Güler, hayvanın sırtından düşerek başından yaralandı. Yerinden kalkamayan Mustafa Güler, kendisi gibi alkollü arkadaşları tarafından Kilis Devlet Hastanesi'ne götürüldü. Mustafa Güler'in tedavisi sürerken, olayla ilgili arkadaşlarının Esentepe Polis Karakolu'nda ifadeleri alındı. Soruşturma sürüyor. 
     
</TEXT>
</DOC>
