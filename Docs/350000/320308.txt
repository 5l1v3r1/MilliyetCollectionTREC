<DOC>
<DOCNO> 320308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun45.html </URL>
<DATE> 2005/03/03/ </DATE>
<TIME> 20.41 </TIME>
<AUTHOR>  </AUTHOR>
<HEADLINE>
Annan, Kongo'daki barışgücü askerlerini savundu 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Demokratik Kongo Cumhuriyeti'nde silahlı çatışmada 50'den fazla milisin öldürülmesi konusunda kongodaki BM barışgücü MONUC bünyesinde görev yapan Pakistan askerlerini savundu. 
     Pakistanlı askerlerin bir devriye görevi sırasında uğradıkları milis saldırısına karşılık verdiklerini belirten Annan, çatışmalarda kaç sivilin öldüğü konusunda elinde herhangi bir bilgi bulunmadığını, ancak ölenlerin çoğunun milis olduğunu kaydetti. Barışgücü askerlerinin bölgede kasıtlı bir güç gösterisinde bulunduğunu sanmadığını söyleyen Annan, çatışmanın meşru müdafaa olduğunu ve barış gücünün görevini etkili bir şekilde yerine getirme kararlılığından kaynaklandığını kaydetti. 
     Demokratik Kongo Cumhuriyeti'ndeki barış koruma operasyonunun zor ve karmaşık bir görev olduğuna dikkat çeken Annan, ülkede görev yapan barış gücü askerlerinin sayısal açıdan yetersizliğinden şikayet etti. 
     Kongo'daki durumun tamamen kontrolden çıkmasını önlemek için BM'nin bu ülke ve komşu ülke hükümetleriyle yakın çalışma içinde olduğunu ifade eden Annan, bir soru üzerine, silahlı milislerin özellikle Uganda, Ruanda ve Burundi sınırına yakın bölgelerde aktif olduğuna dikkat çekti. 
     Bu arada, BM binasında bir basın toplantısı düzenleyen BM barış koruma operasyonları bölümü yetkilileri, Demokratik Kongo Cumhuriyeti'nde meydana gelen çatışma hakkında ayrıntılı bilgi verirken, bu tür bir çatışmanın BM tarihinde bir ilki teşkil etmediğini söyledi. 
     Milislerin gerçekleştirdiği katliam, yağmalama ve tecavüzlere karşı sivil halkın güvenliğini sağlamaya çalışan MONUC'a bağlı bir Pakistan birliğinin milsilerin saldırısı üzerine kendisini savunduğunu ifade eden yetkililer, çatışmalarda 50'den fazla milisin öldüğünü, Pakistanlı iki barış koruma askerinin de ağır yaralandığını açıkladılar. 
     
</TEXT>
</DOC>
