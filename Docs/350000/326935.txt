<DOC>
<DOCNO> 326935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun01.html </URL>
<DATE> 2005/03/25/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
BBC Genel Müdürü, gazetecinin koluna dişlerini geçirmiş 
</HEADLINE>
<TEXT>

     LONDRA DHA 

      HAFTA içinde yaptığı bir duyuruyla binlerce çalışanını işten çıkaracağını açıklayan BBC'nin genel müdürü Mark Thompson'ın, bir gazetecinin koluna dişlerini geçirdiği ortaya çıktı. 
     Neredeyse bütün İngiliz basınında yer alan habere göre, Thompson ile ilgili bir araştırma yapmak isteyen haber programı sunucusu Jeremy Paxman, yıllar önce yaşanan bu olayın doğru olup olmadığını öğrenmek için, BBC'de çalışan 'kurban' Anthony Massey'e bir elektronik posta gönderdi. Massey de olayı doğrulayarak, 1988'deki olay sırasında, masasına gittiği Thompson'ın durup dururken kendisini kolundan ısırdığını söyledi. 
     
     LABRADORUN AĞZINDAN SOPA ÇEKER GİBİ KOLUMU KURTARDIM 
     Sabah toplantısının hemen ardından bir haber için görüşmek istediği Thompson'ın o sırada gazetede günlük falını okumakta olduğunu belirten Massey şunları söyledi "Daha bir kelime bile etmemiştim ki bir anda bana döndü, hırlamaya başladı ve sol kolumun üst tarafına dişlerini geçirdi. Gömleğin üzerinden iz bıraktı ancak kan çıkmadı. Çok acımıştı. Kolumu hemen geri çektim. Bir labrador köpeğinin ağzından sopayı kurtarır gibiydi." 
     
     'DOZU KAÇMIŞ BİR ŞAKAYDI' 
     Massey, aralarında hiçbir sorun yokken Thompson'ın bu hareketi yaptığını iddia ederken, BBC'den bir sözcü de "Dozu biraz kaçmış bir şakaydı. Aralarında bir tartışma geçmiş ve Mark da böyle bir şakayla gerginliği azaltmaya çalışmıştı" dedi. 
     Massey'in bu dönemde şikayette bulunmayı düşündüğü ancak sonradan vazgeçtiği belirtilirken, olayın anlatıldığı elektronik posta mesajının ise bu hafta bir şekilde basına sızdığı ifade edildi. 
     
</TEXT>
</DOC>
