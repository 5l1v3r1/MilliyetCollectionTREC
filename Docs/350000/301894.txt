<DOC>
<DOCNO> 301894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko46.html </URL>
<DATE> 2004/12/29/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Borsa yatırımcısı 2004 yılını kazançlı kapattı 
</HEADLINE>
<TEXT>

     Borsa yatırımcısı 2004 yılını kazançlı kapattı. 
     YTL'ye uyum çalışmalarına bağlı olarak Hisse Senetleri Piyasası'nda yarın ve Cuma günü işlem yapılmayacak olması nedeniyle İMKB, 2004 yılını erken tamamladı. 
     2003 yılını 18,625.02 puandan tamamlayan İMKB Ulusal-100 Endeksi, 2004 yılını 24,971.68 puandan kapadı. Endeksteki yıllık artış 6,346.66 puan ve ortalama yüzde 34.08'e ulaştı. 
     Yıl boyunca İMKB Ulusal-Mali Endeksi 9,893.01 puan artarak 35,487.78 puana, İMKB Ulusal-Sanayi Endeksi 4,586.24 puan artarak 20,885.47 puana ve İMKB Ulusal-Hizmetler Endeksi 3,991.10 puan artarak 13,914.12 puana yükseldi. 
     Böylece, mali grup hisseler 2004 yılında ortalama yüzde 38.65, sanayi grubu hisseler ortalama yüzde 28.14 ve hizmetler grubu hisseleri ortalama yüzde 40.22 oranında değer kazandı. 
     2004 yılı boyunca İMKB Bileşik Endeksi seans kapanışları itibariyle en yüksek değerine 24,971.68 puanla yılın son işlem günü olan bugün ulaşırken, en düşük değer olan 15,922.44 puan seviyesi ise 17 Mayıs günü görüldü. 
     Günlük işlem hacminde en yüksek değere ise AB Zirvesi'nde müzakere tarihinin alındığı 17 Aralık günü 2 katrilyon 106 trilyon 124 milyar lira ile ulaşılırken, en düşük işlem hacmi 203 trilyon 564 milyar lira ile 21 Haziran'da kaydedildi. 
     
</TEXT>
</DOC>
