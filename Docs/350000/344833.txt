<DOC>
<DOCNO> 344833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo06.html </URL>
<DATE> 2005/05/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
"Olimpiyat Stadı Salı günü itibariyle tamamen hazır hale gelecek" 
</HEADLINE>
<TEXT>

     İtalya’nın Milan ile İngiltere’nin Liverpool takımları arasında oynanacak Avrupa Şampiyonlar Ligi’nin 2004-2005 sezonu finaline 25 Mayıs Çarşamba günü ev sahipliği yapacak İstanbul Atatürk Olimpiyat Stadı’nda hazırlıklar son aşamaya geldi. 
     2005 Avrupa Şampiyonlar Ligi Proje Lideri Metin Kazancıoğlu, 
     hazırlıkların hemen hemen bittiğini, sadece süsleme ve diğer detaylarla uğraştıklarını, stadın her şeyiyle 24 Mayıs Salı günü hazır olacağını kaydetti. Metin Kazancıoğlu, 2005 Avrupa Şampiyonlar Ligi Proje Başdanışmanı Sami Çölgeçen ile birlikte medya mensuplarına stadı gezdirerek, yapılan çalışmalar hakkında bilgi verdi. Kazancıoğlu, daha sonra gazetecilere yaptığı açıklamada, "Bugün zarfında stat süslemesi yapılıyor. Çevrede bazı eksik kalan ağaçlandırma, peyzaj işleri yapılıyor. Süslemelerin ardından stat salı günü itibariyle tamamen hazır hale gelecek. Herhangi bir eksiğimiz yok" dedi. 
     
     GÜVENLİK ÖNLEMLERİ 
     Metin Kazancıoğlu, dev maçta alınacak güvenlik önlemleriyle ilgili bir soru üzerine de şunları kaydetti 
     "Güvenlik konusu tamamen İstanbul Emniyet Müdürlüğü’nün yetkisi ve sorumluluğundadır. Gerek UEFA, gerekse bizler kendileriyle devamlı işbirliği halindeyiz, toplantılar yaptık. Bu müsabaka için bir emniyet müdür yardımcısı tamamen yetkili olarak atanmıştır. Kendisi ve ekibi, daha önce kupadaki çeyrek final ve yarı final maçlarını izlediler. 
     Geçen sezonki finali seyrettiler. Bu konuda gerekli çalışmaları yaptılar. Herhangi bir sorun yaşayacağımızı zannetmiyorum." 
     
     TARAFTARLARA AYRI GÜZERGAHLAR 
     Finalist takım taraftarlarının stada ayrı ayrı güzergahlardan getirileceğini anlatan Kazancıoğlu, şöyle devam etti 
     "Finalist iki takımı ’güney’ ve ’kuzey’ takımı diye ayırdık. Daha önce Fenerbahçe ile Galatasaray arasında yapılan Türkiye Kupası finalindeki test maçında da uyguladığımız üzere Liverpool taraftarları kuzeydeki, Milan taraftarları da güneydeki yolu kullanacak. Sabiha Gökçen Havaalanı Liverpool, Atatürk Havalimanı Milan taraftarları için ayrıldı. Bu aşamada her iki havaalanı yetkileriyle, havaalanından sorumlu vali yardımcılarımızla devamlı toplantılar ve bilgi alışverişi yaparak, taraftarların gelişleriyle ilgili konular çözümlenmiştir." 
     
     TARAFTARLARIN GELİŞİ- 
     Metin Kazancıoğlu, maç günü her iki havaalanına da saat 06.00’dan itibaren uçakların ineceğini belirterek, saat 11.00’e kadar ki sabah bölümünde gelen Liverpool taraftarlarının Sabiha Gökçen Havaalanı’ndan Taksim’e götürüleceklerini, 11.00 ile 16.30 saatleri arasında taraftarların otobüslerle stada transfer edileceklerini kaydetti. 
     Milan taraftarlarının da Atatürk Havalimanı’ndan metro ve taksileri kullanarak Sultanahmet’e geleceklerini belirten Kazancıoğlu, aynı şekilde İtalyan seyircilerin de saat 11.00’den itibaren Sultanahmet’ten otobüslerle stada geçirileceğini ifade etti. 
     Otoparkların hazır olduğunu, maçı izleyecek Türk seyircilerin stada kolay ulaşımı için yollara yönlendirme levhaları konduğunu belirten 2005 Avrupa Şampiyonlar Ligi Proje Lideri Kazancıoğlu, Liverpoollular için mavi, Milanlılar için sarı tabela hazırladıklarını, maç biletlerini gösterenlerin otobüslerle stada ulaştırılacağını, kendi araçlarıyla gelen kişilerin ise kontrol noktalarında biletlerini göstererek, otopark alanlarına geçebileceklerini sözlerine ekledi. 
     
     TAKIMLAR YARIN GELİYOR 
     Finalist takımların yarın İstanbul’a gelecekleri bildirildi. 
     Milan ve Liverpool kafilelerinin akşam saatlerinde Atatürk Havalimanı’na gelecekleri kaydedildi. 
     Her iki takım da son idmanlarını 24 Mayıs Salı günü statta yapacaklar. 
     Öte yandan İngiliz ve İtalyan gazeteciler İstanbul’a gelmeye başladılar. Yabancı medya mensupları bugün statta çekim yaptılar. 
     
     FİNALE DOĞRU HAZIRLIKLAR 
     Türkiye’nin ilk kez ev sahipliği yapacağı Avrupa Şampiyonlar Ligi final maçı için stattaki çalışmalar yoğun biçimde sürüyor. 
     İstanbul’daki final için 120’si Türk, toplam 1800 medya mensubunun UEFA’ya akredite yaptırdığı, ancak bunların bir bölümünün stat dışında görev yapacağı kaydedildi. Karşılaşma için genişletilen basın tribününün kapasitesinin 980’e çıkarıldığı, bunlar içinde 300 TV, 54 de radyo spiker anlatım yeri bulunduğu belirtildi. Maçta saha içinde 170 foto muhabirinin görev yapacağı kaydedildi. 
     Türk Telekom Genel Müdürlüğü’nün, en modern haberleşme sisteminin sağlanması için hiçbir fedakarlıktan kaçınmadığı ve yaklaşık 300 milyar lira yatırım yaptığı öğrenildi. 
     Avrupa Şampiyonlar Ligi finalinde ilk kez kablosuz internet bağlantısının uygulanacağı açıklandı. 
     Sahanın etrafındaki tartan pist, geçici olarak yeşil halıyla kaplandı. 
     Avrupa Şampiyonlar Ligi’nin 4 ana sponsorunun, davetli misafirlerini maç öncesi ağırlamak için stat etrafına 16 bin metrekarelik Şampiyonlar Ligi Çadırı kuruldu. Bir milyon dolara mal olan, yaklaşık 5000 davetlinin ağırlanacağı çadırın mutfağında 300’ü Türk, 300’ü Avusturyalı olmak üzere toplam 600 kişi çalışıyor. 
     Stadın hemen önünde ayrı ayrı bölümlerde iki takım taraftarlarının maç başlayana dek vakit geçirip, eğlenecekleri geniş bölümler oluşturuldu. Bu alanda çok sayıda portatif tuvalet ile lavabolar yer alıyor. 
     Stat içinde oluşturulan bir "imalathane"de, İstanbul’daki finalin logolarının yer aldığı afiş ve pankartlar UEFA yetkililerince hazırlanıyor. 
     Atatürk Olimpiyat Stadı’nın kapalı tribünündeki ilk 10 koltuğun, görüş açısının yeterince elverişli olmaması nedeniyle boş bırakıldığı, ağ gerilen bu alana taraftarların pankart ve afiş asacakları bildirildi. 
     Yedek kulübeleri, arkasındaki tribünlerde oturan taraftarların görüş açılarını engellememek için yaklaşık 60 santimetre aşağıya indirildi. 
     Özel temizlik şirketine bağlı görevliler, tribün koltukları ve diğer bölümlerin temizliğini aralıksız yapıyor. 
     Final maçını UEFA ve Türkiye Futbol Federasyonu yerel organizasyon komitesi ile birlikte düzenleyen TIM Marketing yetkilileri, Türkiye Futbol Federasyonu’nun Atatürk Olimpiyat Stadı’na taşınması nedeniyle, final maçından sonra kullanması için, İsviçre yapımı "easyglider" adı verilen tek kişilik, tek tekerlekli aküyle çalışan özel bir aracı federasyon yetkililerine hediye edecek. 
     
</TEXT>
</DOC>
