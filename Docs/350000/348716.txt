<DOC>
<DOCNO> 348716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur29.html </URL>
<DATE> 2005/06/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Verici istasyonuna PKK tuzağı .. 
</HEADLINE>
<TEXT>

     Hatay’ın Hassa İlçesi’ndeki bir GSM firmasına ait verici istasyonuna, terör örgütü PKK Kongra-Gel tarafından yerleştiği belirlenen bombanın patlaması sonucu bir teknisyen ağır yaralandı. 
     Alınan bilgiye göre, ilçeye bağlı Söğütlü Beldesi’ndeki bir GSM firmasına ait verici istasyonda meydana gelen arızayla ilgili teknisyenler çalışma yaptığı sırada patlama meydana geldi. Patlamada yaralanan teknisyen Cengiz Görmez 30 , Hassa Devlet Hastanesi’ne kaldırıldı. 
     Hatay Valisi Abdulkadir Sarı, AA muhabirine yaptığı açıklamada, olayın terör örgütü PKK Kongra-Gel üyelerince gerçekleştirildiğini belirtti. Sarı, teknisyenlerin terör örgütü üyelerince kurulan bombayla tuzağa düşürüldüğünü vurguladı. 
     Jandarma Komutanlığı ekiplerinin olayla ilgili çalışma başlattığını ifade eden Sarı, "Bu eylemler terörün gücünü değil acizliğini gösterir. Hizmet eden insanlara yapılan saldırı vatandaşlarımızca lanetle karşılanıyor. Ben de çirkin saldırıyı nefretle kınıyorum" dedi. 
     Bu arada, aynı verici istasyonunda yaklaşık 15 gün önce bir patlama daha yaşanmış, olayın nedeniyle ilgili kesin sonuca varılamamıştı. 
     
</TEXT>
</DOC>
