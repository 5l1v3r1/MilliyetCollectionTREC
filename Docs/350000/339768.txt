<DOC>
<DOCNO> 339768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yasam/axyas01.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elmas'ın İngiltere rüyası ölümle bitti 
</HEADLINE>
<TEXT>


İngiltere'ye ulaşmak için kamyon kasasında geçirdiği zorlu 8 gün nedeniyle hastalanan Elmas Özmico, göçmen bürosu doktor çağırmadığı için can verdi 

Nevsal Elevli 

İngiltere'de iltica talebinde bulunan Kürt kökenli Türk Elmas Özmico'nun, İngiliz göçmen bürosu yetkilileri tarafından ölüme terk edildiği ileri sürüldü. 40 yaşındaki Özmico'nun ölümü üzerine açılan davada tanık olarak dinlenen Özmico'nun yeğeni Emurallah Sancı, Temmuz 2003'te meydana gelen olayda, İngiliz görevlilerin doktor taleplerini geri çevirdiğini ve kadını ancak 19 saat sonra hastaneye kaldırdıklarını iddia etti. 

Dover kentinde oldu 
Sancı'nın ifadesine göre, kızı Ayşenur, oğlu Mehmet ve yeğeni ile Gaziantep'teki evini terk ederek İngiltere'de yaşayan kocası Hacı Pekkelo'nun yanına yerleşmek için 8 gün boyunca bir kamyonun arkasında yolculuk yapan Özmico, yolculuk sırasında kalçasındaki apse yüzünden rahatsızlandı. 8 Temmuz'da İngiltere'nin Dover kentine ulaşan Özmico'nun yeğeni göçmenlik bürosundaki yetkililerden doktor çağırmalarını istedi. İngiliz göç memurları, bu talebi önce duymazdan geldi. Ancak Özmico'nun bayılması üzerine, 19 saat sonra kadını hastaneye kaldırdılar. Burada 2 ameliyat geçiren Özmico, 4 gün sonra hayatını kaybetti. 


</TEXT>
</DOC>
