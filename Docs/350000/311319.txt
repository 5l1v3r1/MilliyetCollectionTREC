<DOC>
<DOCNO> 311319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko17.html </URL>
<DATE> 2005/02/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kamu lojman kiraları yüzde 5 artırıldı 
</HEADLINE>
<TEXT>

     Kamu lojmanlarının aylık kiraları, 15 Ocak 2005'ten geçerli olmak üzere ortalama yüzde 5 oranında artırıldı. 
     Kamu lojman kiralarına 17 Temmuz 2005 tarihinde yapılacak yüzde 5'lik zam sonrası, kamu lojmanlarında 2005 yılındaki kira artışı yüzde 10.3'ü bulacak. 
     Lojmanların, yakıt bedelleri ve kira bedeline yapılacak ilaveler de yükseltildi. 
     Maliye Bakanlığı'nın konuya ilişkin Milli Emlak Genel Tebliği, Resmi Gazete'nin bugünkü sayısında yayımlandı. 
     Tebliğ uyarınca, yurtiçinde kerpiç, ahşap, bağdadi ve benzeri konutların metrekare itibarıyla aylık kira bedelleri 15 Ocak 2005 itibarıyla 0,65 YTL, 15 Temmuz itibarıyla 0,69 YTL'ye, kalorifersiz konutların metrekaresi 15 Ocak 2005 tarihiyle 1,03 YTL, 15 Temmuz 2005 tarihi itibarıyla 1,08 YTL'ye, kaloriferli konutların metrekare birim fiyatı 15 Ocak 2005 itibarıyla 1,35 YTL, 15 Temmuz 2005 tarihiyle de 1,42 YTL'ye çıkartıldı. 
     
     KİRA BEDELİNE YAPILACAK İLAVELER... 

     Kaloriferci, kapıcı ya da her ikisinin de kamu kurumu ve kuruluşlarınca karşılandığı konutların kira bedeline yapılacak ilavede, metrekare birim fiyatı 0,12 YTL olacak. 
     Sayaçların ayrılmasının mümkün olmaması nedeniyle elektrik, su ya da her ikisinin de hizmet binası veya fabrika tesislerinden karşılandığı konutlardan, su ve elektrik sayacının ayrılmasının mümkün olmaması halinde kira bedeline eklenecek metrekare birim fiyatı 15 Ocak 2005'te 0,28 YTL'ye, 15 Temmuz 2005'te de 0,29 YTL'ye yükseltildi. 
     Elektrik ve su sayacının her ikisinin de ayrılmasının mümkün olmaması halinde kira bedeline yapılacak ilave, metrekare başına 15 Ocak 2005 tarihiyle 0,56 YTL'ye, 17 Temmuz 2005 tarihiyle de 0,59 YTL'ye yükseltiliyor. 
     Konutlarda kullanılan suyun, şehir şebekesi dışında su kaynaklarından kuyu, artezyen, kaynak suyu vb. karşılanıyor olması halinde metrekare birim fiyatı, 15 Ocak 2005'te 0,14 YTL'ye, 15 Temmuz 2005 tarihinde de 0,15 YTL'ye çıkartılıyor. 
     
     YAKIT BEDELLERİ... 

     Yakıtı kurum tarafından tedarik edilen konutlarda, yakıt maliyetlerinden artışlar dikkate alınarak, her bir metrekare için 15 Ocak 2005 tarihinden itibaren, 0,56 YTL, 15 Temmuz 2005 tarihinden itibaren de 0,59 YTL tahsil edilecek. 
     Kurum ve kuruluşlar, yakıt maliyetlerini dikkate alarak gerekli gördükleri takdirde, bu bedelin üzerinde yakıt bedeli tahsis edebilecekler. 
     Tüketilen yakıt miktarı, tahsis edilen yakıt miktarı dahilinde kalsa dahi bu miktara ilişkin toplam bedelin, konutta oturanlarca ödenen toplam yakıt bedelinden fazla olan kısmı, kamu kurum ve kuruluşlarınca konutta oturanlardan konut yüzölçümleri dikkate alınarak tahsil edilecek. 
     Ayrıca yakıtı kurumlarca tedarik edilen kamu konutlarında, ortak kullanım alanlarındaki aydınlatma, elektrik, su, gaz, otomat ve benzeri giderlerin zorunlu nedenlerle kurumlarca karşılanıyor olması halinde, bu giderler karşılığında kira ve yakıt bedellerine ek olarak her bir metrekare başına 15 Ocak 2005 tarihinden itibaren metrekare başına 0,05 YTL, 15 Temmuz 2005 tarihinden itibaren de metrekareye 0,05 YTL tahsil edilecek. 
     
</TEXT>
</DOC>
