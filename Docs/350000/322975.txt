<DOC>
<DOCNO> 322975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur20.html </URL>
<DATE> 2005/03/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Midesinden bir kilo metal çıktı 
</HEADLINE>
<TEXT>

     Tacettin ÇEBİ DHA 

RİZE'de rahatsızlanınca Trabzon Numune Hastanesi'ne kaldırılan Servet Top'un midesinden, aralarında çivi ve jilet gibi malzemelerin de bulunduğu yaklaşık 1 kilogram metal çıktı. Psikolojik sorunlu olduğu belirtilen Top'un midesinden çıkanlar doktorları şaşırttı. 
     Rize'de yaşayan 30 yaşındaki Servet Top, zayıflama, kansızlık ve mide ağrısı şikayetiyle dün Rize Devlet Hastanesi'ne başvurdu. Yapılan muayene ve çekilen röngenlerde midesinde metal malzemeler olduğu belirlenen Top, acil olarak Trabzon'daki Karadeniz Teknik Üniversitesi KTÜ Farabi Hastanesi'ne kaldırıldı. 
     Buradan Numune Hastanesi'ne sevkedilen Servet Top, bu sabah ameliyata alındı. Genel Cerrahi Uzmanı Opr. Dr. Haydar Köksal, yaklaşık 3 saat süren ameliyatın ardından Servet Top'un midesinden yaklaşık 1 kilogram ağırlığında metal parçalar çıkardı. 
     Jilet, anahtarlık, bozuk para, ahahtar ve çivi gibi malzemeleri görenler şaşkına döndü. Dr. Köksal, "Metaller midede yumak haline gelmiş ve paslanmış. Bunlar midede iltihap oluşturmuş. Hastanın şu anda sağlık durumu iyi ancak müdahale edilmese hayati tehlikesi olabilirdi'' dedi. 
     Numune Hastanesi'ndeki tedavisi süren Top'un, madde bağımlısı olduğu ve psikolojik sorunları bulunduğu, metalleri de bu yüzden yuttuğu belirtildi. 
     
</TEXT>
</DOC>
