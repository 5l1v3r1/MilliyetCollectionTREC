<DOC>
<DOCNO> 303713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy14.html </URL>
<DATE> 2005/01/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
CHP, Ertuğrul Günay'ın açtığı dava için "reddi hakim" talebinde bulundu 
</HEADLINE>
<TEXT>

     CHP, eski genel sekreterlerden Ertuğrul Günay'ın partiden ihraç edilmesine ilişkin kararın iptali istemiyle açtığı davada, ''ihtiyati tedbir'' kararı veren Ankara 2. Asliye Hukuk Mahkemesi Hakimi Yılmaz İğrek hakkında ''reddi hakim'' talebinde bulundu. 
     Günay'ın, Yüksek Disiplin Kurulu'nun YDK 12 Ekim 2004 tarihinde verdiği ''kesin ihraç'' kararının iptali istemiyle açtığı davada, CHP Genel Başkanlığı'nın avukatı Şahin Mengü, dava dilekçesine karşı cevaplarını mahkemeye sundu. 
     CHP'nin 10 sayfalık cevap dilekçesinde, Hukuk Usulü Muhakemeleri Kanunu'nun HUMK 103. maddesine göre, ''gecikmesinde tehlike olan veya önemli bir zarar olacağı anlaşılan hallerde, olayın niteliğine göre ihtiyati tedbir kararı verilebileceği'' öne sürülerek, özetle şu görüşlere yer verildi 
     ''Sayın mahkemenin huzurundaki davanın konusu olan davacının CHP'den ihracının durdurulmasının gecikmesinde, sadece davacı asilin parti içi demokratik bir yarışa katılamaması tehlikesi söz konusudur. Parti içinde ihtiyati tedbir kararı verildiği tarihte henüz ne ilçe, il kongreleri ne de Kurultay süreci başlamış değildir. Sayın mahkeme, Siyasi Partiler Yasası'na göre 30 gün içinde basit yargılama yöntemiyle kesin olarak çözeceği bir konu hakkında, davanın esasını çözümler biçimde henüz o tarihte bir Kurultay da sözkonusu değilken ihtiyati tedbir kararı vermiştir. 
     Sayın mahkemece davacının isteği üzerine ihtiyati tedbir kararı verilmiştir. Bu karar, uyuşmazlığın esasını çözümleyecek şekilde ve davacının dava sonunda elde etmesi gerekeni peşinen hükme bağlayacak nitelikte tedbir kararı vermemesi gerekirken, hangi hukuki gerekçeye dayandığı anlaşılamayan bir ihtiyati tedbir kararı vererek, dava konusundaki kararını peşinen belirtmiştir. Sayın mahkemenin bu oyunu belirtme işlemi, Sayın Yargıç Yılmaz İğrek'in tarafsızlığından şüphe etmemize neden olmuştur.'' ''Reddi hakim'' talebinde bulunulan dilekçede, ihtiyati tedbir kararının kaldırılması ve davanın reddi istendi. 
     Davanın ilk duruşması, 25 Ocak 2005 tarihinde yapılacak. 
     
</TEXT>
</DOC>
