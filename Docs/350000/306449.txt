<DOC>
<DOCNO> 306449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko26.html </URL>
<DATE> 2005/01/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Alessandro Profumo Yaşanan krizler eşi görülmemiş fırsatlar yarattı 
</HEADLINE>
<TEXT>

     Koç Finansal Hizmetler'in ortağı UniCredito Grubu'nun CEO'su Alessandro Profumo, ''Türkiye'yi en başarılı ülkelerden saymamız için bir çok neden var. Her şeyden önce Türkiye ekonomi alanında birçok yeniliği süratle gerçekleştirdi'' dedi. 
     Profumo, Koç Topluluğu'nın aylık dergisi Bizden Haberler'in Ocak sayısında yer alan değerlendirmesinde, uzun bir dönem boyunca AB'ye gönül vermiş Türkiye'ye, AB'nin kapılarını açması için bir çok neden bulunduğunu vurguladı. 
     Profumo, ''Özellikle son üç yıldır politik reformlar inanılmaz pozitif sonuçlar doğurmuştur. Böyle bir süreçten geçen Türkiye'nin oldukça şansı var diye düşünüyorum'' şeklinde görüş bildirdi. 
     AB ile müzakerelerin başlamasıyla hem ekonomi hem de finans alanında gelişmeler yaşanacağına işaret eden Profumo, Türkiye'nin müzakerelere başlamasıyla, bankacılık düzenlemelerindeki rekabetçi gelişmelerin, yatırımlara pozitif olarak yansıyacağını kaydetti. 
     Profumo, Türkiye'de genç ve kalifiye büyük bir nüfus bulunduğuna işaret ederek, bu nüfusun sahip olunan avantajlarla birleştiğinde ortaya güçlü bir potansiyeli çıkardığını, gerçekleştirilen politik reformlar ile istek ve motivasyon düşünüldüğünde Türkiye'nin yabancı yatırımcılar için oldukça memnuniyet yaratacak bir pazar oluşturduğunu vurguladı. 
     
     ''KRİZLER EŞİ GÖRÜLMEMİŞ FIRSATLAR YARATTI'' 
     Profumo, YTL'ye ilişkin olarak da Türk Lirası'ndaki bu değişimin Merkez Bankası'nın dezenflasyon sürecinde attığı adımlardan biri olduğuna değinerek, ''Bu nedenle tabii ki yüksek tüketim fiyatlarının olduğu bir ülkede sıradan vatandaşın fiyatları algılaması açısından pozitif bir etki yaratacaktır'' dedi. 
     Bankacılıkta yaşanan krizlerin derinliği ve ekonomiye verdiği zararın kapsamlı, yasal ve kurumsal reformlar yapmak açısından eşi görülmemiş politik ve psikolojik fırsatlar yarattığını ifade eden Profumo, üç aşamalı bu reformların en uzun ve hala süren son aşamasında Türk bankacılık sisteminin derinden dönüştürülmesinin amaçlandığını kaydetti. 
     Profumo, değerlendirmede şu görüşleri dile getirdi 
     ''Türkiye'yi en başarılı ülkelerden saymamız için bir çok neden var. Her şeyden önce daha evvel bahsettiğim gibi Türkiye ekonomi alanında bir çok yeniliği süratle gerçekleştirdi. Bu ilk neden. İkinci neden, 70 milyonluk nüfusun Türkiye'ye verimli bir iç pazar sağlamasıdır. Bu nüfusundan ötürü Türkiye dünya çapında önem kazanan bir pazardır. Türkiye'nin Doğu, Batı ve Ortadoğu'ya giden yollar üzerinde olması, Avrupa ve Asya arasında ticaret köprüsü konumunda bulunması çok önemli avantajları da beraberinde getiriyor. Ayrıca Türkiye üretimde gelişmenin ilk şartı olan genç ve kalifiye girişimci ruhlu nüfusu da içinde barındırıyor.'' 
     
</TEXT>
</DOC>
