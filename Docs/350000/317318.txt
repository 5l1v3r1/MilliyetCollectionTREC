<DOC>
<DOCNO> 317318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur07.html </URL>
<DATE> 2005/02/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Futbolcu Ali Tandoğan'ın eniştesi kavgayı ayırırken öldürüldü 
</HEADLINE>
<TEXT>

     Ekrem ÇAĞLAR SALİHLİ Manisa , DHA 

MANİSA'nın Salihli İlçesi'ndeki barda çıkan tartışma cinayetle sonuçlandı. Gençlerbirliği'nin ünlü futbolcusu Ali Tandoğan'ın eniştesi olan bar sahibi evli ve bir çocuk babası 47 yaşındaki Yaşar İsmail Seyrek, müşterisi 37 yaşındaki Yavuz Özkan'ın tabancasından çıkan kurşunlarla yaşamını yitirdi. Olayda Özkan'ın tabancasından çıkan diğer kurşunlarda kavgaya karışan Ali Polatkaya, Abdullah Obut ve İbrahim Uyar'a isabet etti. Yaralanan 3 kişi tedaviye alındı. 
     Olay dün, gece saat 23.30 sıralarında Belediye Caddesi'nde bulunan Biyer Bar'da meydana geldi. Yavuz Özkan, arkadaşları Bekir Yıldız, 41 yaşındaki Ercan İşbecer ve 45 yaşındaki İbrahim Uyar ile başka bir meyhanede içki içtikten sonra eğlenmek için Biyer Bar'a gitti. 
     Garsondan bira isteyen gruptakiler, "Kapatıyoruz, içki veremeyiz'' yanıtını alınca ısrarcı davrandı. Tartışmaları duyan işyeri sahibi Yaşar İsmail Seyrek, masalarına giderek müşterilerden sakin olmalarını istedi, garsonlardan da masaya bira göndermelerini söyledi. Bu sırada yan masada oturan 24 yaşındaki Abdullah Obut ve 26 yaşındaki Ali Polat Kaya olaya müdahale etti, iki masada oturanlar arasında tartışma çıktı. Tartışma kısa sürede kavgaya dönüştü. Yavuz Özkan ve arkadaşlarıyla diğer masada oturan Abdullah ve Ali Polat Kaya'nın kavgaları bar dışında da sürdü. 
     Bar sahibi Yaşar İsmail Seyrek araya girerek kavga edenleri ayırmak istedi. Yavuz Özkan, yanında taşıdığı tabancayı çıkararak rastgele ateş etmeye başladı. Kurşunlardan biri Yaşar İsmail Seyrek'in göğsüne, diğer kurşunlar Ali Polat Kaya, Abdullah Obut ve bara birlikte geldikleri arkadaşı İbrahim Uyar'a isabet etti. 
     Yaşar İsmail Seyrek olay yerinde yaşamını yitirdi. Yaralılardan Abdullah Obut, Salihli Devlet Hastanesi'nde tedaviye alınırken, ağır yaralanan Ali Polat Kaya, hastanedeki ilk müdahalenin ardından İzmir'e gönderildi. Kolundan hafif yaralanan İbrahim Uyar'ın da sağ kolu alçıya alındı. 
     Salihli Emniyet Müdürlüğü olayla ilgili Yavuz Özkan ve Ercan İşbecer'i yakalayarak gözaltına aldı. Olaydan sonra kaçan Bekir Yıldız'ın da aranmasına başlandığı, soruşturmanın sürdürüldüğü bildirildi. Gençlerbirliği'nde futbol yaşamını sürdüren Ali Tandoğan'ın ablasının kocası olan Yaşar İsmail Seyrek'in yaşamını yitirmesi ilçede üzüntüyle karşılandı. 

     
</TEXT>
</DOC>
