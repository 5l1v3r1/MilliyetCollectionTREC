<DOC>
<DOCNO> 334121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/axspo01.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay sır küpü 
</HEADLINE>
<TEXT>


Fenerbahçe maçının taktiğini kafasında oluşturan Beşiktaş'ın çalıştırıcısı, stratejik uyarılarını ve yapılmasını istediklerini bugün kampta açıklayacak 

SÜLEYMAN HATISARU 


Beşiktaş Teknik Direktörü Rıza Çalımbay, son kararını ve stratejisini, bugünkü maç toplantısında açıklayacak. Fenerbahçe karşısında mutlak galibiyet hedefleyen başarılı teknik adam, hafta içinde yaptığı çalışmalarda taktiğinin genel şablonunu oluşturdu. Ancak kritik uyarıları ve hangi oyuncunun, kimi tutacağı gibi önemli noktaları ise bugüne sakladı. 
Çalımbay'ın, Ronaldo'yu son adam olarak görevlendireceği, savunmada Brezilyalı oyuncunun dışında, Ali Güneş, İbrahim Toraman ve Çağdaş'ın yer alacağı öğrenildi. 
Sağ kanatta Pancu ile Ahmed Hassan arasında belirsizlik sürerken, sol Tümer'e emanet edilecek. Savunmanın önünde ise Tayfur ile Koray hem ön kesici görevi yapacak, hem de forveti besleyecek. Gol silahı olarak Carew ile Ahmet Dursun'u belirleyen Rıza Çalımbay, Norveçli yıldıza özel bir görev de yükledi. Siyah - Beyazlı oyuncunun duran toplarda kale önüne kadar gelip, savunmasına yardımcı olacağı ifade edildi. 

Ronaldo'ya görücü 

Alman 2. Ligi'nde şampiyonluk mücadelesi veren Köln, Fenerbahçe derbisinde Ronaldo'yu izlemeye gelecek. Kulüp Menajeri Rettig, Brezilyalı oyuncuyu takip etmek için bir antrenörü görevlendirip, Türkiye'ye yolladı. Alman görevlinin maç biletini de, Fenerbahçe Teknik Direktörü Daum'un temin ettiği öğrenildi. 

Yıldızlara aforoz 

Rıza Çalımbay Juanfran, Emre Aşık ve Berkant'tan ümidi kesti, Fenerbahçe maçının kadrosuna almadı. Sakatlıktan kurtulan, antrenmanlarda da yer alan üç oyuncunun 20 kişilik kadroya bile girmesine izin vermeyen Çalımbay, buna karşılık alt yapıda yer alan ve sol kanatta forma giyen Sezer Sezgin'i kadroya dahil etti. 

Yönetim kampta 

Beşiktaş Yönetimi, Fenerbahçe derbisi nedeniyle Ümraniye'yi mesken tuttu. Başkan Yıldırım Demirören ile Futbol Şube Sorumlusu Kıvanç Oktay, maç saatine kadar futbolcularla kampta kalıp, moral verecek. Demirören ve Oktay'ın iki kaptan Tayfur ve Sergen ile sürekli görüşüp, takımla ilgili bilgi aldığı öğrenildi. 

Yeten anıldı 

Beşiktaş'ın Onursal başkanlarından Hakkı Yeten, ölümünün 16. yılında Zincirlikuyu'daki kabri başında anıldı. Törene, Siyah - Beyazlılar'ın efsane Başkanı Süleyman Seba, Divan Kurulu Başkanı Şeref Nasır, yöneticilerden Kenan Öner ile Murat Ürünsak ve camianın bazı isimleri katıldı. Nasır, Hakkı Yeten'in gerek futbolculuğu, gerekse yöneticiliği ile Beşiktaşlılar'ın kalbinde büyük yer edindiğini belirtti. 


</TEXT>
</DOC>
