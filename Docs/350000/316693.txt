<DOC>
<DOCNO> 316693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun23.html </URL>
<DATE> 2005/02/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Abbas Silahlı gruplarla çatışma değil, uzlaşma istiyoruz... 
</HEADLINE>
<TEXT>

     Filistin Devlet Başkanı Mahmud Abbas, Filistinli militan grupların şiddete başvurularak dağıtılmasına karşı olduğunu belirtti. 
     Abbas, Alman Der Spiegel dergisine yaptığı açıklamada, Hamas, El Fetih veya İslami Cihad örgütü üyelerinin Filistin güvenlik güçlerine entegre edilmesinin doğru olacağını söyledi. 
     Abbas, ''Biz silahlı gruplarla çatışma değil, uzlaşma istiyoruz. Örgüt üyeleri silahlarını teslim etmek zorunda kalacakları için yasadışı silah da kalmayacak'' dedi. 
     Tüm örgütlerin, varılan ateşkese uyacakları konusunda kendisine güvence verdiklerini ifade eden Abbas, İsrail askerlerinin Gazze Şeridi'nden geri çekilmeleri sırasında şiddet olayları olmayacağını kaydetti. 
     Abbas, İsrail'in güvenlik ihtiyaçlarını da anlayışla karşıladığını belirterek, ''Onlar da bizim gibi insan. Barış ve güvenlik içinde kendi sınırlarında yaşamak istiyorlar'' diye konuştu. 
     
</TEXT>
</DOC>
