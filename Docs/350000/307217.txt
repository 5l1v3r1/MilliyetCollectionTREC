<DOC>
<DOCNO> 307217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo10.html </URL>
<DATE> 2005/01/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yasaklı madde kullanım oranı, yüzde 4'lerden 1.98'e düştü... 
</HEADLINE>
<TEXT>

     Sporda doping kontrollerinin korkutan sonucu ''pozitif'' değer, bu kez yasaklı maddelerle mücadelede Türkiye'nin notu oldu. 
     Sporun kanayan yarası dopingle savaşta, dünya arenasında ön plana çıkmaya çalışan Türkiye, Doping Kontrol Merkezi'nin 2004 yılı analizlerinden çıkan sonuçlarla, bu yolda emin ve doğru adımlarla ilerlediğini ispatladı. 
     Türkiye'de doping kullanım oranı geçen yıllarda yüzde 2 ile 4 arasında inişli çıkışlı oranlar sergilerken, ülkede uluslararası akreditasyonu bulunan bir kontrol merkezinin varlığı, Türk sporcusunun yasaklı ilaçlardan uzaklaşmasına ön ayak oldu ve 2004 yılında oran 1.98'e kadar geriledi. 
     
     1598 ANALİZ, 28 POZİTİF SONUÇ 
     Doping Kontrol Merkezi, 2004 yılında, Dünya Anti-Doping Ajansı'nın WADA istediği 1500 analiz sınırını aşarak, 12 aylık periyotta toplam 1598 sporcuyu kontrole aldı. 
     34 branşta yapılan kontrollerde, toplam 28 sporcunun doping yaptığı tespit edildi. 34 branşın sadece 9'unda dopingli sporcu çıktı. 
     
     VÜCUTÇULAR İLK SIRADA 
     Dopingli sporcu sayısında, vücut geliştirme branşı liderliği kimseye bırakmadı. 
     Yıl içinde 50 vücutçuyu kontrole alan merkez, bu sporculardan 10'unda yasaklı madde buldu. Futbolda 421, basketbolda ise 78 analiz yapılırken, her iki branşta da 4'er sporcunun doping kullandığı tespit edildi. Atletizm ve triatlonda 3'er sporcunun analizleri pozitif çıkarken, doping olaylarıyla spor gündeminde sürekli yer alan halterde, 170 analizden sadece 1'i pozitif çıktı. 128 sporcusuna kontrol yapılan güreşte ve 21 sporcunun test edildiği judoda da sadece 1'er sporcunun doping yaptığı tespit edildi. 
     
     DOPİNG SUALTINA DA İNDİ 
     Kontrollerde branş ayrımı yapmadan tüm dallara ulaşan merkez, sualtından da pozitif bir sonuç aldı. 
     Sualtı Sporları Federasyonu sporcusu 20 kişiyi analiz eden merkez, 1 sporcunun doping yaptığını tespit etti. 
     
     ENGELLİLERDEN DERS 
     Hayat bağlarını sporla güçlendiren fiziksel engelliler, engelleri olmamasına karşın dopinge sarılan meslektaşlarına büyük bir ders verdiler. 
     Fiziksel engelli 28 sporcuya merkez tarafından yapılan testlerin tamamı negatif çıktı. 
     Briççiler de kontrollerden nasibini aldı. Merkez yetkilileri, 6 briççinin numunelerini alarak analiz yaptı. Sonuçlar negatif çıktı. 
     
     ALKIŞI HAK EDENLER 
     9 branşta toplam 28 sporcunun dopingli çıktığı testlerde, 25 branş ise temiz raporu alarak alkışı hak etti. 
     Atıcılık 61 analiz , tekvando 44 , boks 43 , karate 40 , badminton 35 , kürek 29 , fiziksel engelliler 28 , okçuluk 27 , cimnastik 23 , yüzme 23 , hentbol 20 , voleybol 20 , yelken 15 , eskrim 13 , buz sporları 11 , golf 11 , hokey 10 , kayak 10 , modern pentatlon 10 , motor sporları 10 , tenis 10 , üniversite sporları 10 , briç 6 , bisiklet 5 , masa tenisi 5 branşlarında yapılan analizlerin tamamı negatif çıktı. 
     
     2005 AKREDİTASYONU TAMAM 
     Doping Kontrol Merkezi, 2005 yılında da uluslar arası akredite merkez olma özelliğini sürdürecek. 
     2004 yılı içinde, uluslararası yetkililer tarafından her 3 ayda 5'er adet olmak üzere toplam 20 analiz ile denetlenen merkez, bu sınavlardan başarıyla geçerek, 2005 yılı akreditasyon belgesini de aldı. 
     Merkez başkanı Prof. Dr. Aytekin Temizer, geçen yıl WADA'nın istediği 1500 analiz rakamına ulaşıp, yılı 1598 analiz ile tamamladıklarını belirterek, ''2005 yılında 2000 analizi aşacağız. Yenilenen cihazlarımızla daha da güçlendik. Bu yıl da tüm branşlarda kontrollerimizi sürdüreceğiz. Türkiye'de doping kontrolleri arttıkça, dopingten uzaklaşma eğilimi de arttı. Hedefimiz, yasaklı madde kullanımını yüzde 1.98'lerin de altına çekmek'' diye konuştu. 
     
</TEXT>
</DOC>
