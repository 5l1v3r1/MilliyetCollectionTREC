<DOC>
<DOCNO> 345032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko39.html </URL>
<DATE> 2005/05/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Maliye Vergi borçlularına yurtdışı çıkış yasağı yeni bir uygulama değil 
</HEADLINE>
<TEXT>

     Maliye Bakanlığı, vergi borcu olanlar için yurt dışına çıkış yasağı konulmasının, yeni bir uygulama olmadığını, 55 yıldır uygulandığını bildirdi. 
     Bakanlıktan yapılan yazılı açıklamada, konuya ilişkin ve sadece kamu alacağını güvence altına almayı amaçlayan uygulamanın, bazı medya kuruluşlarında "seyahat hürriyetini engellediği" ve trafik, nüfus ve askerlik para cezaları gibi çok küçük tutarlı amme borçları için de uygulanacağı izlenimini verecek yayın yapıldığı kaydedildi. 
     Yurt dışına çıkış yasağının, Pasaport Kanunu’nda "...vergiden borçlu olduğu pasaport vermeye yetkili makamlara bildirilenlere pasaport veya seyahat vesikası verilmez..." hükmünde yer aldığı ve bu hükmün 1950 yılından bu yana uygulandığı kaydedildi. 
     Açıklamada, yurt dışına çıkış yasağı uygulamasının bir ceza olmadığı, amme alacağının teminat altına alınmasını sağlayan bir güvenlik müessesesi olduğu ifade edildi. 
     Yurt dışına çıkış yasağının 15 milyar lirayı aşan borcu bulunanlar hakkında uygulanmasının öngörüldüğünün, Maliye Bakanlığı tarafından yayınlanan tebliğlerde yer aldığı ifade edilen açıklamada, şunlar kaydedildi 
     "Bu nedenle trafik para cezası, nüfus para cezası ve askerlik para cezası gibi küçük tutarlı amme alacaklarının bu kapsama girmesi mümkün değildir. 
     Ayrıca yurt dışına çıkış yasağı uygulanacak amme alacağının alt sınırını belirlemek Bakanlığımız yetkisinde olup, bu tutarın artırılması yönünde çalışmalar da yapılmaktadır." Öte yandan açıklamada, TBMM Plan ve Bütçe Komisyonu’nda kabul edilen "Bazı Kamu Alacaklarının Tahsil ve Terkini ile Bazı Kanunlarda Değişiklik Yapılmasına İlişkin Kanun Tasarısı"nın ilgili maddesi çerçevesinde, Pasaport Kanunu’nda yer alan yurt dışına çıkış yasağı uygulamasının, "Amme Alacaklarının Tahsil Usulü Hakkında Kanuna" mükerrer bir maddeyle eklendiği hatırlatıldı. 
     
</TEXT>
</DOC>
