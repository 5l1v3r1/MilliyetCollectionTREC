<DOC>
<DOCNO> 331870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/axspo03.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onlar korksun' 
</HEADLINE>
<TEXT>


Galatasaray Teknik Direktörü Hagi, futbolcularına Trabzonspor'u adeta ezberletti. Rumen çalıştırıcı, "Kimseye özel tedbir almayacağız. Galatasaray hiçbir futbolcuya markaj yapmaz" ifadelerini kullandı 

Erhan TELLİ 


Florya Tesisleri'nde Trabzonspor maçına bilenen Galatasaray dün günün büyük bölümünü televizyon başında geçirdi. Sarı - Kırmızılılar, güçlü rakibinin maç kasetlerini izleyip, eksik noktalarını tespit etmeye çalıştı. Hagi, rakibin dikkat edilmesi gereken özelliklerini oyuncularına tek tek anlattı. 
Rumen çalıştırıcı maçla ilgili yaptığı toplantıda da motivasyon artırıcı cümleler kullandı. Hagi'nin Yattara, Fatih Tekke ve Gökdeniz üçlüsünü hatırlatıp, kimse için özel önlem almayacaklarını söylediği öğrenildi. Genç teknik adamın, "Biz değil, rakibimiz bizden korksun. Galatasaray hiçbir rakibi için özel markaj uygulamaz. Herkes alanında rakibe adım attırmazsa sorun yaşamayız" dediği öğrenildi. 
Hagi, Trabzonspor karşılaşmasında cezası biten Song'a ilk on birde görev verecek. Bülent Korkmaz yine yedek kulübesinde oturacak. 

Ortaya dikkat 

Halil Özer Yazıyor 

Kayseri'de derin bir yara alan, moralsizliği üzerinden atamayan Galatasaray'ın puan kaybına tahammülü yok. O yüzden bugün derli ve toplu oynamalı. 
Savunmada, Song ile Tomas'ın yeniden buluşması önemli. Ancak rakibin hızlı oyuncuları Galatasaray'ın oyun sistemi için zararlı olabilir. Bu nedenle özellikle orta alan oyuncuları dikkatli olmalı. Tomas'ın ilk yarıdaki form düzeyinde olmaması da ayrı sorun. Ribery oynarsa büyük güç, oynamazsa açığı zor kapatılabilir. Trabzonspor savunması böyle büyük maçlarda motivasyonu iyi yükleyemiyor. Ya panikten, ya da tecrübesizlikten çok hata yapıyorlar. İki takımdaki silah sayısı eşit düzeyde. Önemli olan bu silahları en iyi şekilde kullanmak. 


Ribery müjdesi 

Galatasaray'da, Trabzonspor maçı öncesinde ayak bileğinden sakatlanan Ribery, dün takımla birlikte antrenmana çıktı. Kulüp doktoru Murat Çevik, Fransız yıldızın ağrılarının azaldığını ve oynayabilecek duruma geldiğini açıkladı. Antrenman eksiği olan Ribery için son kararı maç saatinde Teknik Direktör Hagi'nin vereceği bildirildi. Bu arada uzun bir süredir sakatlığı devam eden Hakan Ünsal, bugünkü maçta da takımdaki yerini alamayacak. 

Ödeme krizi 

Sarı-Kırmızılılar'da paralar dağıtıldı ancak dertler yine bitmedi. Yönetimin, bazı oyunculara alacaklarının yarısını, bazılarına ise sadece dörtte birini ödemesi huzursuzluk yarattı. Galatasaraylı yöneticilerin, konuyla ilgili sıkıntısı olan futbolculara çarşamba günü için ödeme sözü verdiği bildirildi. 

GALATASARAY 
Mondragon 
Cihan 
Tomas 
Song 
Orhan 
Ribery 
Hasan Şaş 
Conceiçao 
Ergün 
Ayhan 
Necati 
Hakan Şükür 

Sakat H.Ünsal 
Cezalı Yok 

TRABZONSPOR 
Petkoviç 
Emrah 
Tolga Seyhan 
Erdinç 
Celalettin 
Gökdeniz 
Szymkowiak 
Hüseyin 
Lee Yong 
Fatih 
Yattara 

Sakat İ. Ege 
Cezalı Yok 

96. randevu 

Galatasaray ile Trabzonspor'un tarihlerindeki 96. karşılaşması bugün gerçekleşecek. İki ekip arasında oynanan 95 maçın 42'sini Galatasaray, 31'ini ise Trabzonspor kazanırken, 22 karşılaşma berabere bitti. Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 95 maçta, Galatasaray 119, Trabzonspor ise 102 gol attı. 

Aslan önde 

İki takım arasında daha önce oynanan 61 lig karşılaşmasında üstünlük Galatasaray'da bulunuyor. Sarı - Kırmızılılar, Trabzonspor'u 26 kez devirirken, 19 maçta hayal kırıklığı yaşadı. İstanbul'da oynanan 30 maçta ise Trabzonspor sadece 6 galibiyet alabildi. Galatasaray ise sahadan 15 kez gülerek ayrılarak, güçlü rakibine karşı üstünlük kurdu. 


</TEXT>
</DOC>
