<DOC>
<DOCNO> 324139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur22.html </URL>
<DATE> 2005/03/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ağrı'da hiçbirşey ileri gitmiyor diye... 
</HEADLINE>
<TEXT>

     Ağrı Sanayici ve İşadamları Derneği ARSİAD tarafından, ''Ağrı'da hiç bir şey ileri gitmiyor'' diye, ''geri viteste'' otomobil yarışları düzenlenecek. 
     Ağrı Sanayici ve İşadamları Derneği Başkanı Kazım Karaca, AA muhabirine yaptığı açıklamada, 7-8 Mayıs tarihlerinde Ağrı'da, ''geri viteste'' otomobil yarışları düzenleneceğini bildirdi. 
     Otomobil yarışlarını geri viteste düzenlemelerinin amacının, Ağrı'nın içinde bulunduğu durumu, herkese duyurmak olduğunu belirten Karaca, ''Çünkü Ağrı'da hiçbir şey ileri gitmiyor'' dedi. 
     Ağrı'da, ekonomik, sosyal ve kültürel alanda geriş kalmışlık artık Ağrı'da kabul edilir bir duruma gelmeye başladığını belirten Karaca, ''Türkiye geneli için açıklanan ekonomik verilerde hep en geride kalmışlık, Ağrı'da alışkanlık haline geldi. Bu geri kalmışlıktan çıkış yolu arıyoruz'' diye konuştu. 
     
     'MADEM HERŞEY TERS GİDİYOR...' 
     Karaca, otomobil yarışlarını geri viteste yapmalarının nedeninin Ağrı'da herşeyin ters gitmesinden kaynaklandığını kaydederek, ''Madem herşey ters gidiyor, yarışlar da geri viteste olsun diye düşündük'' dedi. 
     Yıllardır hiçbir şeyin Ağrı'da ileri gitmediğini vurgulayan Karaca, şöyle devam etti 
     ''Bırakın ileri gitmeyi, dün, bugünü aratır duruma gelmiştir. Ağrı kalkınamıyor. Biz kovaladıkça o kaçıyor. Madem dünya da yuvarlak, araçlarımızı geri viteste kullanıp şansımızı deneyelim diyoruz. Türkiye'de bir ilk olacağını bildiğimiz bu organizasyonla, Ağrı'nın sesini duyurabileceğimize inanıyoruz.'' Karaca, yapılacak yarışlara tüm otomobil yarışı sevenlerin davetli olduğunu duyurdu. 
     
</TEXT>
</DOC>
