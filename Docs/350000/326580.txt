<DOC>
<DOCNO> 326580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun14.html </URL>
<DATE> 2005/03/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İsrail gazetesinden Tayyip Erdoğan'a Hitler benzetmesi 
</HEADLINE>
<TEXT>

     KUDÜS DHA 

ORTADOĞU'da Amerikan çıkarlarını desteklemek amacıyla faaliyet gösteren 'Middle East Forum' adlı düşünce kuruluşunun başkanı Daniel Pipes, Başbakan Recep Tayyip Erdoğan'ı 'Hitler'e benzetti. 
     Aynı zamanda bir gazeteci de olan Pipes, İsrail'de yayımlanan Jerusalem Post gazetesine yazdığı makalede, ABD'nin Hizbullah ve Hamas'ın siyasi sürece dahil edilmesi yönündeki telkinlerinin 'kabul edilemez' olduğunu savunurken, verdiği örneklerde Erdoğan ve Hitler'i 'aynı kefeye' koydu. Pipes, makalesinde şu ifadeleri kullandı 
     
     NAZİLER SADECE İKTİDARA GELMEK İÇİN DEMOKRASİYİ KULLANDI 

     "Totaliter rejim yanlıları demokratik yollarla iktidara geldiğinde yollardaki çukurları kapatıp okulların durumunu düzeltir. Ancak bunları, o ülkeyi kendi ütopik görüşleri doğrultusunda değiştirmenin bir yolu olarak gördükleri için yaparlar. Tarihteki birçok durum için bu genelleme geçerlidir 1933 sonrası Hitler Almanyası Şili'de 1970'ten sonraki Salvador Allende dönemi gibi . Ancak mevcut bazı yönetimler için de aynı durum geçerli görünüyor 2001'den bu yana Bangladeş'teki Halide Ziya yönetimi, Türkiye'de ise 2002'den bu yana Recep Tayyip Erdoğan dönemi . 
     Demek ki bu insanların demokratik olmayan niyetleri var. Nazi propaganda bakanı Josef Göbbels de 1935'te yaptığı açıklamada, Nazilerin 'sadece' iktidarı ele geçirmek amacıyla demokratik yöntemleri kullandığını söylemişti." 
     
     HİZBULLAH VE HAMAS TOTALİTER REJİM KURMAYA ÇALIŞIYOR 

     Hizbullah ve Hamas'ın da 'amaçları' nedeniyle siyasi sürece katılmasının yanlış olacağını savunan Pipes, Amerikan yönetiminin 'daha sonra doğru yönde değişebileceklerini' düşündüğü için bu grupları demokratik sürece dahil etmeye çalıştığını söyledi. "Bu örgütler, İran, Sudan ve Taliban dönemi Afganistanı'yla aynı çizgide, küresel bir totaliter düzen yaratmaya çalışan İslami hareketin önemli unsurlarıdır" ifadesini kullandı. 
     
</TEXT>
</DOC>
