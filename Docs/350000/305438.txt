<DOC>
<DOCNO> 305438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko36.html </URL>
<DATE> 2005/01/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ülker Bebe bisküvilerimiz hiçbir risk taşımamaktadır 
</HEADLINE>
<TEXT>

     Ülker Grubu, Ülker bebe bisküvilerinin, sağlığa zararlı olduğu belirtilen 'akrilamid' açısından, İsviçre'deki bağımsız ve uzman bir laboratuvara sürekli yaptırılan tahlillere göre hiçbir risk taşımadığını bildirdi. 
     Ülker Grubu'ndan, bebe bisküvilerinde kanserojen maddeler olabileceği ve Sağlık Bakanlığı'nın topladığı numuneleri tahlil için İsveç'e göndereceğine ilişkin haberler üzerine yapılan açıklamada, akrilamid adı verilen ve ancak bekli bir miktarın üzerinde alındığında zararlı etkileri görülebileceği varsayılan maddenin birçok yiyecekte bulunduğu kaydedildi. 
     Bunların başında karbonhidrat içeren yiyeceklerin geldiği belirtilen açıklamada, şöyle denildi 
     ''Dünya tıp literatürüne göre insanların günde aldığı akrilamid miktarının belli bir seviyenin altında kalması önerilmektedir. İsviçre'deki bağımsız ve uzman bir laboratuvara sürekli yaptırdığımız tahlillere göre, Ülker bebe bisküvileri hiçbir risk taşımamaktadır. Ülker bebe bisküvileri bu haklı başarıyı, üstün üretim teknolojisi, uzmanlaşmış AR-GE kadrosu, istikrarlı ve kaliteli hammadde seçimiyle sağlamaktadır.'' İsviçreli Hero'nun Ülker bebe bisküvilerinin bütün dünyada pazarlama hakkını 10 milyon dolar ödeyerek satın aldığı hatırlatılan açıklamada, şu görüşlere yer verildi 
     ''Böylece Ülker bebe bisküvileri tüm dünyada kalite ve güvenilirliğini ispatlayan ilk Türk markası oldu. Dünyanın önde gelen, haklı şöhret sahibi bebek beslenme uzmanı bir şirketin tavrı ortadayken, çıkarılan söylentileri esefle karşıladığımızı ve takdirini sayın halkımıza bıraktığımızı belirtir, sorumlular hakkında yasal işlemleri başlatacağımızı kamuoyuna saygıyla duyururuz.'' 
     
</TEXT>
</DOC>
