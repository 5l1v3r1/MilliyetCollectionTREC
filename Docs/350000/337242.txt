<DOC>
<DOCNO> 337242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo05.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat, İzzet elden kaçıyor 
</HEADLINE>
<TEXT>


Charleroi'da forma giyen ve 8 golle takımının en golcü oyuncusu konumuna gelen İzzet Akgül de, milli takım tercihini Belçika'dan yana kullanmaya hazırlanıyor 

UĞur Meleke 


Belçika'nın Charleroi takımının formasını giyen Türk forvet oyuncusu İzzet Akgül, hafta sonu takımının Mouscron'u 2-0 yendiği mücadeleyi de boş geçmeyerek ligdeki gol sayısını sekize çıkardı. 
90 dakika boyunca başarılı bir mücadele ortaya koyan İzzet, bu sayıyla takımının en golcü oyuncusu konumuna geldi. Galatasaray'ın alt yapısından A takıma çıkma şansı bulamayan ve 2002 yılında İsviçre'nin Sion, ardından da Belçika'nın Ur Namur ve Charleroi ekiplerinde forma giyen İzzet Akgül, Jüpiler Ligi'nde bu sezon 24 maçta forma giydi ve 8 gol kaydetti. Takımının 13 numaralı formasını giyen 1982 doğumlu Akgül, 1403 dakikada 3 asist yaptı, 4 de sarı kart gördü. 
1.88 boyu ve 82 kiloluk ağırlığıyla Hakan Şükür ve Thiery Henry fiziğini hatırlatan İzzet Akgül, henüz 23 yaşına girdiği şu günlerde milli takım tercihiyle karşı karşıya kaldı. Belçika basınında, Milli Takım Teknik Direktörü Aime Anthuenis'in İzzet'i takip ettiği söyleniyor. İzzet de, tercih yapmak durumunda kalırsa, Belçika'yı seçeceğini ifade ediyor. Genç oyuncunun menajeri Mogi Boyat, Haziran 2006'ya kadar Charleroi'yla sözleşmesi olan İzzet'in kulüp kariyerini de, ailesinin yaşadığı bu ülkede sürdürmeyi düşündüğünü belirtiyor. Hollanda basınına göre ise İzzet'le ilgilenen kulüplerin başında Twente geliyor. 
Başarılı temsilcimiz İzzet Akgül'ün ligdeki 5 golünün eşitliği bozan, bir golünün de galibiyeti getiren sayılar olması dikkat çekiyor. Belçika Ligi'nde 58 puanla beşinci sırada yer alan ve UEFA Kupası'na katılma mücadelesi veren Charleroi ekibinde gurbetçi hücum oyuncusu Lokman Atasever de 9 numaralı formayı giyiyor. 

KİMDİR 
Adı İzzet Akgül 
Doğum tarihi 28 01 1982 
Boy 1,88, Kilo 82 Milliyeti 
Türkiye-Belçika 
Oynadığı takım Charleroi 
Forma no 13, Mevkii Forvet 
Oynadığı takımlar Galatasaray amatör , Sion, Ur Manur, Charleroi 
Kariyeri İsviçre 1. Ligi 
8 maç, 1 gol , Belçika 1. Ligi 24 maç, 8 gol 


</TEXT>
</DOC>
