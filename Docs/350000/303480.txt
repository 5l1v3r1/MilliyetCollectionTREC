<DOC>
<DOCNO> 303480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur36.html </URL>
<DATE> 2005/01/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bağ-Kur sigortalısını bilgisayar ile "emekli eden" memur tutuklandı 
</HEADLINE>
<TEXT>

     Bağ-Kur Isparta İl Müdürlüğü'nde çalışan bir memur, rüşvet alarak, hak etmedikleri halde bazı kişilerin emekli edilmelerini sağladığı iddiasıyla tutuklandı. 
     AA muhabirinin aldığı bilgiye göre, Bağ-Kur İl Müdürlüğü'nde çalışan M.K'ın, para tahsili yetkisi olmadığı halde Bağ-Kur sigortalısı T.Y'den önce 2, daha sonra da 1 milyar 600 milyon lira alarak, bilgisayar sistemine girip, Bağ-Kur borçlarını tasfiye ettiği belirlendi. T.Y'nin bu sayede hak etmediği halde emekli olarak, yaşlılık aylığı almaya başladığı saptandı. 
     Bağ-Kur Genel Müdürlüğü müfettişlerinin yaptığı teftiş sonucu ortaya çıkan usulsüzlük üzerine, müfettişler konuyu Cumhuriyet Savcılığı'na bildirdiler. Müfettişlerin raporu doğrultusunda Cumhuriyet Savcısı Mehmet Diken tarafından yürütülen soruşturma sonunda, memur M.K. ile Bağ-Kur İl Müdürü N.Ö.O. ve Şef M.K. hakkında, gerekli gözetim ve denetim görevlerini yerine getirmedikleri iddiasıyla dava açtı. Hazırlanan iddianame kapsamında, rüşvet vererek, hak etmedikleri halde Bağ-Kur'dan emeklilik ya da yaşlılık aylığı almaya başladıkları belirlenen Ö.A, A.A, M.A, H.H.U, S.K, Y.Ç, K.A, U.D, A.B, Y.Z, A.S, İ.Ç, T.Y, M.E, Z.S. hakkında da dava açıldı. Bağ-Kur memuru M.K. tutuklanırken, diğer 17 sanıksız tutuksuz yargılanacaklar. 
     İddianamede, Bağ-Kur sigortalısı olan 15 sanığın, prim borçlarını nasıl, ne şekilde ve ne zaman ödeyeceklerini bildikleri halde, tutuklu sanık M.K'nin usulsüz işlemler yaptığını da bilerek, ona menfaat temin etmek suretiyle usulsüz işlem yaptırıp belirtilen suça iştirak ettikleri iddia edildi. 
     
</TEXT>
</DOC>
