<DOC>
<DOCNO> 346741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo31.html </URL>
<DATE> 2005/05/28/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Gençlerbirliği Teknik Direktörü "Futbolda düne değil bugüne bakmak lazım" 
</HEADLINE>
<TEXT>

     Birinci Süper Futbol Ligi’nin son maçında Gaziantepspor’u 2-1 yenen Gençlerbirliği’nde, teknik direktör Ziya Doğan, "Futbolda bugüne değil, yarına bakmak lazım" dedi. 
     Karşılaşma sonrasındaki basın toplantısında konuşan Ziya Doğan, son maçlarını galibiyetle bitirmek istediklerini belirterek, "Ana kadronun yüzde 60-70’i sahada yoktu. Futbolcularım için iyi şeyler söyleyebilirim. Ancak yine pozisyon hataları yapıyorlar. Düşme potasındaki Gençlerbirliği’nden, ikinci yarının en iyi çıkışını yapan Gençlerbirliği’ne. Başkanımızla gelecek sezonun kararını vereceğiz. 
     Her iki takım oyuncularını da mücadelelerinden dolayı tebrik ediyorum" diye konuştu. 
     Doğan, ligden düşen son takım olan Sakaryaspor için de anlamlı bir mücadele verdiklerini vurgulayarak, "Gönüllerde taht kurdular, küme düştüler. Geçmiş olsun diyorum. İnşallah gelecek yıl aramıza katılırlar" diye konuştu. 
     
     BAŞKANDAN TARAFTARA SİTEM 
     Gençlerbirliği Kulübü Başkanı İlhan Cavcav da maç sonrasında, ligin son maçında her iki takımın da iyi mücadele ettiğini anlatarak, şöyle konuştu 
     "Gelecek sezon Gençlerbirliği olarak daha iyi bir kadro kurma çabası içinde olacağız. Taraftarlar Ankara takımlarına sahip çıkmalı. 
     Gençlerbirliği ile Gaziantepspor oynuyor, parmakla gösterilecek kadar az seyirci var. Ankaralılar böyle destek çıkarlarsa, şampiyon zor çıkar." Karşılaşmanın başarılı futbolcularından İsmail Güldüren ise maçtaki penaltı pozisyonu için arkadaşının kendisine penaltı olmadığını söylediğini bildirdi. 
     İsmail, bu yılki şampiyonluk hedeflerine ulaşamadıklarını kaydederek, "İkinci yarıdaki çıkışımızla Anadolu şampiyonluğunu elde ettik. Seneye ilk 3 içinde bitirmek istiyoruz" dedi. 
     
     GAZİANTEPSPOR CEPHESİ 
     Gaziantepspor’un başında son maçına çıktığını ifade eden teknik direktör Nurullah Sağlam da kendisine destek olan herkese teşekkür etti. 
     Gençlerbirliği ile keyifli bir maç yaptıklarını belirten Sağlam, "Her iki takım futbolcuları da centilmence mücadele etti. Oyunun hakimi bizdik. Tecrübesiz ve deneyimsiz bir takımla çıktık. 
     Gençlerbirliği’ni tebrik ediyorum. Son maçıma çıktım. Bana destek çıkan herkese teşekkür ediyorum" dedi. 
     
     MAÇTAN NOTLAR 
     - Gaziantepsporlu futbolcular sahaya üzerinde, "Hayatını söndürme, sigarayı söndür" yazılı bir pankartla çıktı. 
     - Beşiktaş’a transfer olan Gineli yıldız futbolcu Youla, kale arkasındaki taraftarların yoğun isteği üzerine forma ve tekmeliklerini seyircilere attı. Ancak forma tellere takılınca, taraftarlar formayı alabilmek için zor anlar yaşadı. 
     - Tribünlere çağrılan bir başka futbolcu Ali Tandoğan ise Youla gibi formasını, eşorfmanını ve tekmeliklerini taraftarlara verdi. 
     - Gençlerbirliği taraftarları maç içinde, "Söz verin yönetim, şampiyon olsun Gençlerim" biçiminde tezahüratta bulundu. 
     
</TEXT>
</DOC>
