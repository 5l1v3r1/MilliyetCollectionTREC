<DOC>
<DOCNO> 346946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonsiy04.html </URL>
<DATE> 2005/05/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan İstanbul'a 3. köprüyü kesin yapacağız 
</HEADLINE>
<TEXT>

     Başbakan Recep Tayyip Erdoğan, İstanbul’da trafiği rahatlatmak için üçüncü köprü hakkında çalışmalar başlattıklarını belirterek, "İstanbul’a üçüncü köprüyü kesin yapacağız" dedi. 
     Erdoğan, Üsküdar Altunizade Kavşağı açılışında yaptığı konuşmada, İstanbul’a üçüncü köprünün yapımına yönelik çalışmaları sürdürdüklerini bildirerek, "Bu konuda kararlıyız, hedefimiz bu, başarmak zorundayız" dedi. Devam eden işleri iyi takip edeceklerini ifade eden Erdoğan, zamanla yarıştıklarını ifade etti. "İstanbul bir mutluluk ve huzur kentidir, bunu başarmaya mecburuz" diyen Erdoğan, Belediye Başkanı başta olmak üzere tüm sorumluların projeleri izlemesini istedi. Erdoğan, verilen tarihlerde işleri teslim edemeyen müteahhitlerle, belediyelerin bir daha çalışmaması gerektiğini isterken, "Bu iş böyledir, başka türlü bu işi yürütemeyiz" diye konuştu. 
     Erdoğan, yatırımların sağlıklı olması gerektiğine de dikkat çekti. Özellikle deniz taşımacılığı olmak üzere alternatifler üretilmesi gerektiğini kaydeden Erdoğan, İstanbul’da duble yol çalışmalarında tüm ilçe belediyelerinin el ele vererek çalışmaları bitirmesi gerektiğini belirtti. 
     "Biz Ankara olarak bize ne düşüyorsa yapmaya hazırız" diyen Erdoğan, kamulaştırmada yaşanabilecek sıkıntılar ve hazine arazileri gibi konularda, yardımcı olunacağını söyledi. 
     Erdoğan, kimsenin "Ben şurayı istedim de bana yardımcı olunmadı" diyemeyeceğini kaydederek, "Ben burada hazırım" dedi. Arazilerin halkın malı olduğunu ifade eden Erdoğan, başta yol olmak üzere her türlü alt yapı hizmetlerinde halkın yararı için kullanılacağını söyledi. Erdoğan, "Bunları buralara tahsis etmeyeceğiz de turşusunu mu kuracağız" diye konuştu. 
     
     BOĞAZ PROJELERİ 
     İstanbul’da yol çalışmalarına çok önem verdiklerini söyleyen Erdoğan, İstanbulluların verilen hizmetler nedeniyle 1994’den bu yana aynı zihniyeti görevde tuttuklarını ifade 
     etti. Erdoğan, İstanbul Boğazı’nda devam eden iki ayrı geçiş projesine de değindi. Söz konusu projelerin bitmesiyle köprülerdeki yükün azalacağını kaydeden Erdoğan, raylı ve tekerlek lastikli olan bu iki sistemle trafiğin rahatlayacağını belirtti. Yeni projeleri yaparken İstanbul’un estetik özelliklerine de dikkat edeceklerini dile getiren Erdoğan, çalışmaların İstanbul’un güzelliğine güzellik katmak için yapıldığını kaydetti. 

ANKA 
     
</TEXT>
</DOC>
