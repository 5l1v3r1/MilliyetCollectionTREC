<DOC>
<DOCNO> 316275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/guncel/gun03.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetersizdi, uzman oldu 
</HEADLINE>
<TEXT>


BELMA AKÇURA İstanbul 

Tren kazalarıyla sık sık gündeme gelen Devlet Demiryolları'nın 1. Bölge Müdürü Üzeyir Ülker'in "servis müdürlüğü" görevinden 'işinde başarısız' olduğu gerekçesiyle mahkeme kararıyla alındığı ortaya çıktı. 
TCDD Genel Müdürlüğü, 1997'de Sivas Demiryolları 4. Bölge Müdürlüğü'nde Cer Servis Müdürü olarak çalışan Üzeyir Ülker'i, işinde yetersiz olduğu, görevinde gerekli titizliği göstermediği, emir ve talimatları bilmediği, fuzuli yazışmalarla zaman ve iş kaybına neden olduğu gerekçesiyle görevinden aldı. Genel Müdürlük, Ülker'i Başmüdürlük emrinde "başuzman" olarak başka bir birime atadı. Ülker, Sivas İdari Mahkemesi'ne göreve iade talebiyle başvurarak TCDD Genel Müdürlüğü'nden davacı oldu. Sivas İdare Mahkemesi, Ülker'in Cer Müdürlüğü görevine iadesine karar verdi. Genel Müdürlük, karara itiraz ederek Danıştay'a başvurdu. Danıştay mahkeme kararını bozdu. Sivas İdare Mahkemesi, 17 Şubat 1999'da davanın reddine hükmetti. 
Danıştay'ın bozma kararına uyan mahkeme kararında şöyle denildi "Davacının kamu yararı ve hizmet gerekleri gözetilmek suretiyle görevinden alındığı anlaşıldığından, dava konusu işlemde hukuka aykırılık bulunmamaktadır." Karar, 16 Nisan 1999'da Genel Müdürlük'e tebliğ edildi. 

Yükseliş dönemi 
Cer Müdürlüğü'nde yeterli bulunmayan Ülker, Sivas 4. Bölge Müdür Yardımcılığı'na atandı. Temmuz 2003'te de, 1. bölgenin başına getirildi. 1. Bölge Müdürü Ülker'in görev alanına giren bölgede son bir yıl içerisinde 61 kaza meydana geldi. Ülker, Pamukova'daki hızlandırılmış tren kazasının ardından yargılanan makinistlerin avukatları tarafından da delilleri kararttığı iddiasıyla suçlanmıştı. 1. Bölge Müdürlüğü görevlileri, Ülker'in, 2 gün önce görevden alındığını söyledi. 


</TEXT>
</DOC>
