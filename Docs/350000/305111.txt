<DOC>
<DOCNO> 305111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko27.html </URL>
<DATE> 2005/01/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Oyakbank, 2004 yılı büyüme hızını yüzde 8.5 civarında öngördü... 
</HEADLINE>
<TEXT>

     Oyakbank'a göre, 2004'de Türkiye ekonomisinin emek verimliliğindeki artışın da desteğiyle enflasyonla mücadeleyi olumsuz etkileyecek bir iç talep baskısı yaşamadan yüzde 8.5 civarında bir büyüme kaydetmesi bekleniyor. 
     Oyakbank tarafından hazırlanan ''Aylık Ekonomi Bülteni''nde, Türkiye ekonomisinde yaşanılan gelişmeler değerlendirildi. 
     Bültende Haziran 2004 sonu itibarıyla, yüzde 9.5'a çıkan yıllık GSMH artışının yılın ikinci yarısında yavaşlamaya başlamasının büyümenin sürdürülebilirliği açısından olumlu algılandığı ifade edildi. 
     Bültene göre, 12 aylık kümülatif verilere göre, Ekim 2003'den bu yana yüzde 30'un üzerinde yıllık artışını sürdüren ve Kasım 2004 sonu itibarıyla 60.8 milyar dolara ulaşan ihracat büyümede belirleyici faktörlerden biri oldu ve dış dengedeki bozulmayı sınırlandırdı. 
     Ancak Kasım sonu itibarıyla 34.2 milyar dolara çıkan dış ticaret açığı cari açığı da 15.7 milyar dolara yükseltirken, hizmet gelirlerinin olumlu seyrine karşın sadece turizm gelirlerine endeksli olması bir risk unsuru olarak görülebileceği ifade edildi. 
     Bültende, şöyle denildi 
     ''2004 sonunda GSMH'nin yüzde 5'ine ulaşması öngörülen cari açığın finansmanında sıkıntı yaşanmadı, ancak dış borç stoku artarken rezervlerdeki büyümenin yavaşlaması cari açığın sürdürülebilirliğinin sorgulanmasına neden oluyor. Aralık ayından itibaren görülmesi beklenen kırılmanın 2005'in ilk çeyreğindeki seyri önemli olacak.'' 
     
</TEXT>
</DOC>
