<DOC>
<DOCNO> 316951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/soneko05.html </URL>
<DATE> 2005/02/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hazine bu hafta iki ihale gerçekleştirecek... 
</HEADLINE>
<TEXT>

     Hazine bu hafta, 5 yıl vadeli 6 ayda bir değişken kupon ödemeli Yeni Türk Lirası YTL cinsinden devlet tahvili ile 6 aylık referans hazine bonosu ihaleleri gerçekleştirecek. 
     Hazine, aktif borç yönetimi stratejisinin bir unsuru olarak, ''borçlanma vadesinin uzatılması, yatırımcı tabanının genişletilmesi ve borçlanma enstrümanlarında çeşitliliğin sağlanması'' amacıyla, geleneksel borçlanma araçlarına ilave olarak yeni borçlanma araçlarını da yatırımcıya sunuyor. 
     
     5 YIL VADELİ TAHVİL İHALESİ 
     Hazine, 22 Şubat Salı günü 5 yıl vadeli, 6 ayda bir değişken kupon ödemeli YTL cinsinden devlet tahvili ihalesi yapacak. 
     Değişken faizli tahvilin kupon ödemeleri 6 ay vadeli referans hazine bonosu ihalelerine endeksli olacak. Söz konusu 6 ay vadeli referans hazine bonosu ihalesine ve bundan sonra gerçekleştirilecek 6 aylık referans bono ihalelerine ilişkin olarak, ihaledeki ihraç limiti, piyasaya yapılacak iç borç ödemeleri ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i olarak belirlendi. 
     İhalede gelen teklifler fiyata göre sıralandıktan sonra, ihalenin kesileceği miktara tekabül eden birden fazla aynı fiyatlı teklif varsa, bu teklifler oransal olarak kabul edilecek. 
     Hiçbir katılımcıya ihaledeki toplam ihracın yüzde 25'inden fazla miktarda satış yapılmayacak. Bu oranın hesaplamasına en düşük faizli tekliflerden başlanacak. 
     Gelen tekliflerin toplamının açıklanan satış miktarının altında olması halinde, tekliflerin en az yüzde 90'ı kabul edilecek. Bu durumda, yukarıda belirtilen yüzde 25'lik limit uygulanmayacak. 
     İhalede rekabetçi olmayan teklif ve ihale sonrası teklif satışı yapılmayacak. 
     Bu çerçevede, 23 Şubat valörlü ve 17 Şubat 2010 itfa tarihli değişken faizli Devlet Tahvilinin ilk kupon ödemesi 24 Ağustos 2005 tarihinde gerçekleştirilecek, ilk kupon ödemesini belirlemek amacıyla yarın 23 Şubat 2005 valörlü olarak 6 aylık referans hazine bonosu ihalesi gerçekleştirilecek. 
     Söz konusu ihalede, Şubat ayı borçlanma stratejisinde açıklanmış olan piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i tutarında, 1 milyar 856 milyon YTL'lik borçlanma gerçekleştirilecek. 
     Kupon oranı, söz konusu referans bono ihalesinde oluşacak dönem faizi ile Hazine tarafından uygulanacak olan yüzde 1,5'lik ek getiriden oluşacak. 
     Değişken faizli tahvilin kupon tarihleri 24 Ağustos 2005, 22 Şubat 2006, 23 Ağustos 2006, 21 Şubat 2007, 22 Ağustos 2007, 20 Şubat 2008, 20 Ağustos 2008, 18 Şubat 2009, 19 Ağustos 2009 ve 17 Şubat 2010 olacak. 
     Söz konusu senetler, diğer değişken faizli YTL cinsi senetler de olduğu gibi ayrıştırılarak işlem görebilecek. 
     Hazine, bu hafta toplam 3 milyar 813 milyon YTL piyasaya olmak üzere toplam 4 milyar 429 milyon YTL iç borç ödemesi yapacak. 
     
</TEXT>
</DOC>
