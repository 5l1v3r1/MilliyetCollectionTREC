<DOC>
<DOCNO> 320167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/dunya/axdun01.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mademki Müslümansınız... 
</HEADLINE>
<TEXT>


NEVSAL ELEVLİ Milliyet 


İngiltere İçişleri Bakanı Hazel Blears, uluslararası terörizme karşı etkili bir mücadele yürütülmesi amacıyla polisin yetkilerini artıran yeni yasal düzenlemeleri savunurken, kullandığı samimi ifadelerle hem takdir topladı, hem de eleştirilere hedef oldu. 
Parlamentoda yaptığı konuşmada Blears, mevcut bilgiler ışığında uluslararası terörün en büyük kaynağı olarak radikal İslamcıların görüldüğünü söyledikten sonra lafı dolaştırmadan Müslümanları bu durumu kabullenmeye çağırdı. Bu çerçevede İngiltere'deki Müslümanları ikaz etmek isteyen kadın Bakan, "Müslümanlar dış görünüşleri, kılık kıyafetleri nedeniyle doğaldır ki, polis tarafından daha sık durdurulup aranacak. Müslümanlar, öteki İngiliz vatandaşlarına göre polisin daha sıkı denetimi altında olacak. Polis uzun sakallı birini görünce alarma geçecek, bundan kaçış yok" dedi. 
Bu durumun bir realite olduğunu savunan Hazel Blears, "Tehdit belirli bir yerden geliyorsa önlemler de o noktayı hedefler" diye konuştu. Kadın bakanın ifadelerine Müslüman cemaatler tepki gösterdi. Müslüman örgütleri, "Terörizme karşı mücadele dış görünüşe bakılarak değil, istihbarata dayanılarak yapılır" dediler. 


</TEXT>
</DOC>
