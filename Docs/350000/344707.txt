<DOC>
<DOCNO> 344707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/guncel/gun04.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vehbi Koç, DP ile CHP arasında 'arabulucu' 
</HEADLINE>
<TEXT>


İki parti arasındaki gerilimi yumuşatmak için işadamı Vehbi Koç devreye giriyor. Ön temaslarını Peker, Erim ve Köprülü'nün yürüttüğü girişimde Koç arabuluculuk yapıyor 

Bölükbaşı'nın anıları - 2 Hazırlayan ÜMRAN AVCI 

DP'nin 1. Büyük Kongresi'ni takiben CHP'nin başlattığı saldırı kampanyası sonrası ilişkiler giderek gerilmekteydi. Bu durum, DP yöneticilerini ortamı yumuşatmak adı altında CHP'yle temas kanalları arayışına sevk etmiştir. Bu amaçla başlatılan ön temasları Recep Peker, Nihat Erim ve Fuad Köprülü yürütmüşlerdir. Tanınmış işadamı Vehbi Koç da bu konuda arabuluculuk girişimlerinde bulunmuştur. 
İlk temas Mayıs 1947'de, bir TBMM heyetinin İngiltere ziyareti sırasında Nihat Erim ile Fuad Köprülü arasında kurulmuştur. Bu görüşmede partilerarası ilişkilerde ılımlı bir ortam oluşturulması konusunda görüş birliği hasıl olmuş, bunu takiben İnönü-Bayar görüşme süreci başlatılmıştır. 
Samet Ağaoğlu'nun hatıratından öğrendiğimize göre, 7 Haziran 1947 günü yapılan ilk görüşmede İnönü DP içindeki aşırı konuşmalar yapanlardan şik yetle, bunları ihtilalcilikle suçlamıştır. Osman Bölükbaşı da sert muhalefet yapan grubun içindedir. Bu görüşmede Celal Bayar, İnönü'nün suçladığı dava arkadaşlarına karşı bir tavır almış ve İnönü'ye bu arkadaşlarının "biraz heyacanlı olduğunu" söylemiştir. 

Aksoy ile dostluk 
Bölükbaşı ile Prof. Dr. Muammer Aksoy, farklı siyasi görüşlere ve farklı partilere mensup iki dosttu. Bölükbaşı'nın dokunulmazlığının kaldırılması üzerine, Aksoy yazdığı makalelerle bu hukuk dışı tasarrufa ilk karşı çıkan bilim adamı olmuş ve derhal Bölükbaşı'nın savunmasını üstlenmiştir. Bölükbaşı'nı savunan bin küsur avukattan oluşan savunma ekibinin başkanlığını yapmıştır. 

KURTLARLA DANS 
'Temiz ülkücülerin bahtına ağlarım' 

MHP'nin 4. Büyük Kurultayı'na katılan Bölükbaşı'nın Alparslan Türkeş'le coşkulu kucaklaşmasının fotoğrafı gazetelerde, "Kurtlarla Dans" altyazısıyla verilmişti. Bölükbaşı, 12 Eylül sonrası kendini savunan Türkeş'le bu konuda aynı düşünceyi paylaşmıştı. Bölükbaşı, bu konudaki şu değerlendirmesini hayatının sonuna kadar tekrarlamış ve buna aynı heyecanla inanmıştır 
"Bir tarafta 'Cumhuriyeti yıkacağız, yerine komünist rejimi kuracağız, Tükiye'yi böleceğiz, kalelerine ve meydanlarına kızıl bayrak dikeceğiz, kan denizinin ufkundan kızıl güneş doğacaktır' diyen bölücü saldırılar diğer tarafta 'Türk milletini ve Türk vatanını böldürmeyeceğiz, ay yıldızlı bayrağı ebediyyen dalgalandıracağız' diye savunmada kalan Türk milliyetçileri. Ve Türkiye'ye yönelen bu topyekün saldırı karşısında görevini yapamaz hale gelen devlet güçleri. ... Hıyanetle saldıran ile sadakatle savunan arasında en azından bir niyet farkı vardır. Keşke devlet otoritesi tesis edilebilse, keşke devlet güçleri görevlerini tam olarak yapabilseydi de, bu çocuklar savunma durumunda kalmasaydı. Burada bir suç işlenmişse bunun cezasını devlet mahkemeleri önyargısız ve tarafsız olarak verecektir. Ancak ben bu niyet farkı dolayısıyla, gerçekten suça karışarak cezalandırılan, gönlü vatan aşkı ve imanla dolu temiz ülkücülerin bahtına ağlarım." 

MHP karşıtı savcıya ağır sözler 
MHP'ye yapılan büyük haksızlık karşısında duyduğu infiali her vesileyle dile getiren Bölükbaşı, bu tepkisini Mamak Savcısı Albay Nurettin Soyer'in yüzüne de söylemiştir. Bölükbaşı, Türk milliyetçiliğine adeta cihat ilan eden Soyer ile H kim Mehmet Eyüboğlu'nun eşi olan ablasının kızı Nilüfer Eyüboğlu'nun evinde 24 Nisan 1981 günü yapılan, kızları Semiramis'in nişanında karşılaşmıştır. Bölükbaşı, bir ara dans eden Soyer'in kim olduğunu sormuştur. Nurettin Soyer cevabını alınca savcıya, "Belli oluyor, maşallah dans pistinde de iyi kıvırtıyorsunuz" demiştir. 

Hoca ve Çiller'e kulluk yaptılar 

...Davet, cenaze gibi bazı sosyal vesilelerle karşılaşma dışında, Bölükbaşı'nın Tansu Çiller'le özel bir görüşmesi ve tanışıklığı olmamıştır. Erbakan - Çiller hükümeti döneminde yaşanan ve rejimi tehlikeye atacak boyutlara tırmanan gerginlik konusunda Bölükbaşı, bunun başlıca sorumlularının Erbakan, Çiller ve kendilerine "kulluk" yapan RP ve DYP milletvekilleri olduğuna inanmıştır. 
Bölükbaşı'nın temel endişesi, yaşanan sıkıntıların bir askeri müdahaleyi davet edecek olmasından kaynaklanmış ve şu sözü hep tekrarlamıştır 
"Erbakan ve Çiller ülkeyi nereye sürüklediklerinin farkında değiller. Çok sıkıntılı bir döneme girdik. Bunlar geçmişten ders almadı. 27 Mayıs da böyle gelmişti." ... Osman Bölükbaşı Mart 1997'de, Anadolu Kulübü'nde beraber yemek yediği bir grup Refah Partili milletvekiline şunları söylüyordu "Menderes'i gerçekte kim astırdı biliyor musunuz Kendisini uyarmayan, ona kulluk yapan DP'li milletvekilleri astırdı. Bunu hiç unutmayın. Liderlerin dostu olun ama kölesi olmayın..." 

Baba'ya 12 Eylül uyarısı 
'Süleyman Bey sel geliyor 

Demirel'i Zincirbozan'a giderken uğurlayan Bölükbaşı, askeri yönetimin 'ona reva' gördüğü muameleye karşı çok üzülmüştü 


12 Eylül 1980 ihtilali öncesi Süleyman Demirel'i ziyaret eden Bölükbaşı, şöyle diyordu "Süleyman Bey, görüyorum ki sel geliyor. Önünde durma, kenarında dur." 
Ancak Demirel istifa etmeyecek ve olaylar 12 Eylül sabahı Türkiye'yi üçüncü askeri müdahaleyle karşı karşıya bırakacaktı. Bölükbaşı, askeri yönetimin Demirel'e reva gördüğü bu haksız muameleye karşı infial duymuş ve çok üzülmüştür. 
Demirel'i Zincirbozan'a giderken uğurlayan Bölükbaşı, ziyaret için Zincirbozan'a da gitmiştir. Ancak askeri yetkililer görüşmelerine izin vermemiştir. Bölükbaşı ve Demirel birbirlerine uzaktan el sallamak imk nını da bulamamış, Bölükbaşı sadece yol kenarından Demirel'in kaldığı radar üssüne el sallamıştır. 

Başbakan'a savundu 
Bölükbaşı, bu konudaki tepkisini Ankara'da karşılaştığı Başbakan Ulusu'ya da dile getirmiş ve şunları söylemiştir 
"Demirel ve Türkeş benim dostlarımdır. Onların devlet ve millet aleyhine bir tavırları olsa, ben kendilerine selam vermezdim. Askeri idarenin bu iki değerli devlet adamını gözetim altına almasına bir mana veremiyorum." 

ANAP Kayıp deposu 

Bölükbaşı, 12 Eylül sonrası kurulan partiler hakkındaki değerlendirmesini soranlara, ANAP'la ilgili olarak şunları söylemiştir "ANAP, bulunmuş eşya deposu gibi. Bilirsiniz, tramvaylarda, otobüslerde bulunan her çeşit eşya bir ambarda depolanır. Bunların içinde ayakkabılar, şapkalar, cüzdanlar ve aklınıza ne gelirse her şey vardır. Ayrıca bunların birbirleriyle bağdaşacak hiçbir yanı yoktur. Tesadüfen bir araya gelmişlerdir." 

MDP Deprem çadırı 

Emekli Orgeneral Turgut Sunalp'ın 1983'te kurduğu ve 1986'da kendisini fesheden Milliyetçi Demokrasi Partisi hakkındaki düşüncesini de Bölükbaşı şu sözlerle dile getirmiştir "MDP ise, bir deprem çadırı gibidir. Tehlikeli depremlerde insanlar dışarıya çadır kurar ve tehlike geçinceye kadar bu çadırın altında kalırlar. Tehlike geçince herkes evine döner. İşte MDP'nin akıbeti de böyle olmuştur." 


</TEXT>
</DOC>
