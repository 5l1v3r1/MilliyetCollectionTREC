<DOC>
<DOCNO> 323227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo25.html </URL>
<DATE> 2005/03/12/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Konyaspor, Malatyaspor maçının ardından... 
</HEADLINE>
<TEXT>

     Konyaspor Teknik Direktörü Saffet Susiç, Malatyaspor maçından çok korktuğunu, ancak iyi bir sonuç aldıklarını söyledi. 
     Saffet Susiç, maç sonrasında yaptığı açıklamada, Malatyaspor'un iyi bir takım olduğunu belirterek, karşılaşmada ilk golü atana dek çok zorlandıklarını bildirdi. 
     Sahada kendilerinden isteneni veren futbolcularını kutladığını ifade eden Susiç, ''Bu maçtan çok korkuyordum ama iyi bir sonuç aldık. İyi yoldayız. Yakaladığımız seriyi devam ettireceğiz'' dedi. 
     Susiç, Baliç'in futbolu bırakma yolundaki kararından dönmesinin kendisini çok mutlu ettiğini vurgulayarak, çok yetenekli bir futbolcu olan Baliç'in 30 yaşında futbolu bırakmasının adeta ''günah olacağını'' söyledi. 
     Malatyaspor Teknik Direktörü Aykut Kocaman ise maç sonrasında açıklama yapmadı. 
     
</TEXT>
</DOC>
