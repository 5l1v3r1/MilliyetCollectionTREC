<DOC>
<DOCNO> 330550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/dunya/adun.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Laikler isyan etti 
</HEADLINE>
<TEXT>


Laikliğin kalesi Fransa'da, Papa için bayrakların yarıya indirilmesi kararından sonra, hükümetin valileri Papa için yapılacak dini törenlere katılmaya çağırmasına tepki büyük 

MİNE G. KIRIKKANAT Paris 


Papa Jean Paul II'nin ölümü dolayısıyla bayrakların yarıya indirilmesi kararı alan Fransa'da laiklik tartışması alevlendi. Papa'nın defnedileceği cuma günü 24 saat boyunca resmi kuruluşlardaki bayrakların yarıya indirilmesini kararlaştıran Fransız hükümeti, vali ve yerel yöneticilerin de Papa için düzenlenecek ayinlere katılması çağrısı yapınca, sol ve laik çevrelerin sert eleştirilerine hedef oldu. 
Fransa, Avrupa'da Katoliklerin en yoğun olarak bulunduğu ülkelerden biri. 
"Daha geçen yıl kamusal alanda türban giyilmesi yasaklandı" diyen eski maliye bakanlarından Sosyalist Senatör Michel Charasse, Fransa'nın cumhuriyetçi geleneğinin laik olduğunu, bu tür uygulamalarla bundan taviz verilemeyeceğini söyledi. Charasse, "Yarın Dalai Lama ölse yine bayrakları yarıya mı indireceğiz " diye sordu. Laik çevreler özellikle hükümetin laiklik gereği farklı dinlere karşı eşit uzaklıkta durmadığını, Hıristiyanlığı kayırdığını savundular. Hatta güneydeki Aniane kentinin komünist belediye başkanı, hükümetin emrini dinlemeyeceğini ve bayrakları yarıya indirmeyeceğini açıkladı. 
Başbakan Jean - Pierre Raffarin hükümetinin bayrak indirme kararının ardından alevlenen laiklik tartışması, hemen televizyon ekranlarına taşındı. France - 2 kanalındaki tartışma programında söz alan Yeşil Parti'den Paris Belediye Başkan Yardımcısı Christophe Girard, kendisinin de Katolik olduğunu vurguladıktan sonra, "Belediye binalarının, okulların önünde 'özgürlük, eşitlik ve kardeşlik' yazar. İran'da 'İslam Cumhuriyeti' yazıldığı gibi 'Fransa Katolik Cumhuriyeti' diye yazmaz" sözleriyle hükümeti eleştirdi. 
Laik çevreler, Cumhurbaşkanı Chirac ve öteki üst düzey kamu görevlilerinin önümüzdeki pazar Paris'teki Notre Dame Katedrali'nde yapılacak Papa'yı anma törenlerine katılmasını da şiddetle eleştirdi. 
Hükümet Sözcüsü Jean - Francois Cope ise, "Papa Jean Paul II müstesna bir şahsiyet, bir barış adamıydı. Bayrağın yarıya indirilmesi bir saygı işareti" dedi. 
Fransa, bu yıl 1905'te yürürlüğe giren ve kilise ile devlet işlerinin birbirinden ayrılmasını öngören laiklik yasasının 100. kabul ediliş yıldönümünü kutluyor. 

AB de bayrakları yarıya indirecek 

GÜVEN ÖZALP 

Papa'nın cenaze töreninin yapılacağı 8 Nisan'da Brüksel'deki AB kurumları da bayrakları yarıya indirecek. AB bayrakları, bu kurumlardan birinin başkanı, bir Komisyon üyesi, üye devlet başkanının hayatını kaybetmesi durumlarında indirilebiliyor. Tüm üye ülkeleri ya da üyelerin büyük çoğunluğunu etkileyen durumlarda da AB bayrakları yarıya indirilebiliyor. AB Komisyonu Başkanı Barroso da, diğer kurumlarla koordinasyon içinde bayrakların 8 Nisan'da yarıya indirilmesine karar verdi. 


</TEXT>
</DOC>
