<DOC>
<DOCNO> 326347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo19.html </URL>
<DATE> 2005/03/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Milli takım futbolcuları konuştu... 
</HEADLINE>
<TEXT>

     A Milli Futbol Takımı, Arnavutluk ve Gürcistan ile yapacağı 2006 Dünya Kupası Eleme Grubu maçlarının hazırlıklarına devam etti. 
     Florya Metin Oktay Tesisleri'nde Milli Takımlar Teknik Direktörü Ersun Yanal yönetiminde gerçekleştirilen ve yaklaşık 1 saat süren antrenmanda futbolcular, ısınma ve 5'e 2 pas çalışmasının ardından, tam sahada 3 takım halinde taktik çalışması yaptı. 
     Antrenmanın son bölümünde Emre, Hamit ve Ümit şut çalışması yaptı. 
     Milli takım aday kadrosuna dün dahil olan Kürşat, kasığındaki sertlik nedeniyle bugünkü antrenmana katılmadı. Bu futbolcunun durumunun ciddi olmadığı, yarın takımla birlikte çalışabileceği bildirildi. 
     
     NECATİ ''ARNAVUTLUK MAÇI SERT GEÇECEK'' 
     Milli takım oyuncularından Necati Ateş ve Tuncay Şanlı, antrenman öncesinde basın mensuplarının sorularını yanıtladı. 
     Necati, Arnavutluk ve Gürcistan maçlarının milli takım için dönüm noktası olduğunu belirterek, ''Kazanmaktan başka şansımız yok. Arnavutluk maçı sert ve zorlu geçecek. Bu maçı kazanıp, Gürcistan'a moralli gitmek istiyoruz'' dedi. 
     Türkiye'nin grupta birincilik şansı olduğunu ifade eden Necati, ''Tüm maçlarımızı kazanırsak grubu birinci bitiririz. Birinci olamasak bile ikinci olacağımıza inanıyorum'' diye konuştu. 
     Necati, forvet oyuncularıyla ilgili bir soruya karşılık, ''Forvetler üzerinde stres var. Herkes seçilerek geliyor milli takıma. Hocamız görev verdiğinde elimizden gelenin en iyisini yapacağız'' dedi. 
     Tuncay Şanlı ise grupta kolay maç olmadığını, Arnavutluk ve Gürcistan maçlarını kazanmak zorunda olduklarını söyledi. 
     
     EMRE ''ŞAMPİYONLAR LİGİ FİNALİNDE OYNAMAK İSTİYORUM'' 
     UEFA'dan gelen bir ekip, Şampiyonlar Ligi ile ilgili daha önce bu ligde oynamış milli futbolcularla röportaj yaptı. 
     Antrenman öncesinde yapılan röportajlarda Emre, Bülent ve Ümit, Şampiyonlar Ligi ile ilgili soruları yanıtladı. 
     Emre, Türkiye'de yapılacak Şampiyonlar Ligi finalinde kendi takımı olan İnter'i görmek istediğini belirterek, ''Bu sezon Şampiyonlar Ligi'nde iyi bir grafik yakaladık. Final oynayacağımıza inanıyorum. Diğer finalist İngiltere'nin Chelsea takımı olabilir'' dedi. 
     Galatasaray'da 20 yaşında UEFA Kupası finalinde kırmızı kart cezalısı olduğu için oynayamadığını belirten Emre, bu sezon Şampiyonlar Ligi finalinde forma giymek istediğini söyledi. 
     
     MİLLİ TAKIMA MESİR MACUNU İKRAMI 
     Kuruluş aşamasında olan Manisalı Yönetici, Sanayici ve İş Adamları Derneği MYSİAD yöneticileri, milli takım için mesir macunu getirdi. 
     Antrenman öncesinde teknik direktör Ersun Yanal ve Bülent'e mesir macunu veren MYSİAD'lı yöneticiler, Manisa'da bu hafta mesir haftası olduğunu, zorlu milli maçlar öncesinde oyuncular ve teknik heyete de mesir macunu getirdiklerini söyledi. 
     Bu arada, menajer Can Çobanoğlu, mesir macunlarını basın mensuplarının üzerine attı. 
     
     CEM YILMAZ İLE MORAL BULACAKLAR 
     A Milli Takım teknik heyet ve futbolcuları, Cem Yılmaz ile moral bulacak. 
     Menajer Can Çobanoğlu, daha önce programlarında olmamasına rağmen zorlu maçlar öncesinde futbolcuların moral bulması için böyle bir organizasyon yaptıklarını, bu akşam Beşiktaş Kültür Merkezi'nde Cem Yılmaz'ın gösterisini izleyeceklerini söyledi. 
     Çobanoğlu, bu nedenle akşam yapacakları antrenmanı saat 17.30'a aldıklarını kaydetti. 
     
     İDMANLAR BASINA KAPATILDI 
     A Milli Takım'ın antrenmanları Arnavutluk maçına 3 gün kala basına kapatıldı. 
     Millilerin bu akşam Florya Metin Oktay Tesisleri, yarın maçın oynanacağı BJK İnönü Stadı ve 25 Mart Cuma günü Florya Metin Oktay Tesisleri'nde yapacağı antrenman basına kapalı olarak yapılacak. 
     
</TEXT>
</DOC>
