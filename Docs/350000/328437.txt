<DOC>
<DOCNO> 328437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun10.html </URL>
<DATE> 2005/03/30/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
"Darfur'da ölenlerin sayısı 300 bin olabilir" 
</HEADLINE>
<TEXT>

     Sudan'ın batısında bulunan Darfur bölgesindeki iç savaş nedeniyle hayatını kaybedenlerin sayısının 300 bin civarında olabileceği bildirildi. 
     İngiliz Milletvekili Tony Baldry, ''Darfur bölgesinde hayatını kaybedenlerin sayısının Dünya Sağlık Örgütü'nün DSÖ duyurduğu gibi 70 bin olmadığını, bunun ''çok düşük bir tahmin'' olduğunu belirtti. 
     Bölgede hayatını kaybedenlerin sayısının 300 bin civarında olabileceğini ifade eden Baldry, ''21. yüzyılın başlangıcında Darfur'un uluslararası toplum ve medeniyet için gerçek bir test olduğunu'' söyledi. 
     DSÖ, Darfur bölgesinde bulunan mülteci kamplarında Mart ayından bu yana 70 bin kişinin öldüğünün tahmin edildiğini duyurmuştu. 
     
     2,4 MİLYON KİŞİ YERİNDEN OLDU 
     Öte yandan, bölgede bulunan BM yetkilisi Radya Aşuri, Darfur bölgesindeki iç savaş nedeniyle yerinden olanların sayısının 2,4 milyona ulaştığını belirtti. 
     Aşuri, Darfur'daki durumun ''hiç iç açıcı'' olmadığını, sadece dün evini barkını terk etmiş yaklaşık 700 kişinin, Kuzey Darfur'daki El Faşer yakınlarında bulunan Ebu Şuk kampına geldiğini söyledi. 
     BM İnsani Yardım İşleri Müsteşarı Jan Egeland de bölgede istikrarın sağlanamaması durumunda yerinden olanların sayısının 2 milyondan 3-4 milyona çıkabileceğine dikkat çekti. 
     
</TEXT>
</DOC>
