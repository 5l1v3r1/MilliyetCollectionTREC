<DOC>
<DOCNO> 346666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun21.html </URL>
<DATE> 2005/05/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Avrupa Konseyi, Ermenistan'ın Anayasa taslağını beğenmedi... 
</HEADLINE>
<TEXT>

     Avrupa Konseyi’ne üye ülkelere anayasa hazırlıkları konusunda tavsiyelerde bulunan Venedik Komisyonu, Ermenistan’ın hazırladığı anayasa taslağını beğenmedi. 
     Venedik Komisyonu tarafından yapılan yazılı açıklamada, Ermenistan parlamentosu tarafından ilk hali 11 Mayıs’ta kabul edilen anayasa taslağında önemli değişiklikler yapılması istendi. 
     Açıklamada, "Venedik Komisyonu tarafından yapılan tavsiyelerin dikkate alınmamasının büyük hayal kırıklığı yarattığı" bildirildi. 
     "Yüksek yargı, parlamento ve cumhurbaşkanı arasındaki yetki dağılımında güçler dengesinin iyi korunmasına yönelik Ermenistan yönetimine tavsiyelerde bulunulduğu" hatırlatılan açıklamada, bu önerilerin dikkati alınmaması eleştirildi. 
     Komisyon üyelerinin 2 Haziran’da Erivan’a giderek Ermeni yetkililerle anayasa hazırlıkları konusunda tekrar görüşmelerde bulunacağı belirtilen açıklamada, anayasa taslağının parlamentoda ikinci kez oylanmasından önce gerekli değişikliklerin yapılması istendi. 
     Venedik Komisyonu, Avrupa Konseyi’ne üye ülkelerin yasa ve anayasalarının Avrupa Konseyi ilkeleriyle uyum içinde olup olmadığını denetlemekle yükümlü. 
     Avrupa Konseyi’nin talimat vermesi halinde, bağımsız hukukçulardan oluşan komisyon, ilgili ülkenin anayasa çalışmalarına yardımcı oluyor. 
     
</TEXT>
</DOC>
