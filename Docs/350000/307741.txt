<DOC>
<DOCNO> 307741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun02.html </URL>
<DATE> 2005/01/19/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Barzani Kerkük kırmızı çizgimiz 
</HEADLINE>
<TEXT>

     Ferit ASLAN DHA 

      IRAK Kürdistan Demokrat Partisi IKDP lideri Mesut Barzani, 30 Ocak'ta yapılacak seçimlerin Kürtler için çok önemli ve Kerkük'ün kendileri için kırmızı çizgi' olduğunu belirterek, bunu Amerikalılar'a iletiklerini söyledi. Barzani, Saddam döneminde Kerkük'ten göç ettirilenlerin 58'inci maddenin yerine getirilmesi için güvence aldıklarını belirterek, ABD Dışişleri Bakan Yardımcısı Richard Armitage'nin ziyaretinden sonra boykot kararından vazgeçtiklerini söyledi. 
     Karargahının bulunduğu Selehaddin kentindeki Kürdistan TV'yi ziyaret eden Barzani, çalışanlara yönelik yaptığı konuşmada seçimin Kürtler için çok önemli olduğunu, Kürtler'in Irak ve Erbil'deki yerel Kürt Parlamentosu'nun yanı sıra yerel yöneticiler için 3 ayrı oy kulanacaklarını belirterek, kötü hava koşullarının seçimleri etkilememesi için önlem alacaklarını söyledi. 
     Barzani, Saddam döneminden Kerkük'ten sürülen yaklaşık 120-130 bin Kürt'ün oy kulanması için güvence aldıklarını belirterek, "Irak Geçici Anayasası'nda yer alan ve Saddam döneminde sürülen Kürt ve Türkmenler'in dönüşlerinin sağlanmasını öngören 58'inci maddenin uygulanmasını istemiştik. Bu sorun çözülmediği için seçimlerin ertelenmesini, en azından Kerkük'te ertelenmesini istedik ve ertelenmemesi halinde boykot edeceğimizi söylemiştik'' dedi. 
     Barzani, ABD Başkanı George W. Bush adına Kuzey Irak'a gelen Dışişleri Bakan Yardımcısı Richard Armitage ile yaptıkları görüşmede rahatsızlıklarını ilettiklerini anlatırken, "Armitage'ye de bu maddenin uygulanması gerektiği ifade ettik. Kendisine Kerkük'ün kırmızı çizgimiz' olduğunu söyledik. Bize hak verdi. Kendisi ile yapılan görüşmelerden sonra seçimlere katılma kararı aldık'' diye konuştu. 
     Kürtler ve Irak Hükümeti arasında yapılan anlaşma uyarınca 30 Ocak'ta yapılacak seçimlerde Saddam döneminde sürülen 142 bin Kürt oy kullanabilecek, 170 binden fazla Kürt, seçimlerden sonra eski yerlerine yerleştirilecek. Kerkük'ten Saddam döneminde ayrılan ilçeler ve köyler yeniden şehire bağlanacağı belirtildi. 
     
</TEXT>
</DOC>
