<DOC>
<DOCNO> 310623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/ekonomi/aeko.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Birleştik, araya bayram girdi, acz içinde kaldık' 
</HEADLINE>
<TEXT>


Aksoy Grubu, BDDK'nın tavsiyesinden yedi gün sonra off shore bankasını İktisat Bankası ile birleştirdi. BDDK'nın 22 Aralık 2000 tarihli itirazına ise banka Yönetim Kurulu Başkanı Cüneyt Sel, bayram nedeniyle bu yazının ellerine geç ulaştığı, acz içinde kalındığından geri dönüş olmayacağı yanıtını verdi 

Nedim Şener 

Milliyet, Başbakanlık Teftiş Kurulu tarafından hazırlanan ve eski Maliye Bakanı Zekeriya Temizel'in "görevi ihmalle" suçlandığı Erol Aksoy'a ait Trade Deposit Bank'ın yine Aksoy Grubu'na bağlı İktisat Bankası'nın Malta şubesiyle birleştirilmesiyle ortaya çıkan 439 milyon dolarlık operasyonuyla ilgili yeni belgeleri ele geçirdi. 
BDDK Başkanı olduğu dönemde Zekeriya Temizel, yardımcısı Teoman Kerman ve Daire Başkanı Binnur Berberoğlu'nun 28 Kasım 2000 tarihli yazılarıyla TDB'nin İktisat Bankası ile birleşmesine ilişkin tavsiye yazısı bir gün sonra İktisat Bankası Yönetim Kurulu Başkanı olan Cüneyt Sel'e "elden" teslim edildi. Bankanın birleşmesinin uygun görülmediğine ilişkin 22 Aralık 2000 tarihli yazının ise 10 günde adresine ulaşamadığı ortaya çıktı. 
28 Kasım 2000 günü Bankalar Yeminli Murakıpları'nın hazırladığı ve Zekeriya Temizal imzalı İktisat Bankası'nın içindeki olumsuz koşulların giderilmesine yönelik tavsiye yazısı 29 Kasım günü, İktisat Bankası Yönetim Kurulu Başkanı olan ve bir dönem Hazine Müsteşar vekilliği de yapan Cüneyt Sel'e elden teslim edildi. 
1 Aralık günü ise İktisat Bankası Yönetim Kurulu, yine Aksoy Grubu'na ait KKTC'de bulunan off shore bankası TDB'nin aktif ve pasifiyle Malta şubesiyle birleştirilmesi kararını aldı. 4 Aralık 2000 günü bankanın devir işlemleri tamamlandı. 5 Aralık günü gelişme tüm mudilere bildirildi. 
Böylece o ana kadar devlet güvencesinde olmayan 439 milyon dolar bir anda garanti kapsamına alındı. BDDK'nın, İktisat Bankası'nın yönetimine veto yetkili bir üye atama işlemi ise ancak 19 gün sonra gerçekleştirdi. 

Postada tatil rötarı 
BDDK yönetimi, Zekeriya Temizel imzasıyla 22 Aralık 2000 tarihinde İktisat Bankası ile TDB birleşmesine ilişkin itiraz yazısı gönderdi. Yazıda TDB'nin aktif ve pasifinin, İktisat Bankası'na nakit girişi olmadan kaydi olarak devredilmesinin yerinde görülmediği belirtildi. 
Cüneyt Sel ise Temizel'in 22 Aralık 2000 tarihinde yazdığı yazıya ancak 2 Şubat 2001 tarihinde yanıt verdi. Cüneyt Sel imzalı yanıtta araya yılbaşı tatili ve bayram girmesi nedeniyle yazının elerine 2 Ocak 2001 tarihinde geçtiği belirtilirken, bu arada iki hukukçudan alınan görüş gereği TDB'nin devredilen aktif ve pasifinin yeniden geriye alınmasının hukuken mümkün olmadığı ifade edildi. Cüneyt Sel gelişmeleri anlatırken BDDK'ya gönderdiği yanıtı şöyle bitirdi 
"Bu hukuki durum karşısında bankamız İktisat Bankası Makamlarının BDDK'nın 22 Aralık 2000 tarihli yazısı talimatlarını yerine getirmekte acz içinde kalmıştır." 


</TEXT>
</DOC>
