<DOC>
<DOCNO> 309406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo04.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a iyi haber 
</HEADLINE>
<TEXT>


Wisla Krakow, Zrowski ile Szymkowiak'ın bonservislerinde indirime gitti, transferin her an bitebileceği kaydedildi 


Önemli adımlar 
TRABZONSPOR'UN renklerine katabilmek için yoğun çaba harcadığı Marciez Zrowski ile Miroslaw Szymkowiak'ın transferinde önemli adımlar attığı öğrenildi. Wisla Krakow yöneticileriyle yürütülen görüşmeler sonunda iki oyuncunun bonservisinde indirim sağlandığı, transferin önümüzdeki günlerde sonuçlanabileceği ifade edildi. 

Antalya'da görüşme 
ASBAŞKAN Ömer Sarı, Antalya'da kamp yapan Wisla Krakow'un yöneticileriyle yeniden masaya oturdu. Uzun pazarlıklar sonrası tarafların el sıkıştığı, yönetimin transferi gerçekleştirmek için Finansbank'tan 2.5 milyon dolarlık kredi talebinde bulunacağı bildirildi. Yönetim iki oyuncuyla da prensipte anlaşma sağladı. 

Önce uyarı, sonra alkış 

MALATYASPOR'U kupadan eleyen Trabzonspor, Kayserispor ile oynayacağı lig maçının hazırlıklarına dün sabah yaptığı çalışmayla başladı. Düz koşuyla başlayan idman, taktik antrenmanla devam etti. Çalışmanın son bölümünde ise dar alanda pres çalışması yapıldı. Teknik Direktör Şenol Güneş, futbolcularını sık sık uyardı. 
İSTEDİKLERİNİN yapıldığını görünce alkışlarla oyuncularına moral veren Güneş'in kadro konusunda sıkıntı çektiği, formuyla göz dolduran Yattara'ya yer aradığı belirtildi. Bu arada sakatlığı geçen İbrahim Ege takımla birlikte idmana çıkarken, Malatya maçında bileğine darbe alan Young ise Erdinç ile birlikte düz koşu yaptı. 

Pepe'den ziyaret 

ÇEVRE ve Orman Bakanı Osman Pepe, Trabzonspor Kulübü'nü ziyaret etti. Yönetimden top toplayan çocuğa kadar herkesin şampiyonluk özlemi çektiğini bildiğini kaydeden Pepe, "Nerede, ne zaman, bize ne görev düşerse bunu gururla yerine getirmeye hazırım" dedi. 


</TEXT>
</DOC>
