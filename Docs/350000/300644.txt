<DOC>
<DOCNO> 300644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo36.html </URL>
<DATE> 2004/12/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Uşakspor'da Fenerbahçe yenilgisi moralleri bozmadı... 
</HEADLINE>
<TEXT>

     Türkiye Kupası ikinci kademe maçında Fenerbahçe'ye 6-2 yenilerek elenen Uşakspor'da, ortaya çıkan sonuca rağmen moraller bozulmadı. 
     Uşakspor Teknik Direktörü Hayri Obüs, yaptığı açıklamada, Fenerbahçe ile Uşakspor'un kıyaslanamayacağını dile getirerek, oyuncularının Fenerbahçe maçı ile değerlendirilmesinin haksızlık olacağını söyledi. 
     Fenerbahçe'nin, kadrosunda dünyaca ünlü yıldızları bulunan Türkiye'nin en güçlü takımlarından biri olduğunu belirten Obüs, şöyle konuştu 
     ''Fenerbahçe'nin çok fazla artıları var. Kadrosundaki tüm oyuncular yıldız. Bu nedenle kaybetmemiz gayet doğal. Ama ben oyuncularımı gösterdikleri mücadele ve oyun disiplininden kopmadıkları için kutluyorum. Biz Türkiye liglerinin en başarılı takımıyız. Futbol bir oyundur. Biz bu oyunu iyi oynuyoruz. İyi oynadığımız için de 18 maçta 16 galibiyet aldık. Bizim rakibimiz Fenerbahçe değil. Kendimizi bu maça göre değerlendirmiyoruz. Amacımız, ligde şampiyon olmak.'' 
     
</TEXT>
</DOC>
