<DOC>
<DOCNO> 313617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas23.html </URL>
<DATE> 2005/02/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Ayakkabılara kar zinciri... 
</HEADLINE>
<TEXT>

     Kar ve buz üzerinde yürürken kayarak düşme riskini azaltmak için üretilen ayakkabı zinciri satışları, karlı havanın hakim olduğu son günlerde arttı. 
     ''Safe'' marka ayakkabı zincirinin dağıtım ve satışını yapan Karma Elektronik ve Aydınlatma Şirketi'nin Genel Müdürü Canan Karanlık, A.A muhabirine yaptığı açıklamada, Avrupa'daki örnekleri incelenerek tasarlanan ayakkabı zincirinin İsviçre patentli olduğunu ve Fabeks adlı bir Türk şirket tarafından Uzakdoğu'da yaptırıldığını söyledi. 
     Karanlık, ''İnsanlar araba lastiklerine zincir takmaya alışmış, ancak ayakkabı zincirini duyunca önce espri olarak algılıyorlar. Arabaların lastiklerine takılan zincir, kaygan zeminde nasıl arabayı tutuyorsa, ayakkabı için tasarlanan bu zincir de insanın kar ve buz üzerinde yürürken kaymasını önler'' dedi. 
     Karanlık, ayakkabı zincirinin 35-43 numara arasında kadın-erkek her türlü ayakkabı, bot ve çizmeye takılabildiğini, kullanımının kolay, görünümünün estetik, hafif, cepte veya çantada taşınabilir olduğunu anlattı. 
     Önceleri bu zincirin daha çok yaşlı insanlar ve kadınlar tarafından tercih edildiğine işaret eden Karanlık, ''Ayakkabı zincirinin satışları karlı havaların etkisiyle son zamanlarda arttı. Yine daha çok yaşlı insanlar tarafından tercih ediliyor, ancak biz herkese tavsiye ediyoruz'' dedi. 
     Her kullanımdan sonra silinebilen zincirin ortalama ağırlığının 150-200 gram geldiğini vurgulayan Karanlık, ayakkabı zincirinin çiftinin fiyatının perakende 15 YTL, toptan ise 10 YTL olduğunu kaydetti. 
     
</TEXT>
</DOC>
