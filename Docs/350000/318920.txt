<DOC>
<DOCNO> 318920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonyas09.html </URL>
<DATE> 2005/02/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gülseren Paris'te eski çalıştığı gece kulübünde hasret giderdi 
</HEADLINE>
<TEXT>

     Rahmi Gündüz 

Eurovision şarkı yarışmasında Türkiye'yi temsil etme hakkını kazanan Gülseren, Paris'te daha önce uzun yıllar çalıştığı gece kulübünde, seyircilerin yoğun isteği üzerine sahneye çıktı. 
     Yaklaşık 8 yıl çalıştığı gece kulübünün patronu Jacques Boni ve müzisyen arkadaşlarıyla hasret gideren Gülseren, sahnede Tarkan'ın ''seni gidi fındık kıran'' isimli şarkısını seslendirdi. 
     Gülseren'in bir şarkılık minik konseri, Fransız müzikseverlerin büyük beğenisini topladı. 
     Gülseren, A.A muhabirine yaptığı açıklamada, Türkiye'de yarışma sonrası kendisine yöneltilen eleştirilerden üzüntü duyduğunu belirtti. 
     ''Sanatsal yönde yapılan eleştirileri doğal karşıladığını'' ifade eden Gülseren, ''bunun dışında kendisine ve ailesine yönelik hakarete kadar varan eleştirileri kabul edilemez bulduğunu'' söyledi. 
     Gülseren'in eşi Lois ise yaptığı açıklamada, ''dünyanın her yerinde müzisyenler birbirlerini ses ve yorum açısından eleştirir, bu son derece doğal, ancak iyi müzisyenler meslektaşlarını bunun dışında karalamaya çalışmaz'' dedi. 
     
     ''MUSTAKİ'NİN ÇALIŞTIĞI YER NASIL BATAKHANE OLUR '' 

     Paris'in ünlü Saint-Michel meydanı yakınlarında bulunan ''Trois Mailletz'' isimli gece kulübünün sahibi Jacques Boni, Gülseren'in çok iyi bir sanatçı olduğunu ve Türkiye'deki başarısının kendilerini de çok memnun ettiğini söyledi. 
     Boni, Gülseren'in sekiz yıl boyunca gece kulübünde çalıştığını ve sahnede sesi ve sempatisiyle herkesin beğenisini kazandığını bildirdi. 
     Gülseren'in bir dönem en popüler şarkıcıları arasında yer aldığını belirten Boni, ''kabare bar türünde çalışan ve saat 22.00'de başlayıp 05.00'e kadar süren programda, başta Fransız müziği olmak üzere, Amerikan cazı, Latin ve Afrika müziği örneklerinin, orkestra eşliğinde profesyonel şarkıcılar tarafından canlı icra edildiğini'' söyledi. 
     Türkiye'de Trois Maillets gece kulübünün ''batakhane'' olduğu yolundaki iddialara tepki gösteren Boni, ''dünyaca ünlü cazcı Nina Simone'un, yine ünlü müzisyenler Georges Mustaki, Dany Briant'ın çalıştığı yer nasıl batakhane olur '' dedi. 
     
</TEXT>
</DOC>
