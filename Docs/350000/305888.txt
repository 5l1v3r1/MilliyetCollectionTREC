<DOC>
<DOCNO> 305888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur24.html </URL>
<DATE> 2005/01/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
17 Ağustos depreminden sonra bölgede depresyon ilacı kullanımı patladı 
</HEADLINE>
<TEXT>

     Marmara Depremi'nin olduğu bazı illerde depresyon ilaçlarının kullanımında artış olduğu bildirildi. 
     Kocaeli Eczacı Odası Başkanı Üzeyir Korkmaz, AA muhabirine yaptığı açıklamada, 17 Ağustos 1999 yılında meydana gelen Marmara Depremi sonrası psikolojik tedavi görenlerin sayısında artış olduğunu söyledi. 
     Bu nedenle depresyon ilaçlarının da kullanımının arttığına dikkati çeken Korkmaz, şöyle konuştu 
     ''Depremden sonra ortaya çıkan sorunlar nedeniyle psikolojik tedavi gören yurttaş sayısında çok büyük bir artış var. Depresyon ilacı kullanımı, diğer illere oranla deprem bölgesinde çok daha fazla. Çünkü bölgede yaşayan insanlar, deprem felaketinin yanı sıra ekonomik krize de maruz kaldı. Bu iki olaydan insanlar etkiledi, çaresiz kalınca bunalıma girdi. 
     Bölgemizde daha önce aylık 400 kutu ilaç tüketilirken, bugün bu sayı 600-700 kutuya kadar çıktı.'' Bursa Eczacılar Kooperatifi Şube Müdürü Çiğdem Ergünden de Kocaeli, Sakarya ve Düzce'den geçen yıl sadece 2 depresyon ilacından 19 bin kutu tüketildiğini belirtti. 
     
</TEXT>
</DOC>
