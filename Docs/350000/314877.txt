<DOC>
<DOCNO> 314877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko05.html </URL>
<DATE> 2005/02/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye-Yunanistan boru hattı gün sayıyor... 
</HEADLINE>
<TEXT>

     Türkiye'nin enerji alanında uluslararası öneme sahip bir projesi daha gün sayıyor. Avrupa Birliği'ne geçiş sürecinde enerji köprüsü konumunu güçlendirmeyi amaçlayan Türkiye, Yunanistan doğalgaz boru hattı yapımı projesine yönelik çalışmaları belirlenen programa uygun olarak sürdürülüyor. 
     Türkiye kısmının yapımı için BOTAŞ Genel Müdürlüğü tarafından geçtiğimiz yıl yapılan ihaleyi kazanan firma ile sözleşme aşamasına gelindi. 
     Edinilen bilgiye göre, en uygun teklifi veren firma grubu ile Şubat ayı içinde mukavele imzalanması bekleniyor. İhaleye en uygun teklifi Polonyalı ortağı ile bir Türk firması vermiş ve söz konusu ihalede 10 firma katılmıştı. 
     Güney Avrupa gaz ringi olarak da adlandırılan Türkiye-Yunanistan doğalgaz boru hattının 2006 yılında tamamlanarak yine aynı yıl içinde doğalgaz sevkıyatının yapılması bekleniyor. Tüketim fazlası doğalgaz inşa edilecek boru hattından Yunanistan üzerinden Avrupa'ya buradan da dünya pazarlarına taşınması öngörülüyor. Karacabey ile Gümülcine arasında inşa edilecek boru hattı ile ilk teslimat yılında 205 milyon metreküp, ikinci teslimat yılında 500 milyon metreküp ve daha sonraki her bir teslimat yılında da 750 milyon metreküp olmak üzere 15 yıl boyunca doğalgaz ihracatı yapılacak. 
     Boru hattının Türkiye topraklarındaki kısmını BOTAŞ finanse edecek. Türkiye topraklarında inşa edilecek kısmın yaklaşık 100 kilometre uzunluğunda olması bekleniyor. 
     
</TEXT>
</DOC>
