<DOC>
<DOCNO> 320318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko08.html </URL>
<DATE> 2005/03/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Petrol 53 dolar seviyesini de geride bıraktı... 
</HEADLINE>
<TEXT>

     Kuzey Amerika ve Avrupa'da sıcaklıkların mevsim normallerinin altında kalmaya devam etmesi, uluslararası borsalarda petrol fiyatlarını dolar seviyesinin üzerine taşıdı. 
     ABD Enerji Bakanlığı'nın, geçen hafta ülkedeki rafinerilerin son 4 ayın en düşük seviyesi olan yüzde 89.3 kapasiteyle çalıştığını açıklaması, piyasada sıkıntı yaşanacağı endişesini besleyerek fiyatların yükselişini kolaylaştırdı. 
     New York Borsası'nda işlem gören ABD hafif petrolünün varili, Uzakdoğu ağırlıklı işlemlerde 53.20 dolara kadar çıktı. Fiyatlar bu seviyeden biraz gerileyerek son işlemlerde 53.03 dolarda dengelendi. 
     Petrol fiyatları, uluslararası borsalarda böylece geçen yıl 25 Ocak'ta kaydedilen 55.67 dolarlık rekor fiyatına oldukça yaklaştı. 
     Enerji analistlerine göre doların geçilmesiyle sonuçlanan petrolün son yükselişinde büyük yatırım fonlarının spekülatif alımları önemli rol oynadı. 
     Piyasada önümüzdeki dönemde talebin arzın üzerinde olacağını düşünen spekülatörlerin karlarını artırmak için fiyat yükselişlerini körüklediği belirtiliyor. 
     Petrol ihraç eden ülkeler örgütü OPEC'in fiyatlardaki yükseliş karşısında bir sonraki Isfahan zirvesinde bazı üyelerinin istediğinin aksine üretim kesintisine gitmesi beklenmiyor. 
     OPEC Genel Sekreteri Adnan Şihab-Eldin de bu beklentiye uygun şekilde 16 Mart'taki Isfahan zirvesinde mevcut üretim seviyesinin değiştirilmeyeceğini doğruluyor. 
     Analistlere göre kartel örgütünün üretimi artırarak fiyatları düşürmesi ise olası gözükmüyor. OPEC ülkelerinin kullanmadıkları kapasitelerinin önemli oranda ağır olarak adlandırılan yüksek sülfürlü kalitesiz petrol olduğuna dikkat çeken analistler, talebin ise her rafinerinin işleyebileceği hafif petrolde yoğunlaştığına dikkat çekiyorlar. 

     
</TEXT>
</DOC>
