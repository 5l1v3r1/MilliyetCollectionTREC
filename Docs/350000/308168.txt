<DOC>
<DOCNO> 308168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/spo15.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Banvit turladı 

FIBA Avrupa Kupası'nda mücadele eden Bandırma Banvitspor, ikinci tur ikinci maçında Kıbrıs Rum Kesimi'nin Apollon takımına deplasmanda 86-75 yenilmesine rağmen turu geçen taraf oldu. Banvit evinde oynadığı ilk maçı 17 sayı farkla kazanmıştı. 

Mirsad'a takip 

BASKETBOL Milli Takımı Genel Menajeri Doğan Hakyemez ile Başantrenör Bogdan Tanjevic, milli forvet Mirsad Türkcan'ı Moskova'da izlediler. Dinamo Moskova'nın, ULEB Cup'ta Aris'i 84 - 77 yendiği maçta 16 sayı, 8 ribaund ile başarılı bir oyun ortaya koyan Mirsad'ın performansı Hakyemez ve Tanjevic'i memnun etti. 

Mustafa Denizli 3'te 3 yaptı 

MUSTAFA Denizli'nin teknik direktörlüğünü yaptığı İran Birinci Ligi takımlarından Pas, galibiyet serisini sürdürdü. Sahasında ligde beşinci sırada bulunan Melavan takımını ağırlayan Pas, 27 ve 40'da İman Rezagirad, 76'da da Cevad Nekunam'ın golleriyle rakibini 3-2 yenmeyi başardı. Böylece Pas Denizli'nin göreve geldiğinden beri oynadığı üç lig maçını da kazanmış oldu. 

Hentbolda elendik 

7. Avrupa Erkekler Hentbol Şampiyonası 2. Eleme Grubu'nda yer alan Türkiye, 4 puana ulaşmasına rağmen play-off'a kalma şansını yitirdi. Bosna Hersek, lider Makedonya'yı evinde mağlup edince puanını 7'ye çıkardı ve son maçlar öncesi play-off'u garantiledi. 


</TEXT>
</DOC>
