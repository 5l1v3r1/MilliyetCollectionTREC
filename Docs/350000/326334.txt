<DOC>
<DOCNO> 326334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo06.html </URL>
<DATE> 2005/03/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Daum futbolculara ''sert yüzü''nü gösterecek 
</HEADLINE>
<TEXT>

     Teknik direktör Christoph Daum, Denizlispor mağlubiyeti sonrası krize giren takımını toparlamak için tavır değiştiriyor. Takım olarak rehavete kapıldıklarına inanan Alman hoca, bu konuda oyuncularını uyarıp, şampiyonluktan başka seçeneklerinin olmadığını vurgulayacak. Bazı oyuncularıyla başbaşa görüşüp, dikkatlerini çekecek olan Fenerbahçe Teknik Direktörü, kalan müsabakalarda herkesin daha fazla çaba sarfetmesini isteyecek. 
     
     Dönmelerini bekliyor 

     Üç günlük iznin ardından, Gaziantepspor maçı hazırlıkları dün başlarken, Daum, düşündüklerini tam anlamıyla uygulayabilmek için milli oyuncularının dönüşünü bekleyecek. Bu süreçte, kendisi aleyhine sözler sarfeden Pierre van Hooijdonk ile yaşadığı sorunu çözmeye çalışacak olan tecrübeli hoca, tam kadro çalışma şansı bulacağı ilk antrenmanda, oyuncularına en sert yüzünü gösterip, bundan sonra kimseye taviz vermeyeceğini sözleri ve hareketleriyle ortaya koyacak. 

     
</TEXT>
</DOC>
