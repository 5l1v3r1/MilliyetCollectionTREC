<DOC>
<DOCNO> 309862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko01.html </URL>
<DATE> 2005/01/27/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Finlandiya'da turizm fuarının yıldızı Türkiye 
</HEADLINE>
<TEXT>

     Yakup YILMAZ DHA 

      FİNLANDİYA'nın başkenti Helsinki'de her yıl düzenlenen Uluslararası Fin Seyahat Fuarı'na katılan Türkiye, ziyaretçilerin ve Finlandiya medyasının en çok ilgi gösterdiği ülke oldu. 20-23 Ocak tarihleri arasında 50'den fazla ülkenin katılımıyla gerçekleştirilen fuarda Güney Ege Turistik Otelciler ve İşletmeciler Birliği GETOB Finli gazeteciler tarafından en güzel tanıtımı yapılan ekip seçildi. 
     Finlandiya'nın en büyük gazetelerinden Ilta-Sanomat, haftasonu baskısında GETOB'a 2 sayfa ayırdı. GETOB temsilcileri Metin Elikçi ve Berkant Calpan, kusursuz Finceleriyle basın mensupları ve ziyaretçileri şaşkına çevirirken, onbinlerce euro'luk yatırmla bile yapılması zor bir tanıtım görevini başarıyla yerine getirdi. Ilta-Sanomat'taki haber ile birlikte DHA'ya poz veren Elikçi ve Calpan'ın yüzlerinde Türkiye'nin tanıtımına katkıda bulunmuş olmanın verdiği memnuniyet ifadesi vardı. 
     Her ülkenin kendine özgü ikramlarda bulunduğu fuarda Türkiye standını ziyaret edenler doya doya Türk kahvesi içme imkanı da bulundu. 
     
     FİNLİLER TÜRKİYE'DE RAHATSIZ EDİLMEKTEN ŞİKAYETÇİ 
     Türkiye'ye her yıl yaklaşık 80 bin Finlandiyalı turist gidiyor. Bu turistlerin 15 bininin tercih ettiği Finlandiya'nın en büyük seyahat acentalarından Aurinko Matkat'ın Pazarlama Müdürü Leila Repo da Türkiye'nin fuardaki tanıtımından çok etkilenenler arasında. Dünyanın dört bir yanından Türkiye'ye götüdükleri Finlilerin fiyat ve hizmet kalitesinden çok memnun olduklarını söyleyen Repo, acenta olarak kendilerinin de Türkiye ile çalışmaktan keyif aldıklarını söyledi. Türkiye'deki fiyatların artmaması temennisinde bulunan Repo, Finlilerin tek şikayetinin ise satıcılar tarafından rahatsız edilmek olduğunu vurguladı. Repo, "Türkiye'de bazen satıcılar turistlerin yolunu kesiyor, dükkana sokmak ve zorla mal satmaya çalışıyor" diyerek Fin turistlerin tepkisini dile getirdi. 
     
</TEXT>
</DOC>
