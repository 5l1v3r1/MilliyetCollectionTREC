<DOC>
<DOCNO> 324582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas19.html </URL>
<DATE> 2005/03/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çocuklarınızı kazalardan korumanın yolları... 
</HEADLINE>
<TEXT>

     İstanbul Üniversitesi İÜ Tıp Fakültesi Çocuk Acil Bakım Ünitesi Öğretim Görevlisi Doç. Dr. Agop Çıtak, ''Çocukların başına gelebilecek kazalardan anne-baba sorumlu'' dedi. 
     Türkiye Bankalar Birliği'nin TBB Türkiye'deki bebek ölümleri ve sakat kalmaların önüne geçmek amacıyla başlattığı ''Türkiye'nin Geleceği İçin Çocuklara Sağlıklı Bir Gelecek'' kampanyası kapsamında, İzmit'te anne ve babalara çocukları kazalardan koruma eğitimi verildi. 
     Doç. Dr. Çıtak, eğitim toplantısında yanık, düşme ve trafik kazalarından fazlasıyla etkilenen çocukların başına gelebilecek kazalardan anne ve babalarının sorumlu olduğunu söyledi Yaş gruplarına göre farklı sıklıklarda görülen kazaların çoğunluğunun daha güvenli sanılan evlerde meydana geldiğini ifade eden Çıtak, ''Özellikle banyo ve mutfaklar bebekler için tehlikelidir. Leğenin dibinde kalan bir karışlık suda bile bebeğimiz boğulabilir. İpli oyuncaklar, emziğindeki ip, kolye, künye, nazar boncuğu, çengelli iğne gibi materyaller bebeğimize zarar verebilir'' diye konuştu. 
     
     ''ANNE VE BABALAR ÖNLEM ALMALI' 
     Çocuk Acil Tıp ve Yoğun Bakım Derneği Başkanı Prof. Dr. Nedret Uzel ise evde ve sokakta yaşanan kazalar sonucu her yıl binlerce çocuğun sakat kaldığını ya da yaşamını yitirdiğini söyledi. 
     Anne ve babaların kazalara karşı önlem alması ve acil durumlara karşı sürekli hazırlıklı olması gerektiğine dikkati çeken Prof. Dr. Uzel, şunları kaydetti 
     ''Anneler, bebeklerindeki değişiklikleri hemen kavrayabiliyor, bebeğin davranışlarından tehlikeli bir durumla karşılaştıklarını hissedebiliyorlar. Bu gibi durumlarda anneler sakin davranabilmeli. Öncelikle kendi ve çevre güvenliğini sağlamalı, acil yardım ekiplerini çağırmalıdır. 
     Anne ve babalar oluşabilecek acil durumlar için çocuğunun doktorunun telefon numarası, 112, 110, 155 gibi acil numaraları ev telefonunun yakınına koymalı. Bakıcılara, ev telefonunun ve adresinin yazılı olduğu notlar verilmeli.'' Çocuklara yutabileceği ve prize sokabileceği nesnelerin verilmemesini öneren Prof. Dr. Uzel, ''Bebeğin ulaşabileceği yerde plastik, naylon torba gibi başına geçirebileceği eşyalar bırakmayın. Soba fırın gibi yüksek ısı veren eşyalara ulaşmasını engelleyin. Kaldırımda yürürken bebeğinizi araçların geçtiği yönde tutmayın'' dedi. 
     
</TEXT>
</DOC>
