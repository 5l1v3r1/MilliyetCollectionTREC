<DOC>
<DOCNO> 322982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur27.html </URL>
<DATE> 2005/03/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Barda tanıştıkları kişilerden tehdit ve şantajla 1 trilyon aldılar .. 
</HEADLINE>
<TEXT>

     Bursa'da, bar ve diskoteklerde tanıştıkları işadamları ve çocuklarından şantaj, tehdit ve çeşitli vaatlerle yaklaşık 1 milyon YTL 1 trilyon TL topladıkları iddiasıyla 11 kişinin yakalandığı bildirildi. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, güvenlik güçlerince 6 aydır takip edildiği bildirilen Altan Ç'nin 32 liderliğini yaptığı organize suç örgütünün, diskotek ve barlarla tanıştıkları işadamları ve çocuklarını uyuşturucu madde kullanmaya teşvik ettikleri ve alkollü haldeyken senet imzalattırarak kendilerine borçlandırdıkları belirlendi. 
     H.G. adlı bir mobilyacı da polise başvurarak, barda tanıştığı Altan Ç'nin, ortağı Aydın K. ile aralarını düzeltebileceğini söylediğini, daha sonra bunun karşılığında 2 bin YTL'si peşin 20 bin YTL istediğini, parayı vermediği takdirde öldürmekle tehdit ettiğini öne sürdü. 
     Başvuru üzerine harekete geçen güvenlik güçleri, daha önceden seri numaraları tespit edilen 2 bin YTL'yi H.G'den alan Altan Ç. ile kardeşleri Serkan Ç. 25 , Erkan Ç. 28 ve Ömer K'yi 26 yakaladı. 
     Zanlıların ifadeleri doğrultusunda operasyonu genişleten güvenlik güçleri, konuyla ilgileri oldukları iddiasıyla Önder K, Bedri C, Mehmet Ç, Ali Ç, Çetin Y, Turgut A, Aydın K ve Rüstem G'yi de gözaltına aldı. 
     Şantaj, tehdit ve vaatlerle yaklaşık 1 milyon YTL'yi bulan para ve otomobil aldıkları öne sürülen zanlıların üzerlerinde yapılan aramada, 3 ruhsatsız tabanca ve 8 mermi ele geçirildiği bildirildi. 
     Gözaltına alınan zanlılar, sorgulamalarının tamamlanmasının ardından ''çıkar amaçlı suç örgütü kurmak, üyesi olmak, tehditle senet imzalatmak ve ölümle tehdit ederek haraç istemek'' suçlarından adliyeye sevk edildi. 
     
</TEXT>
</DOC>
