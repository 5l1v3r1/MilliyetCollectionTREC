<DOC>
<DOCNO> 327420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/astro/index.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Horoskop okuma sanatı 
</HEADLINE>
<TEXT>


Bu hafta yazımı, okuyuculardan gelen pek çok soru eşliğinde, aydınlatıcı olması amacıyla astrolojik yorumlara ayırdım. Günlük, haftalık ya da aylık olsun, horoskopların çok özel bir işlevi var. Gerçekte yegane amaç, bakalım bugün neler olacaktan çok, genel okuyucu kitlesi açısından astroloji ile bir tanışma, selamlaşma imkanı sağlayabilmesidir. Zira astroloji ile yakından ilgili kişiler, doğal olarak kendi bireysel haritalarının farkında oldukları için bu genel özetlerin onlar açısından ne derecede bağlayıcı olduklarını bilirler. Bununla birlikte horoskoplar eğer düzgün ve gerçekten belirli ilkelere bağlı olarak yazılıyorlarsa son derece yararlı ve astroloji açısından bilgilendirici de olabilirler. 
Şu doğal bir gerçek ki, 12 burç için yazılanlar son derece genel bir üslupla yazılmak zorundadır. Örneğin yazılarımda, "Bugün falanca yere gideceksiniz, orada şu kişiyle tanışacaksınız, ardından şöyle bir teklif alacaksınız" gibi detaylar yazamam, ancak bunun yerine "sosyal faaliyetlerin olumlu sonuçlar getirebileceği" şeklinde bir ifade kullanırım. Astroloji okurlarının, özellikle bu köşelerde, kehanet tavrı ile yazılmış yazılara, kargaların bile güleceğini bildiklerine eminim. Bu genellemelere rağmen, pek çok okuyucumdan, temel bir çizgi içinde, özetleyici derecede hassas değerlendirmeler yazdığıma dair e-postalar almak beni sevindiriyor. 

Horoskobunuzu okurken yükselen burcunuza mutlaka dikkat edin 

Horoskoplarını takip edenler aynı zamanda yükselen burçlarını da okumalılar. Hatta önce yükselen burca bakmaları çok daha doğru olacak. Zira horoskoplar doğal burcunuzu bir başka deyişle Güneş burcunuzu yükselen burcunuz gibi değerlendirerek yazılmakta. Örneğin bugünlerde Güneş, Koç burcundan geçerken Güneş, Koçların yükselen burçlarını kısaca birinci evlerini transit etmekte. Bu durumda, Teraziler için Güneş karşıt burçlarını, yedinci evlerini ziyaret ediyor. 
Yükselen burçlar açısından bakıldığında, gezegenler belirli zamanlarda belirli evlerden geçerek, farklı astrolojik atmosferlere işaret ediyor. Sözgelimi, bu yıl 1 Ekim-15 Aralık tarihleri arasında Mars gezegeni Boğa burcunda geri hareket yapacak ve bu özel durum 12 burcu değişik hayat olayları çerçevesinde etkileyecek. Yeniden örnek vermek gerekirse, bu durumda, Boğalar Mars'ı birinci evlerinde, Aslanlar ise 10'uncu evlerinde yaşayacaklar. Sonuç olarak Boğalar Mars'ın mücadelesini kişisel alanda ve yeni başlangıçlar alanında yaşarken, Aslanlar kariyer, sorumluluklar ve iş hayatında hissedecekler. Özetlemek gerekirse, ancak yükselen burç size daha açık eğilimleri gösterebilecektir. 
Peki, günlük değişiklikler ve ritimler nasıl daha iyi anlaşılabilir Bu konuda, günlük ya da hafta sonuna ilişkin yorumları Ay'ın konumuna ve Güneş-Ay ilişkisine dayanarak yazıyorum. Zira Ay'ın sürekli değişen konumu Ay yaklaşık 2,5 günde, 30 derece, kısaca bir burç ilerler günlük hayatı yakından biçimlendirir. Ay hangi evinizden geçiyorsa, o günlerde o evin konularını daha fazla ön plana getirir. Ay bu geçişi sırasında, zor açılar içerinde hareket ediyorsa, örneğin Mars'la ya da Satürn'le kare ya da karşıt açı içindeyse, ilgili evin konuları bazı engellere ya da sorunlara işaret edebilir. Tersine Ay, genel olarak rahat bir konumda ve iyicil benefik gezegenlerle Venüs ve Jüpiter akıcı açılar üçgenler, 60, birleşmeler içerisindeyse, bu kez, yapıcı sonuçlar, olumlu adımlar ve mutluluk veren deneyimlerin işaretçisi olacaktır. Ayrıca Ay'ın geçtiği burç da, günlük atmosferi yansıtır, Ay Koç'tan geçerken yeni girişimler, sabırsızlıklar görülürken, Ay İkizler'den geçerken entelektüel faaliyetler, kısa yolculuklar günün genel tonunu ortaya koyarlar. Kuşkusuz daha yavaş hareket eden gezegenler ise uzun vadeli gelişmeleri, ana trendleri açıklayacaklar. 
Astroloji okuyucularına tavsiyem, genel de olsalar, horoskoplarını okurken, kendi yükselen burçlarına dikkat etmeleri olacak. Kuşkusuz, horoskoplar kendi özel astrolojik haritanızın yerini tutamazlar ancak, size günlük hayatınızda kullanabileceğiniz faydalı tüyolar vereceklerdir. 
</TEXT>
</DOC>
