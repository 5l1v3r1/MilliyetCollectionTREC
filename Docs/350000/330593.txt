<DOC>
<DOCNO> 330593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/siyaset/siy07.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet istifa şaşırttı 
</HEADLINE>
<TEXT>


ANAP MKYK üyeliğine seçilen Prof. Dr. Emre Alkin'in istifasına, hükümet baskısının neden olduğu öne sürüldü 

AYDIN HASAN Ankara 


Milletvekili transferleriyle gergin bir sürece giren AKP ile ANAP arasındaki çekişme, ANAP Merkez Karar ve Yönetim Kurulu MKYK üyeliğine seçilen Türkiye İhracatçılar Meclisi TİM Genel Sekreteri Prof. Dr. Emre Alkin'in istifasıyla yeni bir boyut kazandı. Hafta sonu yapılan ANAP kongresinde, kontenjandan MKYK'ya seçildikten sonra önceki gün ANAP Genel Başkanı Erkan Mumcu'ya dilekçeyle istifasını sunan Alkin, "İcra etmekte olduğum görevin yüksek sorumlulukları nedeniyle teveccüh ettiğiniz bu görevden affımı bilgilerinize arz ederim" dedi. ANAP kaynakları, "Alkin, MKYK önerisini kabul etmişti ve seçildi. Ancak Devlet Bakanı Kürşad Tüzmen'in TİM üzerinde kurduğu baskı sonucu istifa etmek zorunda kaldı" iddiasında bulundu. Alkin ise AA'ya yaptığı açıklamada iddiaları yalanladı. 

Prensi DYP'li 

ANAP Genel Başkanı Erkan Mumcu'nun, kontenjandan MKYK'ya soktuğu üniversiteli Turgay Yaman, eski DYP'li çıktı. Yaman'ın DYP Gençlik Kolları Genel Başkanlığı'nda Teşkilat Başkan Yardımcısı olarak Mehmet Ağar'ın genel başkanlığa seçildiği Aralık 2002'ye kadar görev yaptığı öğrenildi. 


</TEXT>
</DOC>
