<DOC>
<DOCNO> 340617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/spo13.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea bayramı 
</HEADLINE>
<TEXT>


Premier Lig'de 50 yıl sonra geçen hafta şampiyonluğunu ilan eden Mavi - Beyazlılar dün seyircisiyle zaferi doyasıya kutladı 


Londra'da dün tam anlamıyla Mavi-Beyaz bir festival yaşandı. Geçen hafta Bolton'ı 2-0 yenerek, İngiltere Premier Ligi'nde 50 yıl aradan sonra şampiyon olan Chelsea bu unvanı kazanıktan sonra dün ilk kez Stamford Bridge'de seyircisiyle buluştu. Mourinho'nun öğrencileri, Charlton Athletic'i 1-0 mağlup ederek, M.United'ın bir sezonda en çok puan toplama rekorunu 91 egale etti. Chelsea kalan iki maçında 1 puan alırsa bu rekoru tarihe gömecek. 
Mavi-Beyazlılar'ın golünü 90 1'de biraz da hakem Riley'nin hediyesi gibi gözüken penaltıdan Makelele attı. Arkadaşları penaltıyı bu sezon golü bulunmayan Fransız yıldıza attırarak, jest yaptı. Maç sonrası saha ortasına kurulan platforma gelen Chelseali oyuncular ve teknik heyet 42 bin seyircinin alkışları arasında şampiyonluk kupasını kaldırdı. 

Büyük konuştu 

Chelsea Kulübü'nün sahibi Roman Abramovich bu sezon sessizliğini ilk kez bozdu. Mavi - Beyazlı ekibi 10 yıl içinde dünyanın en büyük kulübü haline getirmeyi amaçladığını belirten Rus dolar milyarderi, "Premier Lig şampiyonluğu yeni bir devrin başlangıcı. Böyle bir zafer yaşamak için bir daha 50 yıl bekleyeceğimizi sanmıyorum" yorumunu yaptı. 


</TEXT>
</DOC>
