<DOC>
<DOCNO> 304953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas10.html </URL>
<DATE> 2005/01/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bilim adamının başarısı... Eu Articulum bursunu en yüksek puanla kazandı 
</HEADLINE>
<TEXT>

     Dicle Üniversitesi Tıp Fakültesi Fiziksel Tıp ve Rehabilitasyon Anabilim Dalı Öğretim üyesi Doç. Dr. Ali Gür, bu yıl dünyada sadece 8 kişiye verilen ''Eu Articulum'' bursunu, en yüksek puanla kazandı. 
     Doç. Dr. Gür, AA muhabirine yaptığı açıklamada, dalında dünyanın en saygın bursu sayılan ''EU Articulum'' bursuna bir arkadaşının tavsiyesi üzerine başvuru yaptığını, geçen hafta bursu kazandığını öğrendiğini söyledi. 
     Burs için ''Ağrı, eklem iltihaplanmaları ve diğer iltihabi durumlarla'' ilgilenen dünyadaki tüm hekimlerin başvuru yapabildiğini ve bursun dünya çapında çok prestijli olduğunu ifade eden Gür, ''Önemli bir burs olduğu için başvuru yaparken biraz çekindim. Ama önceki çalışmalarımın verdiği güçle başvuruda bulundum'' dedi. 
     
     ''BEYİN GÖÇÜNE KARŞIYIM'' 

     Burs başvurularının merkezi İngiltere'de bulunan ve dünyanın en seçkin bilim adamlarından oluşan bir komite tarafından değerlendirildiğini kaydeden Doç. Dr. Ali Gür, şöyle konuştu 
     ''Komite benim çalışmalarımı değerlendirerek, bana en yüksek puanı vermiş. Avrupa'da istediğim üniversitede bir yıl projelerde çalışma hakkı kazandım. Ben de İngiltere'de Leeds Üniversitesi Kas İskelet Sistemi Hastalıkları ve Rehabilitasyonu Kliniği'nde çalışmayı seçtim. Çünkü burada dünyanın en ünlü romatologlarından Prof. Paul Emery ile çalışmayı istedim. Bu üniversiteye sadece ben seçildim. Hocalarım bana imkansızı başardın dediler. Ülkem adına böylesine büyük bir fırsatı yakaladığım için çok mutluyum. Tüm dünyada 8 kişi içinde yer aldığım ve en yüksek puanı aldığım için çok mutluyum. 
     Bu fırsatı en güzel şekilde değerlendirerek, ülkem ve üniversitem adına büyük kazanımlarla geri dönmeyi amaçlıyorum. İngiltere'den dönüp, Diyarbakır'da hizmetime devam edeceğim. Beyin göçüne karşıyım. Yurtdışında eğitim alan arkadaşlarımızın ülkemize geri dönüp çalışması taraftarıyım.'' Doç. Dr. Gür, bir yıl süresince ünlü birçok bilim adamıyla çalışma şansını bulacağını belirterek, sözlerini şöyle sürdürdü 
     ''Artrit yani eklem iltihaplarının nedenlerini araştıran bir projede yer alacağım. Ama başka projelerde de onlarla birlikte çalışma şansım olacak. Türk bilim adamlarının da böyle önemli projelerde yer aldığını ispatlayacağım için mutluyum. Belki Türkiye için bir referans olacağız.'' 
     
     İTALYA'DA ÖDÜL ALMIŞTI 

     Doç. Dr. Ali Gür, yine Dicle Üniversitesi'nden Prof. Dr. Jale Saraç ve Doç. Dr. Kemal Nas ile hazırladığı ''Ameliyat sonrası yapışıkları önlemek için laser kullanımı'' ve ''Diz kireçlenmesinde klasik fizik tedavisi ve düşük lazer kullanımı'' projeleriyle İtalya'da yapılan ve 46 ülkeden projelerin yarıştığı 19. Uluslararası Lazer Tıbbı Kongresi'nde, ''En iyi çalışma ve Sunum'' ödülüne layık görülmüştü. 
     
</TEXT>
</DOC>
