<DOC>
<DOCNO> 308659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy02.html </URL>
<DATE> 2005/01/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
AKP'li Akbulut 9 Aralık Yolsuzlukla Mücadele Günü olsun 
</HEADLINE>
<TEXT>

     TBMM İçişleri Komisyonu Başkanı AK Parti Tekirdağ Milletvekili Tevfik Ziyaeddin Akbulut, her yıl 9 Aralık gününün, ''Yolsuzlukla Mücadele Günü'' olarak kutlanması için yasa teklifi verdi. 
     Akbulut'un TBMM Başkanlığı'na sunduğu yasa teklifine göre, ''Yolsuzlukla Mücadele Günü'' kapsamında düzenlenecek etkinlikler, bu kanunun yayımı tarihinden itibaren 3 ay içinde İçişleri Bakanlığı'nca çıkarılacak yönetmelikle belirlenecek. 
     Teklifin gerekçesinde, yolsuzluğun hem dünyada hem Türkiye'de topluma her yönüyle büyük zarar veren ciddi bir sorun olduğu ifade edildi. Yolsuzlukla mücadelede sivil toplumun katkısının sağlanmasının büyük önem taşıdığı belirtilen gerekçede, ''Toplumun tüm kesimlerinin dahil edilmediği yolsuzlukla mücadelenin başarılı olması olanaksızdır. Dolayısıyla yolsuzlukla mücadele konusunda bir toplumsal duyarlılık yaratmak amacıyla yılın bir gününün yolsuzlukla mücadele etkinliklerine ayrılması, sembolik bir anlam taşımaktadır'' denildi. 
     Gerekçede, şu görüşlere yer verildi 
     ''BM Yolsuzlukla Mücadele Sözleşmesi'nin 9-11 Aralık 2003 tarihlerinde Meksika'nın Merida kentinde imzaya açılmasını kabul eden 31 Ekim 2003 tarihli BM Genel Kurul kararında, kamunun yolsuzluk hakkında bilgilendirilmesi ve yolsuzlukla mücadele alanında Sözleşmenin rolünün vurgulanması amacıyla, 9 Aralık gününün 'Uluslararası Yolsuzlukla Mücadele Günü' olarak ilan edilmesi kararlaştırılmıştır. 
     Bu çerçevede 9 Aralık gününün 'Yolsuzlukla Mücadele Günü' olarak kutlanması yararlı olacaktır.'' 
     
</TEXT>
</DOC>
