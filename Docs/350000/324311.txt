<DOC>
<DOCNO> 324311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun04.html </URL>
<DATE> 2005/03/17/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Çin'de otobüste patlama 30 ölü 
</HEADLINE>
<TEXT>

     Çin'in güneyindeki Cianşi eyaletinde bir yolcu otobüsünde meydana gelen patlamada 30 kişinin öldüğü bildirildi. 
     Yeni Çin Haber Ajansı'nın yerel polis yetkililerinden aldığı bilgiye göre, Şangrao şehri yakınlarında sabah erken saatlerde meydana gelen patlamada, yoldan geçen bazı kişiler yaralanırken civardaki evler de hasar gördü. 
     Yetkililer, cesetlerin parçalanması nedeniyle kesin ölü sayısını söyleyemeyeceklerini, ancak 30 civarında olabileceğini belirttiler. 
     Çin'de daha önce şehirlerarası otobüslerde çok sayıda yangın ve patlama yaşandı. Yetkililer bu olayların yolcuların gaz tankı gibi tehlikeli madde taşımalarından kaynaklandığını açıklamışlardı. 
     Ocak ayında ülkenin kuzeybatısındaki Sincan Uygur Özerk Bölgesi'nde beklediği tazminatı alamayan bir maden işçisinin bir yolcu otobüsüne koyduğu bombanın patlaması sonucu 11 kişi ölmüştü. 
     
</TEXT>
</DOC>
