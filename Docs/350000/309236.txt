<DOC>
<DOCNO> 309236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy27.html </URL>
<DATE> 2005/01/25/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
CHP'li muhalifler delegelerden dava... 
</HEADLINE>
<TEXT>

     Antalya'da yeterli sayıda imza toplamalarına rağmen merkez ilçe başkanlığı yönetimi için olağanüstü genel kurul yapılmadığını savunan bir grup CHP delegesi, mahkemeye başvurdu. 
     CHP Antalya İl Teşkilatı'nda daha önce çeşitli kademelerde görev yapmış 15 delege, Antalya Adliyesi'ne gelerek Nöbetçi Sulh Hukuk Mahkemesi'ne dava dilekçesi verdi. 
     Grup adına konuşan ve davayı açan eski İl Başkanı Avukat Ümit Uysal, CHP Merkez İlçe Yönetim Kurulu Başkanı ve üyelerinin değişmesi gerektiğini savunan 217 üyenin bir süre önce olağanüstü genel kurul toplanması için imza topladığını, parti tüzüğüne uygun olarak yeterli çoğunlukla sağlanan imzaya rağmen parti yönetiminin genel kurul kararı almadığını söyledi. Bunun parti tüzüğüne, delege ve üyelerin hukuki haklarına aykırı olduğunu savunan Uysal, şunları söyledi 
     ''Böyle bir yargı yoluna gitmek, bizim seçimimiz değil. Mecbur bırakıldık. Genel ve yerel idare tarafından tüzüğün işletilmesi mümkün olmadı. İmzaların toplanmasının ardından mutlaka olağanüstü kongreye gidilmesi gerekirdi. Yaptığımız partiye zarar verecek bir uygulama değil, örgütün daha iyi yönetilmesine yönelik bir harekettir. Partinin tüzel kişiliğini, delegelerinin hukuki haklarını güvenceye almaya yönelik bir girişimdir. Başvurumuz da parti tabanının hukuk arayışıdır.'' Avukat Gürkut Acar da İzmir'de bu yönde yapılan bir başvuru sonucu mahkeme kararıyla genel kurul düzenlendiğini, kendilerinin de bu örneğe uygun olarak Sulh Hukuk Mahkemesi'ne dava açtıklarını bildirdi. 
     
</TEXT>
</DOC>
