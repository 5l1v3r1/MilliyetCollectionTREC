<DOC>
<DOCNO> 349422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo34.html </URL>
<DATE> 2005/06/06/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Denizlispor'dan Beşiktaş'a Ersen Martin sitemi... 
</HEADLINE>
<TEXT>

     Denizlispor futbol şubesi sorumlusu Turgut Dalaman, Ersen Martin'in transferiyle ilgili yaptığı açıklamada, Beşiktaşlı yöneticiler ve teknik direktör Rıza Çalımbay'ı 'etik'' davranmamakla suçladı. 
     Beşiktaş ile her konuda anlaştıktan sonra transferden vazgeçildiğini ifade eden Dalaman, ''Ersen Martin, kendini son 6 haftada Beşiktaş'da hissetti. Oysa bu futbolcuya başka kulüplerde talipti. O gönlünün Beşiktaş'tan yana olduğunu açıklayınca, diğerleri uzak durdu. Beşiktaşlı yöneticiler tavırlarıyla hem Denizlispor'a, hem Ersen'e ayıp etti'' dedi. 
     Dalaman, Ersen Martin'in Denizlispor ile sözleşmesinin devam ettiğini, sözleşmesini uzatıp yeniden kendini kanıtlayacak kalitede bir futbolcu olduğunu sözlerine ekledi. 
     
     YENİ SEZON HAZIRLIKLARI 24 HAZİRAN'DA BAŞLAYACAK 

     Denizlispor, yeni sezon hazırlıklarına 24 Haziran'da başlayacak. 
     Teknik direktör Giray Bulak, 3 etap halindeki hazırlıkların ilk bölümünü 24 Haziran-2 Temmuz tarihlerinde Denizli'de yapacaklarını, 4-15 Temmuz'da Bolu-Gerede'de, 18-30 Temmuz'da Ankara-Kızılcahamam'da kamp yapacaklarını söyledi. 
     Transfer çalışmalarıyla ilgili de bilgi veren Bulak, transferde rahat hareket edebilmek için kamp tercihini yurtiçi olarak yaptıklarını, önceliğin kadroyu korumak olduğunu, daha sonra da eksik görülen mevkilerin 4 transferle takviye edileceğini belirtti. 
     25 kişilik kadronun 6'sının genç isimlerden oluştuğunu ifade eden Bulak, ''Oynamak için başka kulüplere gitmek isteyen arkadaşlarımızla görüşüp karar vereceğiz. Amacımız mevcut kadroyu koruyup, takviyelerle savaşan ve hedef peşinde koşan takım olmak'' dedi. 
     Şu anda futbolcuların tatilde olduğunu, sözleşmeleri biten Timuçin, Souleymanou, Bülent ve Süleyman Küçük ile birkaç gün içinde görüşme yapacaklarını sözlerine ekledi. 

     
</TEXT>
</DOC>
