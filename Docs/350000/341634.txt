<DOC>
<DOCNO> 341634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur26.html </URL>
<DATE> 2005/05/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dört kişilik bir ailenin yoksulluk sınırı 1803 YTL'ye yükseldi 
</HEADLINE>
<TEXT>

     Türkiye Kamu-Sen, çalışan tek kişinin açlık sınırının 678.15 YTL olduğunu bildirdi. 
     Türkiye Kamu-Sen tarafından yapılan araştırmaya göre, geçen ay, çalışan tek kişinin açlık sınırı, bir önceki aya göre yüzde 1.43 oranında artarak, 668.58 YTL’den 678.15 YTL’ye yükseldi. 
     Araştırmaya göre, tek kişinin yoksulluk sınırı asgari geçim haddi geçen ay, 861.15 YTL’den 873.54 YTL’ye, 4 kişilik bir ailenin yoksulluk sınırı ise yüzde 1.28 oranında artarak, 1780.23 YTL’den 1803 YTL’ye yükseldi. 
     Araştırmada, 4 kişilik bir ailenin, sağlıklı bir biçimde beslenebilmesi için gerekli harcama tutarının 418.41 YTL olduğu belirtilerek, geçen ay itibariyle ortalama 718.28 YTL alan bir memurun ailesi için yaptığı gıda harcamasının, maaşının yüzde 58.25’ini oluşturduğu ifade edildi. 
     Konut giderinin ise Devlet İstatistik Enstitüsü verilerine göre, memurun Nisan 2005’teki ortalama maaşının yüzde 34.47’sine denk geldiği kaydedilen araştırmada, ortalama maaş alan bir memurun, maaşının yüzde 92.72’sini yalnızca gıda ve barınma harcamaları için ayırmak durumunda olduğu, diğer ihtiyaçları için ise maaşın yüzde 7.28’inin kaldığı ifade edildi. 
     
</TEXT>
</DOC>
