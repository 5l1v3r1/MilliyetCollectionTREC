<DOC>
<DOCNO> 309459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun11.html </URL>
<DATE> 2005/01/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye, Kerkük konusundaki kaygılarını ABD'ye iletti... 
</HEADLINE>
<TEXT>

     Türkiye'nin Kerkük konusundaki kaygılarının, Dışişleri Bakanı ve Başbakan Yardımcısı Abdullah Gül'ün BM Genel Sekreteri Kofi Annan'a yazdığı mektubun yanı sıra Ankara ve Washington'da Amerikalı yetkililere anlatıldığı, Irak makamlarına da bu kaygıların mektupla iletildiği öğrenildi. 
     Edinilen bilgiye göre, Kerkük'ün nüfus yapısının değiştirilmesine ilişkin kaygılar, Ankara'da Dışişleri Bakanlığı Müsteşarı Ali Tuygan tarafından ABD'nin Ankara Büyükelçisi Eric Edelman'a aktarıldı. Bu kaygılar, Washington makamlarına da Türkiye'nin Washington Büyükelçisi Faruk Loğoğlu tarafından iletildi. Aynı şekilde Türkiye'nin kaygıları, mektupla Iraklı yetkililere de iletildi. 
     Bu kaygıların, ABD Dışişleri Bakanlığı sözcüsü Richard Boucher'ın 13 Ocak tarihli Kerkük konulu açıklamasının ardından iletildiği belirtildi. Boucher, ''Irak'ta devrik Saddam Hüseyin yönetiminin Kerkük ve çevresinde uyguladığı zorla göç ettirme, mallara el konması ve idari sınırlarla oynanması gibi haksız politikalara çare bulma çabaları, Iraklıların karar vereceği iç meselelerdir'' yönünde bir açıklama yapmıştı. Boucher, Iraklılar tarafından hazırlanıp kabul edilen geçici anayasanın Kerkük'le ilgili 58'inci maddesini de tam olarak desteklediklerini kaydetmişti. Bu madde, Kerkük'ten Saddam döneminde sürülenlerin kente dönmesinin sağlanmasına işaret ediyor. Boucher'ın açıklaması, Kerkük'e Kürt göçüne ABD'nin dolaylı desteği olarak yorumlanmıştı. 
     Geçici anayasanın 58. maddesinde Kerkük'ün statüsünün, bu yıl içinde hazırlanacak yeni anayasayla belirlenmesi öngörülüyor. Türkiye ise Kerkük'ün sınırlarının, 58'inci maddenin dışında bir tutumla ''şimdi'' değiştirilmesi girişimine karşı çıkıyor. 
     Diplomatik kaynaklara göre Türkiye, Kerkük'e 100 binden fazla Iraklı Kürdün akın ettiğini tespit etmiş bulunuyor. Bu rakamın 80 bininin ise 30 Ocak'taki Irak parlamentosu seçimleri için seçmen kaydı yaptırdığı belirtiliyor. 
     Edinilen bilgiye göre Amerikalı yetkililer, Türkiye'nin Kerkük kaygılarını ''not ediyor'' ve Türkiye'nin düşündüğü ölçüde kitlesel Kürt seçmen kaydı yapılmadığı görüşünü dile getiriyor. Bu kaygıların BM'ye iletilmesinin gerekçesini değerlendiren bir kaynak, ''BM bir şey yapamaz, ancak bu kaygıların adresidir'' dedi. 
     Washington'daki kaynaklara göre Kerkük konusundaki sorunlar, Irak seçimleri sırasında ve seçimlerden sonra da devam edecek. 
     
</TEXT>
</DOC>
