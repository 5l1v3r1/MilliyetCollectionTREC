<DOC>
<DOCNO> 319563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun42.html </URL>
<DATE> 2005/03/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Hamas Filistin çıkarlarına aldırış edilmezse ateşkes çöker 
</HEADLINE>
<TEXT>

     İsrail ile varılan fiili ateşkesi ''kırılgan'' olarak niteleyen Hamas, Batı Şeria'nın içlerindeki duvar inşaatı dahil olmak üzere, Filistin'in meşru çıkarlarına aldırış edilmemesi halinde, ateşkesin çökebileceği uyarısında bulundu. 
     El Halil'de, Politeknik Okulu öğrencilerine konuşan Hamas sözcüsü Şeyh Hasan Yusuf, ''İsrail'in, bunun önü açık bir ateşkes olmadığını anlaması gerekir'' dedi. 
     Yusuf, ''Bu duvarlarla topraklarımız zorla elimizden alınır, tutuklularımızın serbest bırakılması reddedilirse ateşkes de doğal olarak ölecektir'' diye konuştu. 
     Yüzlerce öğrenciye hitap eden Yusuf, Hamas'ın hala ateşkes taahhüdüne bağlı olduğunu ve bunu bozmak için bahane aramadığını belirtti. 
     Yusuf, ''Ancak 9000 siyasi tutuklu ve eylemci, İsrail cezaevlerinde ve kamplarında çürümeye devam ederken, her şeyin yolunda gittiğini söyleyemeyiz'' diye konuştu. 
     Şeyh Hasan Yusuf, Filistin'de, 25 Temmuz'da yapılacak parlamento seçimlerine Hamas'ın da katılacağını kaydetti. 
     Hamas, geçen Cuma İsrail'in Tel-Aviv kentinde düzenlenen, 5 kişinin öldüğü intihar saldırısını onaylamadığını, eylemin yanlış olduğunu belirtmişti. 
     
</TEXT>
</DOC>
