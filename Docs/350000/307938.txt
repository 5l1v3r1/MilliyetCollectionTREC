<DOC>
<DOCNO> 307938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/guncel/axgun02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
14 yıl sonra tazminat krizi 
</HEADLINE>
<TEXT>


Adana Emniyet Müdürü Cevat Yurdakul'un ailesine 1991'de bağlanan tazminatın iade edilmesi kararı yeniden incelenecek 

AHMET ERHAN ÇELİK Ankara 

Emekli Sandığı, 26 yıl önce uğradığı silahlı saldırıda yaşamını yitiren Adana Emniyet Müdürü Cevat Yurdakul'un ailesinden, daha önce ödenen terör şehidi tazminatının geri istenmesi konusunda yeniden inceleme kararı aldı. "Ortada öldürülen bir emniyet müdürü var. Olay hoş değil" diyen Emekli Sandığı Genel Müdürü Mehmet Ali Özyer, "Sorunun memur hatasından kaynaklandığını zannediyoruz" dedi. 
Özyer, Yurdakul'un öldürüldüğü tarihte "terör şehidi tazminatı" uygulaması bulunmadığını belirtirken, dosyayla ilgili süreci şöyle anlattı 
Yurdakul'un ölümünden 12 yıl sonra 3713 sayılı Terörle Mücadele Yasası çıktı. Bu yasaya göre, görev tazminatı ödenmeye başladı. Yurdakul'un ailesi de 1991'den sonra terör tazminatından otomatik olarak yararlandı.Olayla ilgili Ülkücü Gençlik Derneği davası 12 Temmuz 2000'de sonuçlandı. Mahkeme, Yurdakul'u öldürenleri terör suçundan değil, adam öldürme suçunun düzenlendiği TCK'nın 450. maddesinden cezalandırdı.Mahkeme kararına ilişkin dosya Emekli Sandığı'na 2000'de intikal etti. Dosya, dikkatle incelenmediği için olduğu gibi kayıtlara girdi.Yurdakul'un kızı Ayçil Yurdakul, evlendiğini bildirmek üzere Emekli Sandığı'na başvurunca devreye müfettişler girdi. Dosyayı inceleyen müfettiş, Yurdakul'un durumunun, "2330 sayılı Nakdi Tazminat Kanunu" kapsamına girdiğini tespit etti.Bunun üzerine Ayçil Yurdakul ve annesinden, 13 milyar 618 milyon 760 bin liralık görev tazminatını iade etmesi istendi.Yurdakul'la ilgili olay basına yansıyınca, Emekli Sandığı yeniden inceleme kararı aldı. 

</TEXT>
</DOC>
