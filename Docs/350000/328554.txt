<DOC>
<DOCNO> 328554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy09.html </URL>
<DATE> 2005/03/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'ye içeriden yeni bomba "Vatandaş 'bittik' diyor" 
</HEADLINE>
<TEXT>

     HABER MERKEZİ 

AKP Adıyaman Milletvekili Hüsrev Kutlu, sürpriz bir çıkış yaparak "ekonomiyle ilgili güllük gülistanlık bir tablo çizilmesine" tepki gösterdi ve "Ben pembe bir tablo göremiyorum. Vatandaşta kemeri sıkacak delik kalmadı" diye konuştu. 
     İstifalarla sıkıntılı bir dönem yaşayan AKP'de geçen hafta kriz uyarısı yapan Adana Milletvekili Abdullah Çalışkan'a ilişkin rahatsızlık sürerken, Kutlu da seçim bölgesi Adıyaman'da katıldığı bir toplantıda, halkın sıkıntılarının artarak devam ettiğini vurguladı. 
     NTV'nin haberine göre, kepenk indiren esnaf sayısının her gün arttığına dikkati çeken Kutlu, "Köylerde çiftçilerle görüşürken, ekonomik göstergelerin pembe tablosunu göremiyorum. Vatandaşlara soruyorum, 'Kaç ay daha sabredebilirsiniz' diye. 'Bittik, tükendik' diyorlar. Vatandaş en fazla iki üç ay daha dayanabileceğini söylüyor" diye konuştu. 
     Kutlu, esnafı ve çiftçiyi ayağa kaldıracak yeni formül gerektiğini belirtti. 
     Atatürk'ün mareşal ünefforması giydiği resmini meraşal tablonun TBMM kulisenden kaldırılmasını gündeme getirerek dikkat çekmişti. 
     
     "Ekonomi şişirilmiş balon" 
     AKP'de ekonomi politikasına karşı ilk çıkış, geçen hafta Adana Ticaret Odası'ndaki toplantıda işadamlarını dövizle borçlanmamaları konusunda uyaran Çalışkan'dan geldi. ATO üyeleriyle sohbet sırasında "31 milyar dolar sıcak para var. Bu para kaçarsa ne olur" sorusu üzerine Çalışkan'ın yanıtı kamuoyuna şöyle yansıdı 
     "Türkiye'de şu anda herşey kriz öncesi ortamdan farksız. Dolar çok düşük. Piyasalar durgun. Dış ticaret açığı yükseldi. Ekonomi adeta şişirilmiş bir balon gibi. Birileri bir iğne batırsa patlayacak, 2001 krizinden daha büyük bir kriz olacak. Bunu anlamak için ekonomist olmaya gerek yok. İşadamlarına ben uyarı görevimi yaptım. Bu sıcak parayı yönlendirenler de ABD'de 3 büyük banka." Sözleri salonda buz gibi hava estiren Çalışkan, heyetteki diğer AKP milletvekillerince uyarılarak susturuldu. Çalışkan hakkında AKP'de inceleme başlatıldığı haberleri yayılırken Başbakan Tayyip Erdoğan, bu açıklama için "Talihsiz" ifadesini kullandı ve şunları söyledi 
     "Kriz diye bir şey olması söz konusu değil. Şu anda bu ülkede ekonomi adına konuşabilecek kim varsa, onların çok açık ve net ortada dururken bu tür bir açıklamanın yapılması yanlıştır. Kaldı ki bireysel bir açıklama. Türkiye krizler ülkesi değil." 
     
</TEXT>
</DOC>
