<DOC>
<DOCNO> 322061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/aspo.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceza... Az sonra 
</HEADLINE>
<TEXT>


Süper Lig'de ardı ardına patlayan cezalarda TV'nin soyunduğu başrol nedeniyle futbol kamuoyu çelişkide kaldı. Bazıları "çok yararlı" olduğunu, bazıları "eşitlik şart", bazıları da "Hakem büyük yara alıyor" görüşünü savundu 


FIFA ve UEFA'nın her zaman savunduğu, "Futbol, hatalarıyla güzel" tezi, teknolojinin gelişmesi ve beraberinde getirdiği yenilikleriyle çürümeye başladı. FIFA'nın tavsiye kararı olarak bildirdiği görüşü sonrası, Süper Lig'de de son haftalarda başlayan, "ekran görüntüleriyle ceza", gerek hakem, gerekse gözlemcilerin atladığı olayların, PFDK'ye kadar uzanmasına yol açıyor. Acaba bu konunun muhatapları, yani kulüpler ne düşünüyor Başkanlar, yöneticiler, teknik adamlar, futbolcular, hakemler bu uygulamanın arkasında mı 

DOĞRU 
Ergun Gürsoy Galatasaray 2. Başkanı 
Televizyona bakıp, futbolcuyu cezalandırmak doğru. Herkes haddini bilecek. Kimse, kimseyi kandırmayacak. Yanlış yapılmasın. Seyirci de yapmasın. Adam gibi oynasınlar. Televizyonlardan Allah razı olsun. Ancak, Song'un olayında kırmızı kartlık bir şey yok. En fazla sarı olur. 

Rıza Çalımbay Beşiktaş Teknik Direktörü 
Etik olup, olmadığı tartışılır. Ancak doğru uygulama olduğuna inanıyorum. Caydırıcılık özelliği var. Bu uygulama tüm takımlar arasında eşit yapıldığı taktirde yerindedir. Dört büyük takım, aynı hafta dört Anadolu takımıyla oynuyor. Bu da sekiz takım eder. Maçların çok kamerayla izlenmesi kolay mı Futbolcuların sürekli gözlem altında olduklarını bilmeleri iyi. En azından gözetlendiğini bildiği için profesyonelliğe aykırı hareket yapamazlar, dikkatli olmak zorunda kalırlar. Tüm takımlara eşit uygulanırsa çok daha doğru olur kanısındayım. 

İsmail Uyanık Samsunspor Başkanı 
Bazı kulüpler ayrıcalıklı olduğu için her hafta maçları televizyonlardan yayınlanıyor. Bu kadar nimetin, bu kadar küçük külfeti de olmalı. Ben kamerayla tespitleri doğru buluyorum. Madem bu kadar göz önündesiniz, o zaman ahlaksız davranışlara kaçmayacaksınız. Her hafta bizim maçımızı versinler, hata yapan her oyuncumuza ceza versinler. Bu olay Nasrettin hoca fıkrası gibi... Masada tepsiler hep başka hocaların önüne gidiyormuş. Yiyip ,yiyip öldük diyorlarmış. Sonunda bir tepsiyi Nasrettin hoca çekmiş, bırakın biraz da ben öleyim demiş. 

İlhan Cavcav Kulüpler Birliği ve Gençlerbirliği Başkanı 
Hakemin iki gözü var, yirmi değil. Saha içinde hakemin görmeyeceği şekilde ihlallerde bulunan, tekme atan, tükürenler var. Televizyon görüntüsüyle ceza vermek caydırıcı da olur. Hakemin herşeyi raporunda yazması mı gerekiyor Görmemiş olabilir. Bana göre doğru ve yerinde uygulama. Kurallara aykırı davranan, cezasını çekmeli. 

Erman Toroğlu TV yorumcusu 
Ekrandan ceza doğru bir olay. Anadolu'da yapılan maçlarda da görüntüler çekiliyor. FIFA, sahada disiplini sağlamak için hakemlerin görmediği yerde kuralı çiğneyen futbolculara yayıncı kuruluşun görüntüleriyle ceza verilmesini istiyor. Ve bunun üstüne gidiyor. İşin aslı, hiç kimse futbolcuya "Niye yapıyorsun " demiyor, bu tarafına bakmıyor. Önce oyuncularını cezalandırsınlar. 

Zafer Katrancı Denizlispor Başkanı 
Aslında bu durum Anadolu takımlarının işine gelir. Çünkü üç dakikalık görüntüden ne kadar pozisyon görülebilir. Ancak böyle bir pozisyon yakalanmışsa, benim futbolcum da olsa ceza verilmesine karşı çıkmam. 

Ümit Bozkurt Gençlerbirliği 
Sadece televizyonda yayınlanan değil, tüm maçlar için bu uygulanmalı. Özellikle kasti yapılan hareketler geri planda kalıyor. Ancak bunun standartı olmalı. Son maçlarda yaşadığımız pis hareketler böylelikle önlenebilir. Kötü niyetli futbolcular da daha dikkatli davranır. 

Hakan Kutlu Ankaragücü 
Hakemin yakalayamadığı, görüş alanı dışındaki pozisyonlarda böyle bir ceza uygulaması yapılması çok doğru. Bir oyuncu, diğerinin yüzüne tükürüyor, neredeyse istifra ediyor. Bu çirkinliği yaparken iyi, televizyon görüntülerine yakalanıp ceza alması kötü. Olur mu böyle şey Bu hakemin otoritesini zedeleyen bir şey de değil. Hakem sahanın her yerinde aynı anda ne olduğunu elbette göremez. 

DOĞRU AMA... 
Mahmut Uslu F.Bahçe Asbaşkanı 
Görüntüyle ceza bana anormal gelmiyor. Ama sınır getirmek gerekir. Yani kasıtlı hareketlerle ilgili TV görüntüleri delil sayılmalı. Ama faulleri tek tek görüntüyle cezalandıramazsınız. Ayrıca yapılan hatalarda da MHK, hakemleri cezalandırmalı. Trabzon maçında Noıbre'ye gösterilen ilk sarı kartı hatırlayın. Böyle bir şey olur mu 

Kıvanç Oktay Beşiktaş Futbol Komitesi Başkanı 
Etik olup, olmadığını tartışmak istemiyorum. Ancak bizlerin en büyük sıkıntısı çifte standart. Bir karar varsa, herkese eşit uygulanmalıdır. Bu konuda en çok canı yanan Beşiktaş'tır. Üç büyüklerin dışındaki diğer maçlarda olmuyor mu Elbette oluyor. Ancak göremiyoruz. Kurallar herkes için eşit olmalıdır. Bizler bunun savunucusuyuz. 

Şenol Güneş Trabzonspor Teknik Direktörü 
Bütün kulüplere eşit olarak uygulanırsa, doğru buluyorum. Ama x bir takımın maçı her hafta yayınlanıyor da, futbolcusu her daim gözaltına alınıyorsa, elbetteki bir hatası yakalanır ve cezalanır. Ama aynı durumda olmayan takımlar var. Daha büyük hata yapan futbolcular var. Onlar, gözden uzakta olmanın avantajını kullanmış oluyorlar. Bu açıdan baktığımda da görüntülerden ceza verilmesine "haksızlık" faktörü nedeniyle karşıyım. 

Fatih Gökşen Galatasaray Futbol Şube Sorumlusu 
Bütün darbeyi Lig TV'den alıyoruz. Song niye o hareketi yaptı. Keşke onu da bulsalar. Ona tekme atanlar gözükmüyor. Hakemler 10 dakika şov diye pet şişe topluyor, onları görmüyorlar. Ancak her yönüyle gösterildiği zaman televizyon görüntüsüne karşı değilim. Hiç olmazsa namuslu olmaya çağırıyor. Bu iş dünyanın her yerinde var, ama Emre'yi nasıl affettiler h l onu anlamış değilim. 

Celal DOĞAN G.Antepspor Başkanı 
Günümüzde teknolojiden faydalanmak artık kaçınılmaz. Ancak televizyon görüntüleriyle ceza verme uygulamasının sınırlarını belirlemek gerekiyor. Bu uygulama yapılacaksa her türlü hatanın incelenmesi gerekir. Bu da futbolun ister istemez heyecanını öldürür. Bence çok ihtiyaç duyulduğunda kullanılmalı. 

YANLIŞ 
Mustafa Çulcu TFFHGD Başkanı 
Teknolojik imkanları kullanmaya idari anlamda itirazımız yok. Ama hakem kararlarıyla ilgiliyse bu bize zarar veriyor. Hakem canlı olarak gördüğünü yaşıyor. Kale arkasında bir kamera futbolcunun el hareketini, tükürdüğünü görüntüleyebilir. Sonra hakem görmemekle suçlanıyor. Bu kaos ortamı yaratıyor, polemik oluyor. Haftalardır o futbolcu tuttu, öteki itti tartışması yapılıyor. Güven ortamı zedeleniyor, futbolun güzelliği gölgeleniyor. Bu işten en çok hakem zarar görüyor, büyük bir adaletsizlik yaşanıyor. 

Muhittin Boşat MHK Üyesi 
Hakemin görüş açısı dışında pek çok pozisyon yaşanıyor. Bazen ekrana bakıyorsunuz, top ve oyuncu sanki hakemin gözü önünde bu eylemi yapmış ve hakem de görmemiş gibi yansıtılıyor. Sonra da hakem yargılanıyor, görmediği bir pozisyon ile ilgili kamuoyunda mahkum ediliyor. Televizyon sadece üç maçı naklen yayınlıyor. Ya diğerleri. Bu tartışmalar hakemi strese sokuyor, dengesini bozuyor. Bazen de kantarın topuzu kaçıyor. UEFA ve FIFA'da nasıl uygulanıyorsa Türkiye'de de aynısı olmalı. 


</TEXT>
</DOC>
