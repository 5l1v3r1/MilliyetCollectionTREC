<DOC>
<DOCNO> 325721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/guncel/axgun02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da Apo flaması 
</HEADLINE>
<TEXT>


Nevruz'da, "Kürtleri tek çatı altında simgeleyen" flama açıldı. İddiaya göre, alanda 250 bin kişi vardı 

DİYARBAKIR DHA 

DEHAP İl Başkanlığı ve Demokrasi Platformu'nun organize ettiği Diyarbakır'daki Nevruz kutlamalarına büyük bir kalabalık katıldı. Kutlamalara 250 bin kişinin katıldığı öne sürüldü. "Yaşasın Apo" sloganı atılan kutlamalarda terörist Abdullah Öcalan'ın isteği üzerine Türkiye, Irak, İran ve Suriye'deki Kürtleri tek çatı altında simgeleyen "demokratik konfederalizm" flaması ve Kuzey Irak'taki Kürt grupların kullandığı bayraklar taşındı. 

'Valiler seçimle gelsin' 
Kente 8 kilometre uzaklıktaki fuar alanındaki kutlamalara katılanların bir bölümü belediye otobüsleriyle taşındı. Avrupa Parlamentosu Milletvekili Feleknaz Uca ve gözlemciler, kutlamaları izledi. Alana, "Demokratik Konfedaralizm'in öncüsünü selamlıyoruz" yazılı dövizler asıldı. DEP'in eski milletvekili Leyla Zana, mitingdeki konuşmasında, "Biz bu ülkenin her şeyine ortağız. Şimdi Erdoğan diyor ki 'Ben kolay kolay zihniyeti değiştiremiyorum.' Kolluk kuvvetlerinin annelerimizi tekmelemesini engelleyemiyormuş. O zaman valileri seçimle işbaşına getir... Kolluk kuvvetini belediyeye bağla, halk denetlesin... Kendi geleceği ile ilgili karar vermek en çok bu halkın hakkıdır" dedi. DEHAP Genel Başkanı Tuncer Bakırhan da, kapkaca Diyarbakır'dan kaçan çocukların neden olmadığını belirterek, "Bunun nedeni 15 yıllık savaştan kaçan insanlardır" diye konuştu. 

Yabancılara sıkı takip 

KUTLAMADA gazeteci, sendikacı ile Avrupa Parlamentosu üyeleri dahil 150 kadar yabancıyı polis sürekli izledi. PKK lehine slogan atan yabancılar, kameraya alındı. Görüntülerin ilgili mercilere gönderileceği belirtildi. 

Cep mesajıyla 7 bin kişilik miting 

MERSİN'DE bayrağın yakılmak istenmesi üzerine Erzurum Ülkü Ocakları, cep mesajıyla "Bayrağa saygı" mitingine çağırdı. Toplanan yaklaşık 7000 kişi, PKK bayrağı ve Abdullah Öcalan'ın maketini yaktı. Bir grubun DEHAP İl Başkanlığı'nı basacağı ihbarı üzerine polis önlem aldı. 

Norveçli Elçi Hava pozitif 

NEVRUZ kutlamalarını izleyen Norveç'in Ankara Büyükelçisi Hans Wilhelm Longva, alanda atılan sloganların Türkiye'nin demokratikleşmesinin aynası olduğunu söyledi. Longva, "Çok pozitif bir hava aldım" dedi. 


</TEXT>
</DOC>
