<DOC>
<DOCNO> 330764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy14.html </URL>
<DATE> 2005/04/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Anadol Anlaşılıyor ki Başoğlu, 281 milyarlık huzur için transfer oldu 
</HEADLINE>
<TEXT>

     CHP Grup Başkanvekili Kemal Anadol, CHP'den AK Parti'ye geçen Adana Milletvekili Atilla Başoğlu'nun ''AK Parti'de huzurlu bir ortam bulduğu'' şeklindeki sözlerine, ''Anlaşılıyor ki Başoğlu, 281 milyarlık huzur duyacağı bir ortam sağlandığı için transfer oldu'' dedi. 
     Anadol, Parlamento'da düzenlediği basın toplantısında, transfer tartışmalarına ilişkin görüşlerini açıkladı. Anadol, Başbakan Recep Tayyip Erdoğan ile ANAP Genel Başkanı Erkan Mumcu'dan bu konudaki iddialarla ilgili açıklama beklerken, Başoğlu'nun ''Ortaya çıkıp huzur karşılığı AK Parti'ye geçtiğini'' söylediğini belirtti. ''Anlaşılıyor ki Başoğlu, 281 milyarlık huzur duyacağı bir ortam sağlandığı için transfer oldu'' diyen Anadol, ''Tencere kapak misali. Tam bir uyum ve huzur içinde çalışmalarını sürdürüyorlar'' diye konuştu. 
     
     EMEKLİ MAAŞLARI 
     CHP Grup Başkanvekili Anadol, siyasi iktidarların, toplumun sorunlarından uzaklaştıkça, halkın sorunlarını hafife almaya böylece aşınmaya, tükenmeye başladıklarını da söyledi. Türk siyasi yaşamının, bu aşınma sürecinin o partilerin iktidardan uzaklaşması ile son bulduğuna ilişkin örneklerle dolu olduğunu kaydeden Anadol, ''Başbakan'ın yoksulluğa çay-simit hesabıyla yaklaşan söyleminin ardından, Maliye Bakanı Kemal Unakıtan'ın, sosyal güvenlik kuruluşlarından alınan emekli aylıklarına bakıldığında açlık ve yoksulluk sınırının altında hiçbir emekli bulunmamaktadır'' dediğini belirtti. 
     Açlık sınırının 525 YTL olduğunu, 4 milyonu aşkın SSK emeklisinin eline ortalama 475 YTL geçtiğini ifade eden Anadol, emeklilerin, işsizlerden sonra toplumun en ezilen kesimi olduğunu savunarak, ''Yeni bir pişkinlik örneği...Eğer Sayın Maliye Bakanı bu sözlerini inanarak söyledi ise bu iktidarın son kullanma tarihi bitmiştir'' dedi. 
     
     ''ALLAH'TAN KORKSALAR...'' 
     SSK emeklilerinin TÜFE farklarının bir an önce ödenmesini de isteyen Anadol, şunları söyledi 
     ''Sendikaların yaptıkları hesaba göre, emeklilerimizin TÜFE'den kaynaklı alacaklarının dava yoluna gitmeden ödenmesi durumunda bunun hazineye getireceği yük 700-800 trilyon civarında. Ancak siyasi iktidar emeklilerin dava açmasını beklerse yaklaşık 500 milyona ulaşan dava giderlerinden dolayı bunun hazineye maliyeti 3-4 katrilyona ulaşacaktır. İşte AKP'nin önünde bir samimiyet sınavı daha.'' Yargı karar verinceye kadar l Ocak 2000 tarihinden bu yana geçen sürede 200 bine yakın emeklinin TÜFE farklarını alamadan vefat ettiğini kaydeden Anadol, ''Bu olay kimin Allah'tan korkup kimin korkmadığını ortaya koyuyor. Allah'tan korksalar bu parayı öderlerdi'' diye konuştu. 
     
     SİYASİ PARTİLER YASASI DEĞİŞİKLİĞİ 
     Anadol, Adalet Bakanı Cemil Çiçek'in, Siyasi Partiler ve Seçim Yasalarının değiştirilmesi yönünde CHP'ye yaptığı ''Uzlaşma Komisyonu'nu çalıştıralım'' şeklindeki çağrıya ilişkin soruyu yanıtlarken de bunun, ''Bakanın bu açıklamayı yaparken kişisel görüşü olduğunu belirttiğine'' dikkati çekti. Bu sözlerle gündemin değiştirilmek istendiğini savunan Anadol, ''Uzlaşma Komisyonu 5-6 gruplu Parlamento'da önemli bir işlev üstlenmişti. Şimdi iki gruplu bir Parlamento var. Neyi uzlaşacağız Ayrıca, çok sayıda Anayasa değişikliği, önemli yasa değişiklikleri yapıldı, bunlar için, Erdoğan'a önce milletvekilliği sonra Başbakanlık yolu açan Anayasa değişikliği için Uzlaşma Komisyonu mu çalıştırıldı '' diye sordu. 
     Anadol, milletvekili dokunulmazlıkları ile ilgili ısrarlarının sürdüğünü belirterek, bu sözlerin ''Yeni bir kaytarma'' olduğunu da savundu. 
     
</TEXT>
</DOC>
