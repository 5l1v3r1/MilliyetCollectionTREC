<DOC>
<DOCNO> 307364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/siyaset/axsiy01.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözlemciye gerek yok 
</HEADLINE>
<TEXT>


Baykal, kurultay için gözlemci istenmesine, "Tüzük ve gelenekler, hukuka uygun kurultaya olanak veriyor" yanıtını verdi. Bölge toplantısına Şırnaklı başkan katılmadı 

FERİT ASLAN Diyarbakır DHA 


CHP lideri Deniz Baykal, "Kimsenin CHP'yi kuşatmasına, oynamasına bu kurultay izin vermeyecek" dedi. Diyarbakır'a gelen Baykal, 15 il başkanı ve 130 kurultay delegesiyle buluştu. Baykal, "CHP, gerçek kimliğine, ahlakına, ilkelerine uygun, Türkiye'nin güvenilen güçlü bir siyasi partisi olarak varlığını kanıtlayacaktır" dedi. Baykal, Sarıgül'ü destekleyen milletvekillerinin kurultay için gözlemci isteyeceğinin anımsatılması üzerine şunları söyledi "CHP'nin tüzüğü ve gelenekleri, demokratik hukuka uygun çağdaş bir toplantı yapmak için her türlü olanağı, dayanağı veriyor. CHP ilk kez kurultay yapmıyor. Görevim, CHP'yi tartışmaların parçası olmaktan kurtarmaktır." 
İlinin delegeleriyle birlikte Sarıgül'ü destekleğini söyleyen Şırnak İl Başkanı Mehmet Uğur ise, toplantıya katılmadı. Adana Seyhan Otel'de de Adana, Gaizantep, Mersin, Karaman, Kahramanmaraş, Hatay, Osmaniye ve Kilis delegeleriyle buluşan Baykal, "CHP, bu kurultayda etrafına örülmek istenen tuzakları parçalayacaktır. Kurultay, CHP'nin iç çatışması olmaktan çıktı" diye konuştu. 


</TEXT>
</DOC>
