<DOC>
<DOCNO> 310960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun48.html </URL>
<DATE> 2005/01/31/ </DATE>
<TIME> 21.17 </TIME>
<AUTHOR>  </AUTHOR>
<HEADLINE>
El Kaide Cihad yemini etti... 
</HEADLINE>
<TEXT>

     El Kaide ile bağlantılı olduğu bilinen Ebu Musab Zerkavi'nin grubu, Irak seçimlerini ''Amerikan oyunu'' olarak niteleyerek, cihada devam yemini etti. 
     Zerkavi'nin grubu, bir internet sitesinde yaptığı açıklamada, Irak üzerinde İslam'ın bayrağı dalgalanana kadar cihada devam edeceklerini bildirerek, ''Bu yalnızca bir Amerikan oyunu. Bizler demokrasinin ve onu isteyen herkesin düşmanlarıyız. ABD Başkanı George Bush'un ya da Irak geçici Başbakanı İyad Allavi'nin değil sadece Allah'ın ve peygamberinin yönetimini kabul edeceğiz'' ifadesini kullandı. 
     Açıklamada, dünkü seçimlerde düşmana zarar verdiklerinin bilinmesi istenerek, ''Yalancı basına inanmayın, çünkü seçimler birçok bölgede yapılmadı. Sunni bölgelerde yapılmayan seçim, yalnızca aptal insanlar için bir gösteriydi. Birçok oy verme merkezi kapanmak zorundaydı ve oy verme işlemini uzatma planları iptal edildi'' denildi. 
     Zerkavi'nin grubu, seçimlerden önce Iraklılara oy kullanmamaları tehdidinde bulunmuştu. 
     
</TEXT>
</DOC>
