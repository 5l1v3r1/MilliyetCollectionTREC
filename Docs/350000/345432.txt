<DOC>
<DOCNO> 345432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo52.html </URL>
<DATE> 2005/05/24/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Potada Beşiktaş finale yükseldi... 
</HEADLINE>
<TEXT>

     Türkiye Basketbol Ligi play-off yarı final serisi 3. maçında Ülkerspor’u 83-77 yenen Beşiktaş, seride durumu 3-1 yaptı ve finale yükseldi. 
     Karşılaşmanın ilk dakikalarında Vukcevic ve Kerem Tunçeri ile basketler bulan Ülkerspor, 4. dakikayı 10-6 önde geçti. Ancak bu dakikadan sonra El Amin’in arka arkaya attığı 3 sayılık basketlerle Beşiktaş, 6. dakikada 16-13 öne geçti. Siyah-beyazlılar, Varda ve Bekir’in sayılarıyla 1. periyodu 25-19 önde tamamladı. 
     İkinci periyodun başında iyi savunma yapan Beşiktaş, El Amin, Murat ve Ellis ile 15-5’lik bir seri yakaladı ve 15. dakika içinde farkı 16 sayıya 40-24 çıkardı. 3 faule ulaşan Varda’yı kenara alan Beşiktaş, periyodun kalan dakikalarında pota altını savunmakta zorlandı. Pota altından Zukauskas ile arka arkaya bulduğu basketlerle farkı kapatmaya başlayan Ülkerspor, son saniyede Maher’in 3 sayılık basketine engel olamayınca, devreyi 48-39 geride kapadı. 
     Karşılaşmanın 3. periyodunda Ülkerspor, Stombergas ve Vukcevic’in sayılarıyla farkı azaltmaya başladı. Evsahibi ekip, 27. dakikada Zukauskas’ın basketiyle farkı 5 sayıya 57-52 indirdi. Ancak bu dakikadan sonra Beşiktaş, Ellis ile arka arkaya bulduğu basketlerle 29. dakikada farkı 14 sayıya 68-54 çıkardı ve son periyoda 68-58 önde girdi. 
     Son periyoda da iyi başlayan siyah-beyazlılar, bu kez Varda’nın basketleriyle 33. dakika içinde farkı 16 sayıya 74-58 çıkardı. Bu dakikadan sonra Beşiktaş hücumda sayı üretmekte zorlanırken, Stombergas, Praskevicius ve Vukcevic’in 3 sayılık basketleriyle Ülkerspor 6 dakikada 15-5’lik bir seri yakaladı ve son dakikada farkı 6 sayıya 79-73 indirdi. Farkın kapanmasına izin vermeyen Beşiktaş, El Amin’in basketleriyle maçtan 83-77 galip ayrıldı. 
     Bu sonuçla seride durumu 3-1 yapan Beşiktaş, finale adını yazdırdı. Siyah-beyazlılar, ligde 10 sezon sonra finale çıkan ilk kulüp takımı oldu. Ligde en son 1994-95 sezonunda Fenerbahçe, Ülkerspor ile final oynamıştı. 
     
     MAÇTAN NOTLAR 

     Beşiktaş taraftarları, karşılaşmada takımlarını yalnız bırakmadı. 
     Evsahibi takım Ülkerspor olmasına rağmen, kendilerine ayrılan tribünleri tamamen dolduran Beşiktaşlılar, rakip taraftarlara sayıca üstünlük sağladı. Yaklaşık 5 bin siyah-beyazlı taraftar, maç boyunca büyük bir coşkuyla takımlarını destekledi. 
     Karşılaşmanın bitimiyle birlikte Beşiktaş oyuncular ve taraftarlar büyük sevinç yaşadı. Saha içinde sevinç yumağı olan oyuncular, daha sonra tribünlere doğru giderek sevinçlerini taraftarıyla paylaştı. 
     Taraftarlar El Amin’i omuzlara alarak, takımlarına tezahürat yaptı. 
     Karşılaşmayı Beşiktaş Kulübü İkinci Başkanı Murat Aksu, bazı yöneticiler ve futbol takımı teknik direktörü Rıza Çalımbay da izledi. 
     
</TEXT>
</DOC>
