<DOC>
<DOCNO> 314797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/siyaset/siy02.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den cemevi teklifi 
</HEADLINE>
<TEXT>


CHP'li 13 milletvekilinin TBMM'ye sunduğu yasa teklifi, İmar Yasası'nda değişiklik yapılmasını ve cemevlerinin ibadethane sayılmasını öngörüyor 

ANKARA ANKA 


CHP İstanbul Milletvekili Ali Rıza Gülçiçek ve arkadaşları, cemevlerinin de ibadethane sayılması yönünde hazırladıkları teklifi TBMM Başkanlığı'na sundu. 13 CHP'li milletvekilinin imzasını taşıyan yasa teklifi, İmar Yasası'nda değişiklik yapılmasını ve cemevlerinin de ibadethane sayılmasını öngörüyor. 
Teklifte, İmar Yasası'ndaki "ibadet yeri" ibarelerine açıklık getirilerek, bu ifadenin "İbadet yeri cami, cemevi, mescit, kilise, sinagog, havra " olarak değiştirilmesi yer alıyor. Gerekçede, Alevilerin de ibadetlerini serbestçe yapabilmeleri ve olumsuz ayrımcılıktan korunmalarının, toplumsal uzlaşmanın gerçekleşmesi açısından ve Anayasa'daki "yasa önünde eşitlik ilkesi" yönünden de gerekli olduğu vurgulandı. 

Laikliğin gereği 
Gerekçede, çağdaş ve demokratik devletin vazgeçemeyeceği, din ve inanç özgürlüğünü teminat altına alan, devletin dine, dinin de devlete müdahale etmemesini sağlayan bir ilke olarak laikliğin, inanç sahibinin inancını rahatça yaşaması için gerekli ortamı da oluşturacağı kaydedildi. 


</TEXT>
</DOC>
