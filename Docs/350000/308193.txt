<DOC>
<DOCNO> 308193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun01.html </URL>
<DATE> 2005/01/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Irak'ta kanlı bayram... 
</HEADLINE>
<TEXT>

     Bağdat'ta, bu sabah bir caminin dışında bomba yüklü araçla düzenlenen saldırıda ölü sayısı 13'e yükseldi. 
     El Yarmuk Hastanesi'nden bir yetkili, ölü sayısının 13'e, yaralı sayısınınsa 40'a yükseldiğini açıkladı. 
     AP ajansı, patlamanın kentin batısındaki El Taf camiinin dışında, Reuters ajansıysa Umm El Malif mahallesindeki Ek Aksa Şehitleri Camii yakınında olduğunu duyurdu. 
     Görgü tanıkları, patlamanın etkisiyle civardaki birkaç aracın yandığını, camide az hasar meydana geldiğini söyledi. 
     Irak polisiyle Amerikan askerlerinin olay yerinde olduğu, bir Amerikan helikopterinin de olay yeri üzerinde uçtuğu kaydediliyor. 
     
     6 IRAKLI ASKER ÖLDÜ 

     Öte yandan, Irak'ın başkenti Bağdat'ın kuzeyinde bu sabah meydana gelen farklı saldırılarda 6 Iraklı askerin öldüğü, 12 kişinin yaralandığı bildirildi. 
     Irak polis kaynakları, bir askeri üsse katyuşa tipi roketlerle düzenlenen saldırıda 3 askerin öldüğünü, 2'sinin yaralandığını, Samarra merkezinde bir devriyenin geçişi sırasında bombanın patlaması üzerine de 2 askerin öldüğünü, 2'sinin yaralandığını açıkladı. 
     Aynı kaynaklar, Tikrit yakınlarında yine devriye gezen askerlere yönelik bombalı saldırıda 1 askerin öldüğünü, 4'ünün yaralandığını, Balad yakınlarındaki saldırıdaysa 4 sivilin yaralandığını belirtti. 
     
     NASIRİYE'DE 1 İTALYAN ASKERİ ÖLDÜRÜLDÜ 

     Irak'ın Nasıriye kentinde 1 İtalyan askerinin öldürüldüğü bilridildi. 
     İtalyan Ansa ajansı, askeri kaynaklara dayanarak verdiği haberde, ateş açılan bir devriye helikopterinde bulunan İtalyan askerinin öldüğünü duyurdu. 
     Irak'ta görev yapan 3 bin kadar İtalyan askeri Nasıriye bölgesinde bulunuyor. 
     Bölgede Kasım 2004'te düzenlenen saldırıda, 17'si asker 2'si sivil toplam 19 İtalyan hayatını kaybetmişti. 
     
</TEXT>
</DOC>
