<DOC>
<DOCNO> 305392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun37.html </URL>
<DATE> 2005/01/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
KKTC'de kayıp mezar kazıları bitti, bir bulguya rastlanmadı 
</HEADLINE>
<TEXT>

     Kıbrıs'taki kayıpların akıbetini araştıran Otonom Kayıp Şahıslar Komitesi'nin çalışmaları çerçevesinde İngiliz adli tıp kuruluşu INFORCE tarafından KKTC'de 5 Ocak'ta başlatılan ''mezar yeri tespit amaçlı'' kazılar bugün tamamlandı. Kazılarda, herhangi bir bulguya rastlanmadı. 
     Türk tarafının gösterdiği 3 mezardan birinin bulunduğu tahmin edilen Lefkoşa'da Kızılbaş bölgesindeki Domuzcular Burnu'nda, Bosna ve Eritre'de de toplu mezar yeri açan İngiliz adli tıp örgütü INFORCE uzmanlarının, Rum kayıpları bulmak amacıyla yaptığı çalışmalarda mezara rastlanmadı. 
     Kıbrıs Otonom Kayıp Şahıslar Komitesi'nin Türk üyesi Rüstem Tatar, kazılarla ilgili açıklamasında, INFORCE ekibinin bölgede yaptığı çalışmaların bugün sona erdiğini belirterek, kazılarda hiçbir mezarın tespit edilemediğini bildirdi. 
     Tatar, Otonom Kayıp Şahıslar Komitesi'nin yarın ara bölgedeki Ledra Palace Otel'de yapacağı haftalık rutin toplantısından sonra, kazılara ilişkin yazılı açıklamada bulunacağını kaydetti. 
     Kazılarda, bölgede mezar olduğu tespit edilseydi iki taraf yeni bir anlaşma yaparak, çalışmalara öyle devam edilecekti. Anlaşmanın ardından mezarlar açılacak ve kemikler alınarak, iki tarafın mutabık kalacağı bir laboratuvarda DNA testi yapılacaktı. 
     Kıbrıs'ta 21 yıldır sürdürülen, kayıpların akıbetini araştırma çalışmaları çerçevesinde ilk kez, BM gözetiminde kazılar KKTC'de yapılmış oldu. Kazı yapılan bölge, Kıbrıs Türk tarafının 1998'de Rum tarafına gösterdiği 3 mezar yerinden biriydi. Rum tarafı da Türk tarafına toplam 35 mezar yeri gösterdi, bunların 5'i Kuzey Kıbrıs'ta, 30'u ise Güney Kıbrıs'ta. 
     Kıbrıs Otonom Kayıp Şahıslar Komitesi'nin Türk üyesi Rüstem Tatar, ''Rum ifadesine göre bu 35 mezarda toplam 500 Türk'ten 369'unun bulunduğunu'' söylemişti. Türk kayıpların tamamı sivillerden oluşuyor. 
     
</TEXT>
</DOC>
