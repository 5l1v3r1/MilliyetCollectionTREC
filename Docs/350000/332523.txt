<DOC>
<DOCNO> 332523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko19.html </URL>
<DATE> 2005/04/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ford Otosan ilk çeyrekte de ihracat lideri... 
</HEADLINE>
<TEXT>

     Ford Otosan, 139 bin 233 adetlik araç ihracatıyla geçen yıl elde ettiği sektör birinciliğini, bu yılın ilk 3 ayında da 43 bin 142 adetle sürdürdü. 
     Otomotiv Sanayi Derneği OSD verilerine göre, geçen yıl ilk çeyrekte toplamda 103 bin 192 adetlik ihracat yapılırken, bu yıl yüzde 39'luk artışla 143 bin 480 adet motorlu araç ihracatı gerçekleştirildi. 
     Otomobil ihracatında yılın ilk çeyreğinde 78 bin 521 adet ile geçen yıla göre yüzde 24 artış olurken, ticari araçlarda 62 bin 229 adetlik ihracatla yüzde 68'lik artış sağlandı. 
     Taşıt araçları toplam ihracatında ise 140 bin 750 adet ile bu yılın ilk çeyreğinde geçen yıla göre yüzde 40 oranında artış kaydedildi. Traktörde ise 2 bin 730 adetlik ihracatla yüzde 2'lik gerileme oldu. 
     
     OTOSAN'IN 3 AYLIK İHRACATI YÜZDE 90.8 ARTTI 
     Firma bazında ihracatta geçen yıl 139 bin 233 adetlik ihracatla sektör birincisi olan Ford Otosan, bu yılın ilk 3 ayında da lider oldu. 
     Ford Otosan'ın geçen yılın ilk çeyreğinde 22 bin 606 adet olan araç ihracatı, bu yıl aynı dönemde yüzde 91 artışla 43 bin 142 adede yükseldi. 
     Ford Otosan'ın ardından 2. sırayı alan Toyota, geçen yıl 23 bin 30 adet olan ilk çeyrek ihracatını 37 bin 907 adede çıkardı. 
     Geçen yıl ilk üç aylık dönemde 28 bin 313 adetlik ihracatla ikinci sırada yer alan Oyak Renault, bu yıl aynı dönemdeki 25 bin 306 adet ile 3. sıraya geriledi. 
     3 aylık dönemde Tofaş 23 bin 617 adet ile 4., Hyundai Assan 7 bin 599 adet ile 5. oldu. 
     Bu dönemde, Türk Traktör 1,659 adet, Mercedes Benz Türk 1,258 adet, Uzel 1,071 adet, BMC 472 adet, Honda Türkiye 386 adet, Otokar 351 adet, MAN 308 adet, Karsan 139 adet, Anadolu Isuzu 123 adet, Otoyol 70 adet, Temsa 66 adet, Askam 6 adet araç ihraç etti. 
     
</TEXT>
</DOC>
