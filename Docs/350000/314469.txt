<DOC>
<DOCNO> 314469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy17.html </URL>
<DATE> 2005/02/11/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Rahşan Ecevit Türban karın doyurmaz 
</HEADLINE>
<TEXT>

     Eski Başbakan Bülent Ecevit'in eşi Rahşan Ecevit, Başbakan Recep Tayyip Erdoğan'ın türban konusundaki açıklamalarına tepki göstererek, "Acaba türbanın karın doyuracağını mı sanıyor " diye sordu. 
     Rahşan Ecevit yaptığı yazılı açıklamada, Başbakan Recep Tayyip Erdoğan'ın "Türban yasağını doğru bulmuyorum. 
     Kur'an'a göre kadının toplumda türban takması gerekir" açıklamasına tepki gösterdi. Başbakan Erdoğan'ın gündem konusunu değiştirmek ihtiyacıyla böyle konuştuğunu kaydeden Ecevit, şöyle devam etti 
     "Çünkü, gündemdeki konu 27 milyon çiftçiyi ilgilendiren bir konudur. Sayın Başbakan AB istiyor diye 27 milyon çiftçiden devlet desteğini çekiyor. Sayın Başbakan, 27 milyon kişiyi açlığa mahkum ediyor. Belki bir bölümünün de açlık nedeniyle suça yönelebileceğini de düşünmüyor. Acaba türbanın karın doyuracağını mı sanıyor 
     
     "BAŞBAKAN ÇELİŞKİLERDEN KURTULMALI" 
     Başbakan'ın önce "çelişkilerinden" kurtulması gerektiğini savunan Ecevit, Kur'an'da zinanın kesinlikle yasak olmasına karşın, hükümetin yeni TCK'ya zinanın suç olduğu hükmünü koyamadığını belirterek, "Çünkü AB'ye göre zina suç değil" dedi. 
     Türban konusuyla AB ilgilenmediği için Başbakan Erdoğan'ın "rahatlıkla bastırabildiğini" kaydeden Ecevit, "Oysa koskoca Almanya'da ve Fransa'da ve herhalde daha başka ülkelerde de türban dini simge olarak kabul edildiğinden kamusal alanlarda yasak" dedi. Ecevit, Diyanetten sorumlu Devlet Bakanı Mehmet Aydın'ın da önceki günlerde "Başı örtmek Kur'an'da kesin emir değildir" dediğini anımsattı. 
     
</TEXT>
</DOC>
