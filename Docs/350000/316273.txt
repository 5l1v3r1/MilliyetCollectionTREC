<DOC>
<DOCNO> 316273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/guncel/gun01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldan yol mu geçer 
</HEADLINE>
<TEXT>


Kadıköy Belediyesi'nin Moda trafiğini rahatlatmak için Kadıköy Anadolu Lisesi'nin içinden yol geçirme projesine öğrenci velileri ve okul mezunları tepki gösterdi 

GÜRKAN AKGÜNEŞ İstanbul 

İstanbul'un en köklü eğitim kurumlarından Kadıköy Anadolu Lisesi ile Saint Joseph Lisesi arasında kalan ve okulun servis yolu olarak kullandığı bölgeye yeni bir sokak planı, Kadıköy Belediyesi ile Kadıköy Maarif Koleji ve Anadolu Lisesi Mezunları Derneği'ni KALİD ve velileri karşı karşıya getirdi. Okulun arazisinden alınacak 5 metrelik alanda yapılacak sokağın, öğrencilerin güvenliğini tehdit edeceği ve eğitimin aksayacağını ileri süren dernek üyeleri, projenin trafiği rahatlatamayacağını belirtiyor. 

'Dava açacağız' 
Sokağın öğrenci yatakhanelerinin bulunduğu bölümün hemen yanı başından geçeceğini belirten KALİD Başkan Yardımcısı Doğan Korkmaz, "O sokak suç mahalline döner. 12 bin mezunumuzla projeyi engellemeye çalışıyoruz. İtirazlarımızı yaptık, gerektiği halde dava açacağız. Yol geçirmek istedikleri yer öğrencilerimizin yürüyüş yaptığı bir alan. Yol, Moda sahilindeki bir siteye yol götürmekten başka bir fayda sağlamayacak" dedi. 
Açılacak sokağın Dr. Esat Işık Caddesi ile Şehit Cem Nuri Başgil Sokağı'nı birbirine bağlayacağını belirten Kadıköy Belediyesi Fen İşleri Müdürü Düzgün Meriç ise yolun imar planında bulunduğunu belirterek, şunları söyledi "Giriş ve çıkıştaki iki duvarı yıktığımız zaman yol açılacak. Yol gelecek yaz bitecek." 


</TEXT>
</DOC>
