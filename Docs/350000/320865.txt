<DOC>
<DOCNO> 320865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas08.html </URL>
<DATE> 2005/03/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'Sanal' ağrı kesici 
</HEADLINE>
<TEXT>

     BBC 

      Yapılan bir araştırma, hastanelerde çocuklara ağrı kesici vermenin yanısıra bilgisayar oyunları oynatmanın da benzer bir etki yarattığını ortaya koydu. 
     Avustralya'nın Adelide kentindeki bir hastanenin araştırma ekibi, kendisini 'canavarların ve uzaylıların dünyasına kaptıran' çocuklarda, yanıkların neden olduğu acının azaldığını belirledi. 
     Araştırma sırasında, 5-18 yaşları arasında yedi çocuktan, yaralarına pansuman yapılırken, bilgisayar oyunları oynamaları istendi. Aldıkları ağrı kesicilerle birlikte bilgisayar oyunları oynayan çocukların hissettikleri acının azaldığı kaydedildi. 
     Adelide Kadın ve Çocuk Hastanesi'ndeki araştırmada, iki küçük bilgisayar monitörü taşıyan özel bir kaskın takıldığı bir bilgisayar oyunu kullanıldı. Araştırmaya katılan çocuklar, kendilerini canavarları yok ettikleri bir sanal dünyada buldular. 
     Çocuklara, hissettikleri acının ne oranda olduğu soruldu. Çocuklar, sadece ağrı kesici aldıkları zamanla kıyaslandığında, bilgisayar oyunu oynamalarına izin verilen pansumanlarda daha az acı duyduklarını söylediler. 
     Sadece ağrı kesici aldıkları zaman hissettikleri acı, 10 üzerinden 4,1 olarak belirlenirken, bilgisayar oyunları oynayan çocuklarda bu oran 10 üzerinden 1,3 oldu. 
     Araştırmacılara göre, kendilerini "sanal bir dünyada" bulan çocuklar, hissettikleri acıya karşı daha az duyarlılar. 
     Araştırma ekibi, farklı yaş grupları için farklı bilgisayar oyunları sağlandığında, bu uygulamanın yaygınlaştırılabileceğini düşünüyor. 
     
</TEXT>
</DOC>
