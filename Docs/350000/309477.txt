<DOC>
<DOCNO> 309477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun30.html </URL>
<DATE> 2005/01/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yüz güldüren Türkiye raporu Kişi başına gelir 11 bin dolara çıkacak 
</HEADLINE>
<TEXT>

     Dünyanın en büyük bankalarından Alman Deutsche Bank, Türk ekonomisine ilişkin son raporunda oldukça olumlu bir tablo çizdi. Raporda, atılacak adımlarla satınalma gücüne göre kişi başına gelirin 11 bin dolara çıkacağı yer aldı. 
     Türk ekonomisinin 2020'ye kadar yılda ortalama 4.2 oranında büyümesini öngören bankanın son yayımlanan Türkiye raporunda Avrupa Birliği'ne katılım öncesi Türkiye'nin farklı bir ülke haline geleceği vurgulanıyor. 
     Türk ekonomisinin çok güçlü bir yapıya kavuşacağını belirten Deutsche Bank, atılacak adımlarla satınalma gücüne göre kişi başına gelirin 11 bin dolara çıkacağını vurguladı. 
     Bankaya göre Türkiye, 10 yılda Polonya'nın 2004 seviyesini yakalayacak. Ancak bunun için IMF ile yürütülen ekonomik programın sürdürülmesi gerekiyor. 
     
     "Türkiye'nin gücü potansiyelini kullanmasına bağlı" 

     Deutsche Bank eğer Türkiye büyüme potansiyelini tam olarak kullanırsa tam üyelik gerçekleşene kadar ekonominin çok güçlü bir yapıya kavuşacağını belirtiyor. 
     Türkiye'de satın alma gücü paritesine göre kişi başına gelirin Avrupa Birliği sürecinde hükümetin atacağı adımlarla 11 bin dolar seviyesine çıkacağını savunan Deutsche Bank, Avrupanın en yoksul ülkesi olan Türkiye'nin 10 yılda kalkınmışlık düzeyi bakımından Polonya'nın 2004 seviyesini yakalayacağını öngörüyor. 
     Ancak bunun gerçekleşmesi için Türkiye'nin IMF desteğiyle yürüttüğü ekonomik programı sürdürmesi gerekiyor. Deutsche Bank uzmanları bu uyarıya rağmen ekonomik reformların kesintiye uğramasını beklemiyor. 
     
     Deutsche Bank'a göre yabancı sermaye girişi artacak 

     Yürütülen ekonomik reformlardan bankacılık sektörünün olumlu etkileneceğini düşünen Deutsche Bank, sektörde konsolidasyonun artacağını ve yabancı sermaye girişinin hızlanacağını düşünüyor. 
     Türkiye'nin milli gelirinin 240 milyar doları aştığına işaret eden Deutsche Bank, bu büyüklükte bir ekonominin yılda 6-9 milyar dolar yabancı sermaye çekmesi gerektiğini belirtiyor. 

     
</TEXT>
</DOC>
