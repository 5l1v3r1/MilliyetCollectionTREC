<DOC>
<DOCNO> 348055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/gun08.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp'ta yeni dönem 
</HEADLINE>
<TEXT>


Prof. Dr. Sevil Atasoy, İÜ Adli Tıp Enstitüsü Müdürlüğü görevinden alındı. Yerine, enstitü öğretim üyesi Prof. Dr. İmdat Elmas getirildi 

ŞÜKRAN PAKKAN 

Kuruluşunda rol oynadığı ve 18 yıldır müdürlüğünü yürüttüğü İstanbul Üniversitesi İÜ Adli Tıp Enstitüsü'ndeki görevinden alınan Prof. Dr. Sevil Atasoy'un yerine, İÜ Adli Tıp Ana Bilim Dalı Öğretim Üyesi Prof. Dr. İmdat Elmas getirildi. Rektörlüğün atamasının kendisi için sürpriz olduğunu belirten Elmas, "Görevimi layıkıyla yapmaya çalışacağım" dedi. 
Enstitüdeki görev değişimi 26 Mayıs'ta gerçekleşti. Elmas, yaptığı açıklamada bu alanda olmasını istediği ve yapmak istediği projeler bulunduğunu belirtti. Elmas, "Ancak zaman içinde olacak. Sonuçta çok yeniyim, fırsata ve zamana ihtiyacım var" diye konuştu. 

Elmas kimdir 
İhtisasını İÜ Tıp Fakültesi Adli Tıp Ana Bilim Dalı'nda yapan Elmas, 1995'ten sonra aynı yerde öğretim üyesi olarak görev yapmaya başladı. 15'i uluslararası, 45'i ulusal dergilerde yayımlanmış makalesi ve 10 civarında kitap bölümü yazısı bulunan Elmas, Adli Tıp Uzmanları Derneği Başkan Yardımcısı ve İstanbul Tabip Odası Etik Kurulu üyesi. 

'Karar herkes için sürpriz' 

PROF. Sevil Atasoy, atama kararını "operasyon" olarak niteledi ve kurumda kadrolaşma olacağını iddia etti. Atasoy, Rektör Prof. Dr. Mesut Parlak ile 2 gün önceki görüşmelerinde atama konusunun gündeme gelmediğini ifade etti. Kararın sürpriz olduğunu anlatan Atasoy, "Tasarrufunun bu yönde olacağını bilmiyordum. Yurtdışında öğrendim. Atanan şahsın yüzünü bile görmedik" dedi. Kırgın olmadığını ifade eden Atasoy, "Türkiye için ne olacak merak ediyorum" diye konuştu. 


</TEXT>
</DOC>
