<DOC>
<DOCNO> 319893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yazar/uras.html </URL>
<DATE> 2005/03/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Odalarla üyelerden çok adaylar ilgileniyor 
</HEADLINE>
<TEXT>


Ticaret ve sanayi odalarında, borsalarda seçim var. Şu günlerde hemen her şehirde seçim heyecanı yaşanıyor... Ancak sanılmasın ki, her tüccar ve sanayici seçimle ilgileniyor. Seçimlerle ilgilenenler genelde halen yönetimde bulunanlar, yönetime aday olanlarla onların yakınları. 
Dövizin kıt olduğu yıllarda odalar ve birlik, üyelerine "döviz tahsisi" yapardı. İthalat için "lisans dağıtırdı". Bu nedenle önemliydi. Şimdilerde odalar ve birliğin önemi tabii ki bir hizmet kurumu olmalarının ötesinde politik güç odağı olmaları, yöneticilerine "öne çıkma imkanı" sağlamalarıdır. Hele hele politikaya atılmak isteyenler için önemli bir avantaj sağlamaktadır. Ayrıca bazı odaların parasal gücünü yönlendirme yetki ve sorumluluğu da adayları cezbetmektedir. 
Çok partili yaşamdan bu yana partiler odaları yanlarına çekme arayışına girmiştir. Bu arayış, bazı dönemlerde belli odalarda siyasi partilerle birliktelik yolunu açmıştır. 
Odalar ve borsalara "zorunlu üyelik" vardır. İşyeri açan her tüccar ve sanayici bir odaya "üye olmak" aidat ödemek zorundadır. Odalar sadece bu aidatların değil, tüm gelirlerinin her yıl yüzde 8'ini Odalar ve Borsalar Birliği'ne devreder. 
İstanbul Ticaret Odası 260 bin aktif üyesiyle Türkiye'nin en büyük odasıdır. Yıllık geliri 80 trilyon TL'dir, bunun 22 trilyon lirası üye aidatlarından, kalan kısmı yapılan hizmetlerin gelirleriyle menkul ve gayrimenkul gelirlerinden oluşur. 
İstanbul Sanayi Odası'nın ise 11 bin üyesi vardır. Yıllık geliri 10 trilyon TL dolayındadır. Bazı büyük odaların ve de Odalar Birliği'nin gelir fazlalarından oluşan fonların önemli boyuta ulaştığı söylenir. Bu fonların miktarını üyeler de kamuoyu da bilmez ama yönetimi ele geçirmek isteyenleri cezbeder. 

Yöneticiler kolay değişmiyor 
Tüccarın, sanayicinin kendisini temsil eden bir meslek kuruluşu olması, bu kuruluşun güçlü olması tabii ki önemlidir. Tabii ki üyeler bu kuruluşlardan hizmet bekler... Bu kuruluşlardan beklenen hizmet, "politikaya bulaşmamaları", üyelerinin sorunlarını çözüme yönelik çalışmalara öncelik vermeleri, ekonomideki büyümenin hızlandırılmasına dönük çalışmalara öncülük etmeleridir. 
Ticaret ve sanayi odalarının çoğunda ve birlikte deneyimli ve güçlü profesyonel kadrolar vardır. Bu profesyonel kadrolar ciddi çalışmalar yapacak güçtedir ve yapmaktadır. Ne yazık ki yönetimler bu potansiyeli yeterince değerlendirememektedir. 
Tüccarı ve sanayiciyi rahatsız eden, odalarda ve birlikte yönetime bir defa gelenlerin, koltuktan yıllar boyu ayrılmamak arayışında, hizmet yerine seçim kulisine yönelmeleri, her seçimin hizmet yarışı yerine, iktidarı koruma veya ele geçirme mücadelesine dönüşmesidir. Yeni bir seçim dönemindeyiz... Bu seçimlerin mevcut yönetim kadrolarında büyük değişikliklere yol açmayacağı görülecektir. Çünkü mevcut kadrolar, seçimlerde yeterli oyu alacak tedbirleri almış durumdadır. 



</TEXT>
</DOC>
