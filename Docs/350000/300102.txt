<DOC>
<DOCNO> 300102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/spor/axspo01.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal son dalı tuttu 0-1 
</HEADLINE>
<TEXT>


Avrupa defterini kapatan, ligde zirveden uzaklaşan Beşiktaş, 18.5 yaş ortalamalı Göztepe önünde soğuk terler döktü. Veysel'in golüyle tur atlayıp, kupada yürüdü 


Göztepe direndi 
BEŞİKTAŞ, bu sezonun son hedefi olarak belirlediği Türkiye Kupası'nda Göztepe engelini aşarak, üçüncü tura yükseldi. İkinci Lig'de sıkıntılı günler geçiren, 18.5 yaş ortalamasıyla en genç takımlar arasında yer alan Göztepe, 90 dakika boyunca Siyah-Beyazlılar'a karşı büyük bir direnç gösterdi. Kartal, maçın 49. dakikasında Veysel'in kafasından bulduğu golle rakibini devirip, kupada güldü. 

Yeni arayışlar Komşu'dan 

İlk aday Yunanistan'dan 
SİYAH - Beyazlı kulüp, çalkantılı dönemi atlattıktan sonra, ara transferde kadrosuna yeni isimler katmak için harekete geçti. Yunanistan Ligi lideri Olympiakos'un orta sahadaki başarılı ismi Basinas için nabız yoklayan Siyah - Beyazlı yönetimin, menajerlerle temasa geçtiği bildirildi. 28 yaşındaki Basinas, Yunan Milli Takımı formasını giyiyor. 

Karagounis zor 
YÖNETİMİN, Emre Belözoğlu'nun İnter'deki takım arkadaşı Karagounis için de araştırma başlattığı öğrenildi. 27 yaşındaki Yunanlı oyuncu hakkında Emre'den bilgi alan Beşiktaş'ın, bu transfer konusunda fazla umutlu olmadığı bildirildi. Yunan milli oyuncu, Avrupa Şampiyonu oldukları Portekiz'de başarılı futboluyla dikkat çekmişti. 

Hakan pazarlığı 
KOCAELİSPOR Başkanı İbrahim Saral, Beşiktaş'ın, kaleci Hakan Arıkan'ı transfer etmek istediğini belirterek, görüşmelerin sürdüğünü açıkladı. Saral, genç futbolcunun da transfere sıcak baktığını, ancak kesinlikle takas düşünmediklerini belirtti. Bu arada Ahmed Hassan'ın da, eski takımı Gençlerbirliği'ne döneceği iddia edildi. 

İzmir'de olay 

GÖZTEPE-Beşiktaş maçında tribün terörü çirkin yüzünü yine gözler önüne serdi. Göztepeli taraftarlar, basın tribününe girip medya mensuplarını tartaklamak istedi ve camları kırdı. Ev sahibi yöneticilerin araya girmesi ve polisin müdahalesiyle gerginlik yatıştırıldı. 

Demirören efkar dağıttı 

BEŞİKTAŞ Başkanı Yıldırım Demirören, yöneticilerle birlikte Ege Beşiktaşlılar Derneği'nin yemeğine katıldı. Ardarda gelen istifalar nedeniyle moral bozukluğu içinde olan Demirören, şarkılara eşlik etti. 


</TEXT>
</DOC>
