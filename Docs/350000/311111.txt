<DOC>
<DOCNO> 311111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur16.html </URL>
<DATE> 2005/01/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İtfaiye kurtarma çalışması yaparken teypten oyun havaları çalınıyordu 
</HEADLINE>
<TEXT>

     
     Zafer SAMANCI KONYA, DHA 

     

KONYA'nın Meram İlçesi Akyokuş Mevkii'nde yağış nedeniyle kaygan zeminde aşırı hız yapan otomobil, virajı alamayarak takla attı. Otomobil sürücüsü 41 yaşındaki Hacı Şimşek hafif yaralanırken, yanında bulunan 39 yaşındaki Mürsel Yavuz, sıkışarak can verdi. Kaza kurtarma çalışmaları sırasında bir türlü susturulamayan oto teybinden gelen oyun havası sesi ise, itfaiye erinin, kontak anahtarını kırmasıyla susturulabildi. 
     Beyşehir'den Konya yönüne giden Hacı Şimşek yönetimindeki 42 FF 638 plakalı otomobil, yağış nedeniyle kaygan yolda aşırı hız yapınca kontrolden çıktı. Akyokuş Mevkii'nde virajı alamayan otomobil takla atarak durabildi. Kazada otomobil sürücüsü Hacı Şimşek hafif yaralanırken, yanındaki Mürsel Yavuz sıkışarak can verdi. 
     Otomobil sürücüsü Hacı Şimşek, hastaneye kaldırılırken, kaza kurtarma çalışmaları sırasında oto teybinden gelen oyun havası sesi, bir türlü susturulamadı. Sonunda bir itfaiye eri, kontak anahtarını kırarak müziği susturabildi. 
     

     
</TEXT>
</DOC>
