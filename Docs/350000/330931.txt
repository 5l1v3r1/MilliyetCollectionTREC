<DOC>
<DOCNO> 330931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/guncel/gun06.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç yaratıcılar festivalde 
</HEADLINE>
<TEXT>


17. Uluslararası İstanbul Kısa Film Günleri'nde, sinemanın en genç ve özgür yaratıcılarının filmleri yer alıyor 

ALİN TAŞÇIYAN 

24. Uluslararası İstanbul Film Festivali tüm hızıyla devam ederken, Uluslararası Kısa Film Günleri de bugün Beyoğlu'ndaki kültür merkezlerinde kapılarını açıyor. Bu yıl 17'ncisi düzenlenen Uluslararası İstanbul Kısa Film Günleri, İFSAK'ın girişimi ve konsoloslukların inisiyatifiyle gerçekleştiriliyor. 
13 Nisan'a dek sürecek olan Kısa Film Günleri'ne Almanya, Avusturya, Belçika, Fransa, Hollanda, İngiltere, İspanya, İsveç, İtalya, Macaristan, Meksika, Polonya, Yunanistan ve Türkiye katılıyor. Dünya sinemasının en genç ve en özgür yaratıcılarının filmleriyle, Türkiye'nin gelecekteki yönetmenlerinin yapıtları Kısa Film Günleri'nde bir araya geliyor. 
Canlandırma, deneysel ve belgesel türlerinde birbirinden yaratıcı ve ödüller kazanmış 114 filmden oluşan Kısa Film Günleri programı, Fransız, Alman ve İtalyan kültür merkezlerinde 10 Nisan Pazar hariç, her gün 14.00-17.00-20.00 seanslarında ücretsiz sunulacak. İtalyan Kültür Merkezi salonunda 11.00 seansı da bulunuyor. Gösterimler filmlerin orijinal dillerinde, İngilizce altyazılı yapılacak. Seansların yaklaşık bir buçuk saat sürdüğü Kısa Film Günleri kataloğu salonlardan temin edilebilir. 

7 Nisan Perşembe 
Bugünün önerileri 

"Kralın Oyunu" Beyoğlu Sineması 12.30 "Vera Drake" Emek Sineması 21.30 "General" Atlas Sineması 19.00"Kanlı Saltanat" Atlas Sineması 21.30"Ağlatan Oyun" Atlas Sineması 10.00"Güzel Hayat" Rexx Sineması 19.00"Mondovino" Emek Sineması 12.30 

</TEXT>
</DOC>
