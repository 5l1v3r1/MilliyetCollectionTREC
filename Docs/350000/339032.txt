<DOC>
<DOCNO> 339032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/dunya/axdun02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker yollamayarak akıllılık ettiniz' 
</HEADLINE>
<TEXT>


DIŞ HABERLER SERVİSİ 


Irak Dışişleri Bakanı Hoşyar Zebari, Türk hükümetinin Irak'a asker yollamayarak son derece sağlıklı bir karar verdiğini, ortaya çıkabilecek yanlış anlamaları önlediğini belirtti. Türkiye'ye Dışişleri Bakanlığı'nın davetlisi olarak THY uçağı ile gelen Zebari, dün konuk olduğu CNN Türk'te Mehmet Ali Birand'a iki ülke arasında değişen ilişkileri anlattı. "Bundan 5 - 6 yıl önce Türkiye'nin Irak politikası yoktu. Sadece Kuzey Irak ya da Saddam ile ilişkiler politikası vardı" diyen Zebari, "Bugün durum çok daha olumlu. Türkiye'nin Irak'taki etkinliği çok büyük" şeklinde konuştu. 
"Irak ile Türkiye arasında ikinci kapı açılması için yerin dahi tespit edildiğini, sadece karşılıklı tercihlerde fark olduğunu, bunun da giderileceğini" belirten Zebari, hükümetin kurulmasının bu kadar gecikmesinin nedenini de siyasi kadroların deneyimsizliği, uzlaşı ve demokrasi kültürünün henüz Türkiye kadar oturmamış olmasına bağladı. Zebari, "Irak'ta yepyeni bir hava var ve istikrar yavaş yavaş oturuyor" dedi. 
Irak'taki güvenlik problemine de değinen Zebari, saldırıların Saddam yanlısı, radikal İslami grupların yanı sıra sadece para için adam kaçıran, sabotaj yapan gruplar tarafından düzenlendiğini anlattı. 


</TEXT>
</DOC>
