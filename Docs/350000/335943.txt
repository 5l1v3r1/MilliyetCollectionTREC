<DOC>
<DOCNO> 335943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo09.html </URL>
<DATE> 2005/04/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum Maçtan sonra Giray Bulak'a elimi uzattım, kabul etmedi 
</HEADLINE>
<TEXT>

     Fenerbahçe Teknik Direktörü Christoph Daum, Beşiktaş yenilgisinden sonra, Denizlispor karşısında zorlu bir mücadeleyi kazanıp Türkiye Kupası'nda tur atlayarak, ayağa kalkmasını bildiklerini söyledi. 
     Daum, Denizlispor maçından sonra düzenlenen basın toplantısında, Beşiktaş maçında yaşanan heyecan ve gerginliğin, bu akşam da fazlasıyla yaşandığını ve inanılmaz bir mücadelenin ortaya konulduğunu kaydetti. 
     Eksik olmalarına rağmen istedikleri taktiği akıllıca sahaya yansıtmasını bildiklerini ifade eden Alman teknik adam, ''Penaltı atışları, şansın yanında bir sinir olayıdır. Oyuncularım bu sinir mücadelesini geçerek, başarabileceklerini herkese ispat etti. Bir önceki maçımızda yapamadığımız bazı şeyleri sahaya yansıtıp, ikili mücadeleleri kazandık, disiplinle alan savunması uyguladık. Beşiktaş maçından sonra ayağa kalkmasını bildik. Taraftara, onlar için var olduğumuzu gösterdik'' dedi. 
     Daum, maçın 17. dakikasında Ümit'in kırmızı kartla oyundan atılması ve yaşanan gerginliklerle ilgili de ''Benim orada hareketlenmem, hakeme karşı bir tepki değildi. Antrenör arkadaşıma bir tepkim vardı. Sahada olan orada kaldı ve bitti diye düşünüyorum. Maçtan sonra Giray Bulak'a elimi uzatmak istedim, kabul etmedi'' diye konuştu. 
     Christoph Daum, Giray Bulak'ın, basın toplantısında ''Fenerbahçe teknik direktörünün bize bir özür borcu var'' sözlerinin hatırlatılması üzerine, ''Giray Bulak'ın bana sarf ettiği kelimeleri kamuoyuna açıklamam doğru olmaz. Sonuçta biraz Türkçe anlıyorum. Bu açıklamasını da anlayamıyorum. İki kez kendisine doğru hareketlendim. Antrenör arkadaşımdır, köprü kurmak istedim. Kabul etmedi. Söyleyecek bir şeyim yok'' açıklamasını yaptı. 
     Daum, Bulak'la aralarında yumruklaşma gibi bir şeyin söz konusu olamayacağını, ortam sakinleşince kendisiyle konuşmaya hazır olduğunu söyledi. 
     
     BULAK ''ÖZÜR BORÇLARI VAR'' 
     Denizlispor Teknik Direktörü Giray Bulak, maçta taraftarın iki saat boyunca kendisine hayasızca küfür ettiğini, soyunma odası koridorlarında da bazı Fenerbahçeli yöneticilerin tacizine uğradığını ileri sürdü. 
     Bulak, Ümit'in, kırmızı kart gördüğü pozisyonda kendisine küfür ettiğini de ifade ederek, ''Devre arasında ve maçtan sonra koridorlarda bazı yöneticiler bizi taciz etti. Murat Özaydınlı, penaltılarla maçı kaybetmiş 25 gencin arasında bize laf yetiştirmeye çalıştı'' dedi. 
     Bulak şöyle devam etti 
     ''Ümit Özat'ın pozisyonunda ben bir şey yapsam, hakem beni atardı. Orada tek itirazım, Luciano'ya sarı kart gösterilmesi yönündeydi. Ama milli takım ve Fenerbahçe futbolcusu Ümit, 25 yıldır futbola emeğini vermiş bir insana küfür etti. Bu yakışık almaz. 
     Daum, yedek kulübesine kadar gelip bana omuz attı ve itti. Fenerbahçeli futbolcular ve teknik heyetinin bize bir özür borcu var. Özür dilemezlerse onları affetmeyiz.'' Sarı-lacivertli takımın her türlü olanağa sahip bulunduğunu belirterek ''Milyon dolarlık kadro ve bu kadar büyük seyirci avantajını kullanamıyorlar'' diyen Bulak, maçın yardımcı hakemi Ekrem Kan'ın, seyirci baskısından korkarak karşılaşmada görevini tam yapamadığı iddiasında da bulundu. 
     
     ÜMİT ÖZAT ''BULAK BANA 'LAN' DEDİ'' 
     Maçta kırmızı kart gören Fenerbahçe takım kaptanı Ümit Özat, bu pozisyonda Giray Bulak'a küfür etmediğini söyledi. 
     Maç sonrası basın mensuplarının sorularını yanıtlayan Ümit, Giray Bulak'ı sevmediğini belirterek, ''Kendisi 2-0 yenildiğimiz lig maçından sonra bir gazeteciye 'Onun gerçek yüzünü bilmiyorsunuz' demiş. Benimle ne kadar çalışmış da böyle konuşuyor. Yıllarca bu ligde oynadım. Hiçbir antrenöre terbiyesizlik yapmadım. 29 yaşında, iki çocuk babası birine kimse 'lan' diyemez. Giray Bulak kim oluyor '' dedi. 
     Olay sırasında maçın hakemine Giray Bulak'ı şikayet ettiğini belirten Ümit, ''Hakeme, Bulak her pozisyonunda kulübeden çıkıyor, tahrik ediyor' dedim. Bulak bana 'Sana ne lan' dedi. Böyle dediği zaman alnını karışlarım. Bunu diyemez. Ona, 'Kulübene gir, adam mısın' dedim, küfür etmedim. Kırmızı karttan sonra etmiş olabilirim. Bulak, Türk Milli Takımının antrenörünün teşvikle suçlandığı ortamda, Onu savunmuyor. Çünkü kendisinin de orada gözü var'' diye konuştu. 
     
</TEXT>
</DOC>
