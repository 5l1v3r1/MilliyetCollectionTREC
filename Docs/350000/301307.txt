<DOC>
<DOCNO> 301307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy06.html </URL>
<DATE> 2004/12/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TBMM'de 2004 böyle geçti... 
</HEADLINE>
<TEXT>

     TBMM'nin 2004 yılı yasama çalışmalarına, Avrupa Birliği'ne uyum yasaları damgasını vurdu. TBMM, AB'ye uyum amacıyla bir yıl içinde 1 Anayasa değişikliği, 2'si Uyum Paketi olmak üzere 29 yasa tasarısını kabul etti. 
     Yıl boyunca Kopenhag Siyasi Kriterleri'ne uyum amacıyla TBMM'ye, aralarında Anayasa değişikliklerinin de yer aldığı çok sayıda tasarı ve teklif sunuldu. Mayıs ayında, 1982 Anayasası 9'uncu kez değiştirildi. Anayasa'nın 10, 15, 17, 30, 38, 87, 90, 131, 143 ve 160'ncı maddelerinde değişiklik yapıldı. 
     Anayasa'nın 10 maddesinde yapılan değişiklikle, kadın ve erkeğin eşit haklara sahip olduğuna ilişkin maddeye ''Devlet, kadınların ve erkeklerin eşitliğinin yaşama geçmesini sağlamakla yükümlüdür'' fıkrası da eklendi. Ölüm cezası, Anayasa'dan tamamen çıkarıldı. ''Vatandaş suç sebebiyle yabancı bir ülkeye geri verilemez'' ibaresi yerine, ''Uluslararası Ceza Divanı'na taraf olmanın getirdiği yükümlülükler hariç olmak üzere vatandaş suç sebebiyle yabancı bir ülkeye geri verilemez'' ibaresi konuldu. 
     Anayasa'nın ''Basın araçlarının korunması'' başlıklı maddesi yeniden düzenlendi. Yasaya uygun şekilde basın işletmesi olarak kurulan basımevi ve eklentileri ile basın araçlarının, suç aleti olduğu gerekçesiyle zapt ve müsadere edilemeyeceği veya işletilmekten alıkonulamayacağı hükme bağlandı. 
     ''Uluslararası antlaşmaları uygun bulmayı'' düzenleyen maddede yapılan değişiklikle de yasalarla farklı hükümler içermesi nedeniyle çıkabilecek uyuşmazlıklarda uluslararası antlaşma hükümlerinin esas alınmasına olanak sağlandı. 
     ''Yükseköğretim üst kuruluşları'' başlıklı maddede yapılan değişiklikle Genelkurmay Başkanlığı'nın YÖK'te temsilci bulundurmasına son verildi. 
     Devlet Güvenlik Mahkemeleri'nin kuruluşuna ilişkin madde yürürlükten kaldırıldı. Sayıştay ile ilgili maddede değişiklik yapılarak, ''Silahlı Kuvvetler elinde bulunan devlet mallarının TBMM adına denetlenmesi usulleri, milli savunma hizmetlerinin gerektirdiği gizlilik esasına uygun olarak kanunla düzenlenir'' hükmü çıkarıldı ve Sayıştay'ın Silahlı Kuvvetler elindeki devlet mallarını TBMM adına denetlemesinin yolu açıldı. 
     
     UYUM PAKETLERİ 

     TBMM yıl içinde AB'ye uyum amacıyla iki paketi kabul etti. 3 Mart'ta kabul edilen 8'inci paketle korsan yayınlarla mücadele, Yüksek Öğrenim Kredi ve Yurtlar Kurumu dışında, belediyeler hariç hiçbir kamu kurum ve kuruluşunun kredi ve burs veremeyeceğine ilişkin tasarılar yasalaştırıldı. 
     Genel Kurul, 14 Temmuz'da sürecin 9'uncu, yılın 2'nci uyum paketini benimsedi. Bu paketle Anayasa'da yapılan değişikliklere uyum sağlamak amacıyla idam cezası ile YÖK'te asker üye bulunmasına olanak sağlayan yasa maddeleri yürürlükten kaldırıldı. 
     TBMM'de bu süreçte, aralarında yargının bağımsızlığı ve işlevselliğini sağlamaya yönelik düzenlemeler, yolsuzlukla ve organize suçlarla mücadeleye ilişkin hükümleri içeren yasalar ile ulaştırma, telekomünikasyon, yabancı yatırımlar ve çalışma hayatı ile ilgili yasaların da bulunduğu 27 yasa tasarısı kabul edildi. 
     
     ZİNA TARTIŞMALARI 

     Meclis, ceza mevzuatı alanında Cumhuriyet tarihinin en önemli değişikliklerini de bu yıl içinde AB'ye uyum amacıyla gerçekleştirdi. 1920'li yıllarda kabul edilen ceza yasaları kökten değiştirildi. Türk Ceza Yasası, Ceza Muhakemesi Yasası ile cezaların ve Güvenlik Tedbirlerinin İnfazı Hakkındaki Yasa'nın kabulünden sonra Adalet Bakanı Cemil Çiçek, yaklaşık bir yıl süren çalışmalar sonunda siyasi kriterlere uyum amacıyla yapılacak yasal düzenlemelerin tümünün gerçekleştirildiğini açıkladı. 
     Zaman zaman sorunların ortaya çıktığı bu değişiklikler sırasında en büyük kriz Türk Ceza Yasası'nda ''Zina'' ile ilgili değişiklik yapılması isteminin gündeme gelmesi üzerine yaşandı. Yaz aylarında süren tartışmalar, Türkiye'nin AB ile ilişkilerinde sıkıntılara yol açtı. Başbakan Recep Tayyip Erdoğan'ın Brüksel'de AB'nin Genişlemeden Sorumlu Üyesi Gunter Verheugen ile yaptığı görüşmeden sonra TBMM olağanüstü toplantıya çağırıldı ve TCK, zina konusunda düzenleme yapılmadan kabul edildi. 
     Siyasilerin sık sık ''Bu konuyu kim gündeme getirdi '' soruları arasında, bu krizi çözme yönünde önemli rol üstlenen Adalet Bakanı Cemil Çiçek, duygularını tartışmalar sona erdikten aylar sonra bakanlığının bütçesi görüşülürken açıkladı. Bakan Çiçek, komisyonda yaptığı konuşmada, ''Zaman bulduğumda bunun hikayesini yazacağım, kitap haline getireceğim'' dedi. 
     
     241 YASA 

     TBMM Genel Kurulu, AB yasalarının yanı sıra diğer düzenlemeler açısından da yoğun bir dönem geçirdi. Yıl boyunca toplam 241 tasarı ve teklif yasalaştırıldı. 
     Nisan ayı, 53 yasa ile en fazla yasa çıkarılan ay olurken, bu ayı 49 yasa ile Ocak, 34 yasa ile de Haziran ayı izledi. 
     Genel Kurul'un en uzun çalışılan günü ise 12 Mayıs oldu. 18 saat süren çalışma sonunda YÖK'ün yapısını değiştiren yasa tasarısı kabul edildi. 
     TBMM Genel Kurulu, 22. Dönemin yasama rekorunu 14 Temmuz'da kırdı. Meclis, bir günde 10 tasarı ve teklifi kabul etti. 
     
     GENEL KURUL'UN ÇALIŞMA SAATLERİ 

     TBMM Genel Kurulu yıl boyunca sık sık geç saatlere, zaman zaman da sabaha kadar süren yoğun çalışmalar yaptı. 27 Aralık'a kadar 128 birleşimde 407 oturum gerçekleştirilen Genel Kurul'da, toplam 646 saat 14 dakika çalışıldı. Bu birleşimlerden 79'unda çalışma saatleri uzatıldı. 2004'de sadece 9 birleşim çoğunluk bulunamaması nedeniyle açılamadı. 
     Genel Kurul'daki çalışmalar sırasında 27 bin 257 sayfa tutanak tutuldu. 
     Meclis Televizyonu, bu çalışmalar sırasında 16 Aralık 2004'e kadar yaklaşık 900 saat süren yayın yaptı. Meclis TV'den 587 saat 13 dakika Genel Kurul çalışmaları yansıtılırken, 326 saat 42 dakika da haber programlarına yer verildi. 
     
     3 KEZ OLAĞANÜSTÜ TOPLANTI 

     Meclis, yaz tatili sırasında üç kez olağanüstü toplanarak Cumhuriyet tarihinin yeni bir rekorunu kırdı. 
     Genel Kurul, CHP milletvekillerinin çağrısı üzerine bu yılın ilk olağanüstü toplantısını 4 Ağustos'ta yaptı. CHP'li milletvekillerinin ''Hızlandırılmış Tren'' kazasıyla ilgili olarak Ulaştırma Bakanı Binali Yıldırım hakkında verdiği gensoru önergesinin öngörüşmesi yapıldı ve gündeme alınması reddedildi. 
     TBMM, görüşmelerin tamamlanmasından sonra 1 Ekim 2004 tarihinde toplanmak üzere kapandı. 
     AK Parti Milletvekilleri 6 Eylül'de Türkiye'nin AB üyeliği sürecinde büyük önem taşıyan TCK tasarısının yasalaştırılması için Meclis'in 14 Eylül Salı günü olağanüstü toplanması için Meclis Başkanlığı'na başvurdu. TBMM, tasarıyı görüşmek üzere 14 Eylül'de olağanüstü toplandı. 
     Üç gün süren görüşmelerden sonra zina konusunda yapılması düşünülen düzenlemenin belirsizliği nedeniyle TCK'nın yürütme ve yürürlük maddeleri Adalet Komisyonu'na geri çekildi. 
     TBMM Genel Kurulu, 17 Eylül'de, Cumhurbaşkanı Ahmet Necdet Sezer'in bir kez daha görüşülmek üzere geri gönderdiği bütçe ile ilgisi olmayan hükümlerin Bütçe Yasası dışına çıkarılmasına ilişkin yasayı kabul ettikten sonra 18 Eylül'de yeniden 1 Ekim'e kadar tatile girdi. 
     Ancak TCK üzerindeki tartışmalar sona ermedi ve CHP 21 Eylül'de TBMM'nin 28 Eylül Salı günü toplanması için TBMM Başkanlığı'na başvurdu. AK Parti de 23 Eylül'de, TBMM'nin 26 Eylül Pazar günü olağanüstü toplanmasını istedi. 
     Olağanüstü toplantı çağrısı yapması beklenen TBMM Başkanı Bülent Arınç, Brüksel'de bulunan Başbakan Recep Tayyip Erdoğan ile görüştükten sonra AK Parti'nin başvurusu doğrultusunda Meclis'i 26 Eylül Pazar günü saat 11.00'de olağanüstü toplantıya çağırdı. Arınç'ın çağrısından önce toplanma kararının Brüksel'de dile getirilmesi, CHP'lilerin sert tepkilerine yol açtı. 
     CHP Grup Başkanvekili Kemal Anadol, olağanüstü toplantı yapılacağının Brüksel'de Başbakan Recep Tayyip Erdoğan tarafından açıklanmasının siyaseten ve hukuken ''çirkin'' bir yaklaşım olduğunu ifade ederek, ''Bu Meclis'in Başkanı, Arınç mı Başbakan mı Başkanın CHP'nin önergesini yok saymaya hukuken ve siyaseten hakkı yoktur'' dedi. 
     Bu tartışmalar arasında TBMM Genel Kurulu, 26 Eylül'de TCK Tasarısı, Hukuk Usulü Muhakemeleri Kanununda Değişiklik Yapılmasına İlişkin Yasa Tasarısı ve Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Yasa Tasarısı'nı görüşmek üzere üçüncü kez olağanüstü toplandı. 
     TCK Tasarısı, üzerinde yoğun tartışmalar yaşanan zina konusunda düzenleme yapılmadan yasalaştı. 
     TBMM Genel Kurulu, 1 Ekim Cuma günü saat 15.00'te toplanmak üzere kapandı. 
     
     MİLLETVEKİLİ İSTİFALARI VE İHRAÇ KARARLARI 

     TBMM'de 2004 yılı, geçmiş yıllara göre milletvekili istifalarının çok fazla yaşanmadığı bir yıl oldu. Yılın ilk istifası 13 Şubat'ta İstanbul Milletvekili Emin Şirin'den geldi. Şirin, ''LDP'nin dernek görünümünden sıyrılıp kitle partisi görünümüne kavuşamayacağını gördüğüm için istifa ettim'' diyerek LDP Genel Başkanlığı ve üyeliğinden ayrıldı. 
     AK Parti Denizli Milletvekili Ümmet Kandoğan, 19 Şubat'ta partisinden istifa etti ve DYP'ye katıldı. 
     CHP'den yıl boyunca 4 milletvekili istifa etti. İlk olarak 20 Nisan'da İstanbul Milletvekili Yaşar Nuri Öztürk, Genel Başkan Deniz Baykal ve parti yönetimi ile uyuşmadıkları gerekçesiyle partisinden istifa ettiğini açıkladı ve bağımsız kaldı. 26 Mayıs'ta Mardin Milletvekili Muharrem Doğan, parti içi sorunların tartışıldığı olağanüstü grup toplantısında CHP'den istifa etti ve başka bir partiye katılmadı. 
     5 Temmuz'da yapılan CHP 12. Olağanüstü Kongresi'nde, ''Genel Başkana güven oylaması'' maddesinde oy kullanmadan salondan ayrılan Edirne Milletvekili Necdet Budak, partisinden istifa etti ve AK Parti'ye katıldı. Parti içi muhaliflerle birlikte hareket eden Adana Milletvekili Atilla Başoğlu da 8 Temmuz'da CHP'den istifa etti ve o da AK Parti'ye katıldı. CHP'liler, bu istifanın ardından Başoğlu'nun vergi borçları nedeniyle istifa ederek, AK Parti'ye katıldığını öne sürdüler. 
     CHP Yüksek Disiplin Kurulu, 5 Ağustos'ta parti içi muhalif kanattan İstanbul milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ı partiden ihraç etti. Ankara 5. Asliye Hukuk Mahkemesi, CHP YDK'nın ihraç işlemini iptal etti. Milletvekilleri bu karardan sonra CHP'de siyaset yapmayı sürdürdüler. 
     TBMM bu yıl bir üyesini de hastalık nedeniyle kaybetti. AK Parti Kütahya Milletvekili Halil İbrahim Yılmaz, 27 Temmuz'da Ankara'da vefat etti. 
     
     DOKUNULMAZLIKLAR 

     Milletvekillerinin yasama dokunulmazlıklarının sınırlandırılıp sınırlandırılmayacağı tartışmaları bu yıl da sürdü. CHP, 27 Mayıs'ta yasama dokunulmazlığının sınırlandırılmasına ilişkin Anayasa Değişikliği Teklifi'ni imzaya açtı. TBMM Başkanı Bülent Arınç'ın ve AK Parti'nin Partilerarası Uzlaşma Komisyonu'nu çalıştırma gayretleri de CHP'nin ''Önce dokunulmazlıklar'' ısrarı nedeniyle gerçekleşemedi. 
     Bu tartışmalar arasında TBMM Anayasa-Adalet Karma Komisyonu, aralarında Başbakan Recep Tayyip Erdoğan, DYP Genel Başkanı Mehmet Ağar ile bazı bakanların dosyalarının da bulunduğu 138 dokunulmazlık dosyası hakkında ''Dönem sonuna erteleme'' kararı aldı. CHP tüm kararlara itiraz etti. 2004 yılı da yasama dokunulmazlıkları konusunda bir düzenleme yapılmadan sona erdi. 
     
     YÜCE DİVAN KARARLARI 

     TBMM Genel Kurulu, Cumhuriyet tarihi boyunca ilk kez, bir eski başbakanı yargılanmak üzere Yüce Divan'a sevk etti. Eski Başbakan Mesut Yılmaz'ın yanı sıra eski bakanlar Güneş Taner, Zeki Çakan, Hüsamettin Özkan, Recep Önal, Cumhur Ersümer, Yaşar Topçu ve Koray Aydın hakkında da Yüce Divan'a sevk kararları verildi. 
     TBMM Genel Kurulu, 15 Haziran'da eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın ''Bakanlıkları sırasında raporların gereğinin yapılmasını geciktirerek ve tedbirleri zamanında almayarak görevlerini yerine getirmedikleri ve Halk Bankası'nın zarara uğramasına sebep oldukları'' iddiasıyla Yüce Divan'a sevkini kararlaştırdı. 13 Temmuz'da da eski Başbakan Mesut Yılmaz ve eski Devlet Bakanı Güneş Taner'in, ''Türkbank ihalesine fesat karıştırdıkları'' iddiasıyla Yüce Divan'da yargılanmalarına karar verildi. Aynı gün eski Enerji ve Tabii Kaynaklar Bakanı Cumhur Ersümer, ''Türkiye aleyhine anlaşma ve uygulamaların yapılmasına yol açtığı, devlet alım satımına fesat karıştırdığı, kamuyu zarara uğrattığı ve görevini kötüye kullandığı'' iddiasıyla Yüce Divan'a sevk edildi. 
     Bu oylamaların ardından yapılan bir başka oylama ile de eski Enerji ve Tabii Kaynaklar Bakanı Zeki Çakan, ''Uyguladığı yanlış ve usulsüz enerji politikaları nedeniyle kamuyu zarara uğrattığı, görevini ihmal ettiği ve kötüye kullandığı'' iddiasıyla Yüce Divan'a sevk edildi. 
     Anayasa Mahkemesi'nin ayrı ayrı oylanmadığı gerekçesiyle geri gönderdiği eski devlet bakanları Özkan ile Önal'ın Yüce Divan'a sevklerine ilişkin kararların oylaması 26 Ekim'de, eski Başbakan Mesut Yılmaz ile eski Devlet Bakanı Güneş Taner'in oylaması da 27 Ekim'de yinelendi. Bu oylamalar sonucunda da Yılmaz ve eski bakanlar hakkında Yüce Divan'a sevk kararları alındı. 
     Eski Bayındırlık ve İskan Bakanı Koray Aydın, 9 Kasım'da yapılan oylama sonucu ''Bakanlığı sırasında yapılan ihalelerde usulsüzlüklerde bulunduğu ve yolsuzluk iddialarının soruşturmasını zamanında yaptırmayarak görevini kötüye kullandığı, malvarlığında haksız artışa sebebiyet verdiği'' gerekçesiyle Yüce Divan'a sevk edildi. Eski Bayındırlık ve İskan Bakanı Yaşar Topçu hakkında da ''Karadeniz Sahil Yolu işlerinin ihalesinde müteahhit firmaların önceden anlaştıklarının bilinmesine karşın fiyatları ayarlayarak ve rekabete meydan vermeyerek devleti büyük ölçüde zarara uğrattığı'' iddiasıyla Yüce Divan'a sevk kararı alındı. 
     TBMM yoğun ziyaretçi akınının yaşandığı bir yıl geçirdi. Bir yıl boyunca yaklaşık 1 milyon kişi Meclis'i ziyaret etti. 
     TBMM Başkanlığı'nın belirlemelerine göre, 17 Aralık tarihine kadar TBMM'ye 970 bin ziyaretçi giriş yaptı. Meclis kampusu içindeki iki lokantada 844 bin kişi yemek yedi. Üyeler lokantasından 527 bin kişi, memurlar lokantasından 317 bin kişi, kampus dışındaki TBMM'nin konukevi niteliğindeki Sabit Osman Avcı Tesisleri'nden de 24 bin kişi yararlandı. 
     TBMM Başkanı Bülent Arınç da yoğun bir ziyaretçi trafiği yaşadı. Arınç yıl boyunca 1484 vatandaş, 263 milletvekili, 106 bürokrat, 45 basın mensubu, 39 dernek ve sivil toplum örgütü temsilcisi ve 5 de işadamı olmak üzere 1942 kişiye randevu verdi. 
     Arınç, Avusturya, Macaristan, Malta, Suriye, Ürdün, Fransa, Fas, Rusya, Hollanda ve Almanya'ya 4'ü ikili temas, 6'sı uluslararası konferans olmak üzere 10 gezi düzenledi. TBMM Başkanı Arınç, İstanbul, İzmir, Manisa, Afyon, Yalova, İzmir, Çanakkale, Konya, Erzurum, Balıkesir,Muş, Bingöl, Diyarbakır, Antalya, Sivas ve Sakarya'ya 38 gezi yaptı. 
     Yoğun bir şekilde yabancı ülkelerden ziyaretlerin gerçekleştirildiği 2004 yılında Arınç, 9'u Cumhurbaşkanı, 15'i Meclis Başkanı, 1'i Meclis Başkanvekili, 3'ü Başbakan, 4'ü Dışişleri Bakanı, 2'si Komisyon Başkanı, 6'sı Dostluk Grubu üyeleri, 41'i Büyükelçi, 22'si de değişik düzeyde görevliler olmak üzere 111 yabancı konukla görüştü. Yabancı konuklar arasında Azerbaycan Cumhurbaşkanı İlham Aliyev, KKTC Cumhurbaşkanı Rauf Denktaş, Pakistan Cumhurbaşkanı Pervez Müşerref, Rusya Federasyonu Başkanı Vladimir Putin ve Suriye Cumhurbaşkanı Beşşar Esad ile Avrupa Parlamentosu Başkanı Josep Borrell, Eski Avrupa Parlamentosu Başkanı Pat Cox ve Avrupa Birliği Komisyonu Başkanı Romano Prodi de yer aldı. 
     
     MAREŞAL ÜNİFORMALI ATATÜRK FOTOĞRAFI 

     TBMM'de yıl boyunca çeşitli tartışmalar ve olaylar nedeniyle hareketli günler de yaşandı. 
     AK Parti Adıyaman Milletvekili Hüsrev Kutlu'nun TBMM kulisinde bulunan Mareşal üniformalı Atatürk resminin kaldırılarak yerine sivil bir Atatürk fotoğrafı asılması önerisinde bulunması yılın ilk tartışmalı olayı oldu. Genelkurmay Başkanlığı'nın da tepki gösterdiği Kutlu'yu, AK Parti Grup Yönetimi, Grup Disiplin Kurulu'na sevk etti ve sonuçta kınama cezası verildi. Bu tartışmalı olay esprili bir şekilde sonuçlandı. CHP Yalova Milletvekili Muharrem İnce, sürekli muhalefet kulisine gelen Kutlu'yu kuliste asılı duran Atatürk'ün fotoğrafı altında görüntüledi ve bunu da basın mensuplarına dağıttı. 
     
     KÜRSÜ RENKLENDİ 

     TBMM kürsüsü, bu yıl renkli konuşmalara sahne oldu. CHP İzmir Milletvekili Enver Öktem, kamu yönetiminin yeniden yapılandırılmasını öngören tasarıyı TBMM kürsüsünden ağzına ''Özgürlük istiyoruz'' yazılı bant yapıştırarak protesto etti. 
     Milletvekilleri bölgelerinin sorunlarını dile getirdikleri konuşmalar sırasında kürsüye kağıt hammaddesi, zeytin, zeytinyağı, sarımsak, inek ve dana maketi taşıdı. Son olarak CHP Balıkesir Milletvekili Ali Kemal Deveciler'in, zeytin, zeytinyağı, zeytinyağından yapılan sabun ve zeytin ağacının dallarını kürsüye getirmesine birleşimi yöneten TBMM Başkanvekili Nevzat Pakdil tepki gösterdi. Pakdil, TBMM Başkanlığı ile görüşeceğini ve bundan sonra kürsüye bu tür malzemeler getiren milletvekillerine konuşma izni vermeyeceğini söyledi. 
     Milletvekilleri ayrıca yörelerinin ürünlerini tanıtmak amacıyla TBMM'ye kamyonla elma, patates, pirinç, kayısı taşıyıp diğer milletvekillerine dağıttılar. Milletvekilleri arasında yaşanan ''Bizim yörenin pirinci daha lezzetli'' tartışmaları sonunda TBMM Lokantası'nda değişik günlerde bu pirinçlerden pilavlar pişirilerek beğeniye sunuldu. 
     
     GENEL KURUL'DA EYLEM 

     TBMM Genel Kurulu, 1996 yılında öğrencilerin YÖK protestosundan sonra 13 Aralık günü ikinci kez bir eyleme sahne oldu. Cezaların ve Güvenlik Tedbirlerinin İnfazı Hakkındaki Yasa Tasarısı'nın görüşmeleri sırasında üç genç Genel Kurul'un dinleyeci locasında eylem yaptı. 
     H.K., Barış Başak ve Hasret Tusun, ''Yaşasın Halkların Kardeşliği, Yaşasın Demokratik Cumhuriyet, Yaşasın Demokratik Türkiye'' sloganı atarken güvenlik güçleri tarafından salondan dışarı çıkartıldılar. Gençlerin, kabanlarının kapüşonlarına sararak Meclis'e soktukları pankartta ''Avrupa ulusundanım, Türkiye ulusundanım, Türküm, Lazım Çerkezim. Demokratik çözüm için çift taraflı ateşkes istiyorum. Barış için gençlik girişimi'' imzasının yer aldığı bildirildi. 
     
     İLAHİ TARTIŞMASI 

     TBMM Üyeler Lokantası'nda Ramazan ayı boyunca verilen iftar yemeklerinden birinde AK Parti İstanbul Milletvekili Hüseyin Kansu ile birlikte yemek yiyen Bosna Hersekli öğrencilerin ''İlahi'' söylemeleri üzerine AK Parti ve CHP'li milletvekilleri arasında kavga çıktı. 
     Öğrencilerin ilahi söylemesine CHP'lilerin müdahalesi üzerine, CHP Balıkesir Milletvekili Orhan Sür ve CHP Malatya Milletvekili Muharrem Kılıç ile AK Parti Manisa Milletvekili Hakan Taşçı arasında başlayan sözlü tartışma itişmeye dönüştü. CHP'li Sür daha sonra kavga sırasında AK Parti'li Taşcı'nın kendisine ''Terbiyesiz'' diye bağırdığını, tüm CHP'lilere hakaret ettiğini, bu arada AK Parti Milletvekillerinin yanında bulunan hiç tanımadığı 2 kişinin üzerine saldırarak ellerini tırmaladığını söyledi. 
     
     TABLO TARTIŞMASI 

     TBMM'de bir tartışma da muhalefet kulisinde yer alan Mahmut Cuda'nın ''Edirne'' isimli tablosu ile ilgili olarak yaşandı. TBMM'nin CHP'li Katip Üyesi Türkan Miçooğulları'nın üzerinde Arapça yazılar bulunan ve Selimiye Camii'nin yer aldığı tabloyu muhalefet kulisinden kaldırtması iki parti arasında tartışmalara yol açtı. Tablonun AK Parti tarafından CHP'lilerin kullandığı kulise astırıldığı iddialarını hem AK Parti'liler hem de Meclis yönetimi yalanladı. TBMM Basın ve Halkla İlişkiler Daire Başkanlığı'ndan yapılan açıklamada, tablonun son üç yıldır muhalefet kulisinde bulunduğu belirtildi. 
     
     SIRA KAVGASI 

     TBMM'de, milletvekillerinin 2005 Bütçesi üzerinde konuşmak için başvuru yaptıkları sırada kavga çıktı. CHP Çanakkale Milletvekili Ahmet Küçük, AK Parti Ağrı Milletvekili Cemal Kaya'nın silahını çekmek üzerine beline davrandığını iddia etti. Kaya, daha sonra silah çekmediğini, ancak yaşanan olaylardan büyük üzüntü duyduğunu bildirerek, ''Türk halkından özür diliyorum'' dedi. 
     
     TBMM SPOR OYUNLARI 

     Yaşanan birkaç tartışmaya karşın TBMM'de bu yıl önceki yıllara kıyasla iktidarla muhalefet arasında birçok konuda büyük bir uyum sergilendi. CHP, AB'ye üyelik sürecinde katkısı olacağına inandığı tüm yasal düzenlemelere destek verirken, düzenlenen Spor Oyunları ve çeşitli etkinlikler iki partinin milletvekilleri arasında dostluk rüzgarları estirdi. 26 Mayıs'ta düzenlenen 1. TBMM Spor Oyunları'na 110'u AK Parti, 40'ı CHP'li olmak üzere 150 milletvekili katıldı. 
     TBMM bu yıl alışılmadık toplantılara da sahne oldu. Eski ve yeni 18 şair milletvekili, şiirlerini Meclis'te düzenlenen bir toplantıyla konuklarla paylaştı. 
     Milletvekileri yılın son günlerinde de TBMM Tören Salonu'nda düzenlenen ''Müzikle Tedavi ve Terapi'' konulu toplantıya katıldılar. Toplantının ikinci yarısında yapılan sema gösterisi ve milletvekillerinin yerlere yatarak müzikle terapi hareketlerine katılması ilginç görüntüler oluşturdu. 
     
</TEXT>
</DOC>
