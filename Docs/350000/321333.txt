<DOC>
<DOCNO> 321333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/ekonomi/aeko.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev kadınına özel emeklilik 
</HEADLINE>
<TEXT>


Anadolu Hayat Emeklilik Genel Müdürü Mustafa Su, özel emeklilik poliçesi alan ev kadını sigortalının eşini kaybetmesi halinde primlerini 10 yıl ödeme teminatı verdiklerini açıkladı 

Finans Sohbetleri KADİFE ŞAHİN 

8 Mart Dünya Kadınlar Günü'nde tüm kadınların 'emekçi' kadın olarak anılması gerektiğini söyleyen Anadolu Hayat Emeklilik Genel Müdürü Mustafa Su, çalışmayan ancak evde çalışarak ekonomiye katkıda bulunan ev kadınları için özel emeklilik planı hazırladıklarını söyledi. 
Ev kadınlarının genel sigorta sisteminden emekli olmalarının zor olduğunu belirten Su, İş Bankası Grubu şirketi olan Anadolu Sigorta'nın ev kadınlarına önem verdiğini belirtti. Bu amaçla hazırlanan ve ev kadınlarının özel emeklilik sisteminden yararlanmasını sağlayan poliçede kadınların katılımını teşvik eden ilginç maddeler var. 

13 milyon ev kadını var 
Poliçe, kısıtlı ekonomik imk nlara sahip ev kadınlarının eşlerini, yitirmeleri veya iş göremez hale gelmeleri ve kendi maluliyeti durumunda ödemeleri gereken primleri 10 yıl vade ile ödemeyi garanti ediyor. 
Su'nun verdiği bilgiye göre Türkiye nüfusunun 9 milyonu, Devlet İstatistik Enstitüsü verilerine göre ise 13 milyon 670 bini ev kadınlarından oluşuyor. Mustafa Su'nun verdiği bilgiye göre sigorta sahibi bireysel emeklilik sisteminde ne kadar uzun kalır ve ne kadar yüksek katkı payı yatırırsa o kadar çok birikim sağlayacak. Katkı paylarını yaşlara göre belirlediklerini söyleyen Su, bu sayede sigortalının emekli olup birikimini aldığında tatmink r bir sonuç elde edeceğini söyledi. 

'Sosyal sorumluluk görevimizi yaptık' Katkı paylarını yaşa göre belirleyerek 'mutsuz emeklilerin oluşmasını engelledik' diyen Mustafa Su, şöyle konuştu "Eşin vefatı, tam maluliyeti veya ev hanımının maluliyeti halinde onuncu yıla kadar katkı payının Anadolu Hayat Emeklilik tarafından ödenme garantisi veriyoruz. Acil durumlarda eve doktor ve kara ambulansı hizmeti sağlıyoruz. 200'e yakın hastane, 800'e yakın eczane, 300'ü aşkın doktor, 100'e yakın laboratuvar, 200'ü aşkın tıp merkezi ve 100'e yakın görüntüleme merkezinde indirimler uygulanacak. Ek avantajlarla birlikte ev hanımlarına daha önce hiç yapılmamış bir hizmet sağlamış ve sosyal sorumluluk görevimizi yerine getirmiş olacağız." 

Ev hanımına özel poliçe 
Ödenmesi gereken minimum katkı payları yaş gruplarına göre şöyle 
18 - 35 yaş arasında ayda 30 milyon TL 
35 - 42 yaş arasında ayda 50 milyon TL 
42 yaş üzerinde 75 milyon TL 

'Ödemeleri kredi kartı ile isteyebiliriz' Anadolu Hayat Emeklilik'te sigortalıların ödemelerini yüzde 75 oranında otomatik talimat vererek banka hesapları üzerinden yaptığını belirten Genel Müdür Su, nakit ödeme oranının yüzde 25 olduğunu bildirdi. 
Türkiye'de yaygınlaşan kredi kartı kullanımına dikkat çeken Su, "Bugün cebinde kredi kartı olmayan müşterimiz yok gibi. Bugün değilse bile ileride prim ödemelerinin kredi kartı ile yapılmasını zorunlu hale getirebiliriz' dedi. 
Bireysel emeklilik sisteminin bu yıl acentelerin sistemi daha iyi kavramaları nedeniyle daha fazla büyüme göstermesini beklediğini ifade eden Su, poliçe sözleşmelerinde yer alan her bilginin sigortalıya doğru aktarılması için acentelere müeyyideler uyguladıklarını söyledi. 
Sözleşme özelliklerini sigortalıya doğru aktarmayan acentenin komisyon alamayacağını belirten Su, aynı müeyyidenin hayat sigortalarında da uygulanacağını bildirdi. 


</TEXT>
</DOC>
