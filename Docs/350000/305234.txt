<DOC>
<DOCNO> 305234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur38.html </URL>
<DATE> 2005/01/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Fuhuş yapmasına engel' diye bebeğini öldürdüler 
</HEADLINE>
<TEXT>

     Silivri'de 5 kişilik çetenin, 7 aylık hamileyken iş bulma vaadiyle getirdikleri, ancak fuhuşa sürükledikleri Ukraynalı kadının 1 haftalık bebeğini, fuhuş yapmasına engel oluyor diye öldürdüğü ortaya çıktı. 
     Bir ihbarı değerlendiren Asayiş Şube Müdürlüğü Ahlak Masası'na bağlı ekipler, Silivri'de bir eve baskın düzenledi. Yapılan baskında, Tatyana L. 21 adlı Ukrayna uyruklu bir kadınla, Murat K. 30 , Tuğçe K. 32 , kardeşi Şerafettin K. 24 , Saffet A. 21 ve Lyubov T. 22 adlı şahıslar polis tarafından gözaltına alındı. 
     Gayrettepe'deki Emniyet Müdürlüğü binasında sorguya alınan zanlılardan Tatyana L. polise verdiği ifadede, eşinin öldüğünü, zanlıların kendisini, "Bebek bakıcılığı ve temizlik yaptıracağız" diyerek, 7 aylık hamileyken Türkiye'ye getirdiklerini söyledi. Tatyana L., Türkiye'de fuhşa sürüklendiğini öne sürerek, "Bebeğimi burada doğurdum. Bu sırada fuhuş yapmaya devam ediyordum. Ancak yavrumla ilgilenirken fuhuş yapamadığımı gören çete üyeleri, bebeğimin boğazına sakız sokarak onu öldürdüler" dedi. 
     Soruşturmayı derinleştiren polis ekipleri, bebeği henüz 1 haftalıkken Tuğçe K.'nın öldürdüğünü ve cesedin de Silivri'de bir ağacın altına gömüldüğünü belirledi. 
     Asayiş Şube Müdürlüğü'ndeki sorgu ve işlemleri tamamlanan şebeke üyeleri, ''bebek öldürmek'', ''teşekkül halinde uluslararası kadın ticareti yapmak'' ve ''sahtecilik'' suçlarından adliyeye sevk edildi. 
     Murat K, Tuğçe K, kardeşi Şerafettin K, Saffet A. ile Lyubov K. savcılık sorgusunun ardından tutuklanması istemiyle gönderildikleri nöbetçi mahkemece tutuklandı. 
     Murat K, Şerafettin K. ve Saffet A. Metris, Tuğçe K. ile Lyubov K. Paşakapısı cezaevlerine konuldu. 

     
</TEXT>
</DOC>
