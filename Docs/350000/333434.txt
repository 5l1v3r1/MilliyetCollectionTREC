<DOC>
<DOCNO> 333434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur27.html </URL>
<DATE> 2005/04/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tamer Karadağlı'ya şantaj yapan Burcu Mercan'nın 3 yıl hapsi istendi 
</HEADLINE>
<TEXT>

     Oyuncu Tamer Karadağlı ile bir akrabasına kasetle şantaj yaptıkları öne sürülen 2 kadının yargılandığı davada mütalaasını açıklayan Cumhuriyet Savcısı, sanıklardan Burcu Mercan'ın 3 yıla kadar hapsini, Deniz Karaca'nın ise beraatini istedi. 
     İstanbul 8. Asliye Ceza Mahkemesi'ndeki duruşmaya, tutuksuz sanıklar Burcu Mercan ile Deniz Karaca katılmadı. 
     Duruşmada esas hakkındaki görüşünü açıklayan Cumhuriyet Savcısı Muzaffer Pişirici, sanıklardan Burcu Mercan'ın 2004 yılı başlarında Akmerkez'deki bir kafede oturduğu sırada müştekiler Tamer Karadağlı ile Abbas Hilmi Karadağlı'nın da aynı yere geldiğini kaydetti. 
     Müştekilerin kafeden çıktıkları sırada Burcu Mercan'ın kendisini ''Asuman'' ismiyle tanıttığı ve telefon numarasını verdiğini belirten Savcı Pişirici, Abbas Hilmi Karadağlı'nın daha sonra Mercan'ı aradığını ve bir otelde sanık ile müştekilerin buluşup ilişkiye girdiklerini ifade etti. 
     Mercan'ın İzmir'e gittiğini ve dönüş için Abbas Hilmi Karadağlı'dan 110 milyon lira para aldığını belirten Savcı Pişirici, sanığın daha sonra bir otelde tuttuğu odaya bir güvenlik şirketinin yardımıyla gizli kamera sistemi kurduğunu anlattı. 
     Mercan'ın, müştekileri kendisinin temin ettiği Rusya Federasyonu uyruklu 2 kadınla ilişkiye girdikleri sırada görüntülerini kaydettiğini belirten Savcı Pişirici, daha sonra bu görüntülerin yer aldığı CD'yi Abbas Hilmi Karadağlı'ya ''sana bir hediyem var'' diyerek bir restorana bıraktığını anlattı. 
     Sanığın, Abbas Hilmi Karadağlı'nın görüntüleri izlemesinden sonra müştekilerden 150 bin dolar istediği ve parayı alamazsa görüntüleri basın kuruluşlarına vereceğini söylediğini belirten Savcı Muzaffer Pişirici, Burcu Mercan'ın bu eyleminin ''tehditle menfaat sağlamak'' yani ''şantaj'' suçunu oluşturduğunu ifade etti. 
     Mercan'ın TCK'nın 192. maddesi uyarınca 1 ile 3 yıl arasında hapis cezasına çarptırılmasını talep eden Savcı Pişirici, Deniz Karaca'nın ise beraatini istedi. 
     Duruşmada söz alan Mercan'ın avukatı Murat Eken, savunma hazırlamak için süre verilmesini talep etti. 
     Avukat Eken'in talebini kabul eden hakim, duruşmayı erteledi. 
     
</TEXT>
</DOC>
