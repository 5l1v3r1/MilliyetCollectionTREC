<DOC>
<DOCNO> 321636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas13.html </URL>
<DATE> 2005/03/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Siyah öğrenciler ayrı sınıflarda okusun 
</HEADLINE>
<TEXT>

     İngiltere'de ırklar arasında eğitim eşitliğini denetlemekle görevli kurumun başkanı, siyahi öğrencilerin okullarda ayrı sınıflarda okutulmalarını önerdi. 
     Kurum başkanı Trevor Phillips, öğrencilerin daha başarılı olabilmeleri için, ''rahatsız edici de olsa'' yeni fikirlere ihtiyaç bulunduğunu söyledi. 
     Kendisi de siyah olan Phillips, Antillerden gelen siyahi öğrencilerin orta öğretim başarı yüzdesinin 35.7, ulusal ortalamanın ise yüzde 51.9 olduğuna işaret ederek, siyah öğrencilerin eğitimdeki başarı yüzdesini artırmak gerektiğini belirtti. 
     Siyah çocukların yetiştiği kültürün, okula fazla önem vermediği görüşünü savunan kamu görevlisi, ''Siyah öğrencilerin etrafındaki önyargı duvarlarını yıkmanın yolu, onları diğerlerinden ayırarak eğitmek olacaksa bunu yapmaya hazır olmalıyız'' diye konuştu. 
     Phillips, gerekirse daha yüksek ücret ödeyerek siyah öğretmenlerin sayısının artırılması gerektiğini de söyledi. 
     
</TEXT>
</DOC>
