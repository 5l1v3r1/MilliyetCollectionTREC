<DOC>
<DOCNO> 347779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun42.html </URL>
<DATE> 2005/06/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Finlandiya, Rusya'nın sözlü özrünü kabul etmedi 
</HEADLINE>
<TEXT>

     Finlandiya, geçen hafta savaş uçakları hava sahasını ihlal eden Rusya'nın sözlü özrünü yeterli bulmadığını açıkladı. 
     Finlandiya Dışişleri Bakanlığı Müsteşarı Markus Lyra, Reuters ajansına verdiği demeçte, hava sahası ihlaline ilişkin Rusya'nın verdiği cevabı tatmin edici bulmadıklarını söyledi. 
     Amaçlarının bu sınır ihlallerini engellemek olduğunu anlatan Lyra, son ihlallerin bu ay başlarında olduğunu, son 6 ayda Finlandiya hava sahasının yaklaşık 10 defa ihlal edildiğini kaydetti. 
     Finlandiya, geçen ay Rus savaş uçaklarının Rusya ile Kaliningrad üssü arasında uçarken defalarca hava sahasına girdiğini, Rusya ile bu konuyu müzakere etmek istediğini açıklamıştı. Bu ülkenin Rusya ile 1300 kilometrelik bir sınırı bulunuyor. 
     
</TEXT>
</DOC>
