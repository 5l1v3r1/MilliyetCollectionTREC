<DOC>
<DOCNO> 327912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur27.html </URL>
<DATE> 2005/03/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İbrahim Tatlıses'in 2 yeğeni defnedildi 
</HEADLINE>
<TEXT>

     İstanbul'da silahlı çatışma sonucu öldürülen türkücü İbrahim Tatlıses'in 2 yeğeni, memleketleri Şanlıurfa'da defnedildi. 
     AA muhabirinin aldığı bilgiye göre, İstanbul'dan sabah saatlerinde özel bir otobüsle Şanlıurfa'ya getirilen Ali ve Hacı Tatlı'nın cenazeleri, Balıklıgöl Devlet Hastanesi morguna kaldırıldı. Buradan yakınları tarafından alınan ve Yusuf Paşa Camii'ne götürülen Ali ve Hacı Tatlı'nın cenazeleri, ikindi namazının ardından Bediüzzaman Aile Mezarlığı'nda toprağa verildi. 
     Cenazeye Drej Ali lakaplı Ali Yasak, İbrahim Tatlıses'in oğlu Ahmet Tatlı ve sanatçı Mahmut Tuncer de katıldı. 
     
     OLAY 
     İstanbul Esenler'de önceki gece türkücü İbrahim Tatlıses'in yakınlarının işlettiği restoranda konsomatris olarak çalışan Semra Efe'nin, Ahmet Karadağ'ın kendisine tecavüz ettiğini öne sürmesi üzerine iki grup arasında silahlı çatışma çıkmıştı. 
     Esenler'deki bir restoranda buluşan Ali Tatlı ve yakınları ile Ahmet Karadağ ve yakınlarının karıştığı olayda Ali Tatlı, Hacı Tatlı ölmüş, Veysi Tatlı, Ahmet Karadağ, Halil İbrahim Karadağ, Mehmet Karadağ ve Semra Efe ise yaralanmıştı. 
     
</TEXT>
</DOC>
