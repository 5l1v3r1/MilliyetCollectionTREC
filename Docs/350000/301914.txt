<DOC>
<DOCNO> 301914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy20.html </URL>
<DATE> 2004/12/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çelik "Allah'a verilmeyecek hiçbir hesabımız yok" 
</HEADLINE>
<TEXT>

     Milli Eğitim Bakanı Hüseyin Çelik, millete, milletin temsilcilerine ve Allah'a verilmeyecek hiçbir hesabı olmadığını belirterek, ''Her zaman hesaplaşmaya hazırım'' dedi. 
     TBMM Genel Kurulu'nda, CHP'nin hakkında verdiği soruşturma önergesi üzerinde suçlamalara yanıt veren Çelik, bakanlığının tüm işlemlerinde yasalara uygun davranıldığını, kamu yararının gözetildiğini ve tasarrufa önem verildiğini anlattı. 
     Farklı bölgelerde yapılacak okulların maliyetinin farklı olduğunu, depreme dayanıklı yapılması amaçlanan okullarda zemin altyapısı ve eğimin fiyatların farklılığına yol açtığını dile getiren Çelik, okulların metrekare birim fiyatının 346-446 milyon lira arasında değiştiğine işaret etti. Çelik, CHP'nin önergesindeki rakamların yanlı ve yanlış olduğunu vurguladı. 
     CHP'li Algan Hacaloğlu'nun ''35. sırada yer alana ihale verildiğini'' söylediğini hatırlatan Çelik, ''35. sırada yer alana ihale verilmemiştir. 34. sıraya verildi'' dedi. 
     
     ''BUGÜN OLSA YİNE YAPMAM, YAPTIRMAM'' 
     Bir firmanın ihaleyi almasının sadece ucuz fiyat vermesine bağlanamayacağını kaydeden Çelik, aşırı düşük fiyat verilmesinin sorgulanması gerektiğini, okul ihalelerinde bu konuda ilginç durumlarla karşılaşıldığını söyledi. 
     Çelik, okul binalarının yüksek teknik özeliklere sahip olduğuna dikkati çekerek, ''Geçmişte bazı okullar ucuza yapılmış gibi geliyor ama bedeli ağır olmuştur. Bingöl Çeltiksuyu Yatılı Bölge Okulu, 86 öğrencimize mezar oldu. Bugün olsa yine yapmam, yaptırmam. Tek başına ucuz fiyat doğru bir yaklaşım değil'' dedi. 
     Okulların depreme dayanıklı olmadığını, son 10 yılda yapılan çürük binaların düşük fiyat verilerek yapıldığını anlatan Çelik, bunlar için inceleme başlattıklarını bildirdi. 
     Kamu İhale Yasası'nın aşırı düşük fiyatların reddedilmesi hükmünü içerdiğine işaret eden Çelik, yasanın ''ekonomik olana verilmesini'' gerektirdiğini kaydetti. ''En düşük teklif, ekonomik değil'' diyen Çelik, yüzde 20-25 kırımla yapılan bir okulun güçlendirilmesi için 355 milyar lira gerektiğini kaydetti. Kamu İhale Kurulu'nun kararının ardından kendisinin Başbakanlık Teftiş Kurulu'nun da konuyu incelemesi talebinde bulunduğunu hatırlatan Çelik, ''Millete, milletin temsilcilerine, Allah'a verilmeyecek hiçbir hesabımız yoktur. Her zaman hesaplaşmaya hazırız'' dedi. 
     
     ''GEREĞİNİ YAPMAZSAM...'' 
     CHP'li Hacaloğlu'nun ''Milli Eğitim Bakanlığı'ndan pis kokular çıktığını'' söylediğine işaret eden Çelik, ''Ucu kime dokunursa dokunsun bu konuda delil verirseniz ve biz de bunun gereğini yapmazsak, temiz siyaset yapmıyoruz demektir. Bakanlığımın hangi kademesinde olursa olsun, yürüttüğümüz siyasete, savunduğumuz ilkelere çelişki görürsem gereğini derhal yaparım'' diye konuştu. 
     Muhalefetin konuyla ilgili duyarlılığını anlayışla karşıladığını, ancak CHP'nin okul ihalalerine ilişkin verdiği soru önergesindeki ithamları yakıştıramadığını söyledi. Çelik, ''Asıl üzücü olan tarikat bağlantısı denilerek, din üzerinden muhalefet yapılmasıdır'' diye konuştu. 
     
     ''ERGEZEN'İN KARDEŞİNE İHALE İDDİASI...'' 
     CHP İzmir Milletvekili Erdal Karademir'in İzmir'de bir okul ihalesinin Bayındırlık ve İskan Bakanı Zeki Ergezen'in kardeşine verildiğini söylemesi üzerine Çelik, bu konuda gazetede çıkan haberi ihbar kabul ettiğini ve Teftiş Kurulu'nun incelemesi için süreci başlattığını bildirdi. 
     CHP Antalya Milletvekili Osman Kaptan'ın bütçe görüşmeleri sırasında ''bir milletvekilinin oğlunun ihaleyi aldığını'' söylediğini hatırlatan Çelik, ''Benim elimde bu konuda bir bilgi yok. Size kuşlar mı veriyor bunları, nereden alıyorsunuz '' diye sordu. 
     Çelik, önergenin siyasi içerikli olduğunu savunarak, verilmeyecek hesabı olmadığını, her zeminde hesap vermeye hazır olduğunu sözlerine ekledi. 
     
     ''ÖNERGEDEKİ RAKAMLAR...'' 
     Sataşma olduğu gerekçesiyle söz alan CHP İstanbul Milletvekili Algan Hacaloğlu, Milli Eğitim Bakanı Çelik'in kendisinin soruşturma önergesinde verdiği rakamları çarpıttığını ileri sürdü. 62 ihaleye ait rakamları dikkate alarak önergedeki rakamları çıkardığını kaydeden Hacaloğlu, ''Eğer verdiğim rakamlar yanlış idiyse defalarca soru yönelttim. Bakan bugüne kadar sorularıma cevap verir ve bu rakamları çürütürdü ama bunu yapamadı'' dedi. 
     Hacaloğlu, Bakan Çelik'e, 18 Ağustos 2003 tarihinde çıkılan ihalede en düşük teklifi sunan şirkete ihale edilirken, daha sonra neden 15-16 ya da 34. sıradakine verildiğini sordu. 
     Bakan Çelik ise söz konusu ihalelerin şekillerinin farklı olduğunu, bu nedenle farklı biçimde teklifler alındığını kaydetti. 
     Görüşmelerin ardından soruşturma önergesinin gizli oylamasına geçildi. 
     
</TEXT>
</DOC>
