<DOC>
<DOCNO> 305202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur06.html </URL>
<DATE> 2005/01/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kızının ciğeriyle yaşayan baba... 
</HEADLINE>
<TEXT>

     Van'da yaşayan siroz hastası Musa Abalı, 9 ay önce kızından yapılan karaciğer nakliyle yeniden başladığı hayatta, ailesinin geçimine katkıda bulunamamanın üzüntüsünü yaşıyor. 
     Edinilen bilgiye göre, Van'da yaşayan, 9 çocuk babası Musa Abalı 38 , 2000 yılında bir trafik polisinin uyarısıyla farkına vardığı siroz hastalığından kurtulmak için Van'da ve İran'da tedavi olmaya başladı. 
     Hayatta kalabilmesi için karaciğer nakline ihtiyaç duyulan Musa Abalı'ya eşi karaciğerini vermek istedi. Annesi ve babasının aynı anda ameliyat edilmesini istemeyen ve 5 yıl önce 15 yaşında olan Hazal Abalı, okuma yazma bilmeyen annesine doku tahlil sonuçlarının olumsuz çıktığını söyleyerek, ailesini karaciğerini babasına vermeye ikna etti. 
     Hazal Abalı, yaşının küçük olması ve fiziki gelişimini tamamlayamaması nedeniyle, karaciğer nakli operasyonu için 4 yıl beklemek zorunda kaldı. 
     19 yaşına geldiğinde karaciğer nakli için 9 ay önce babasıyla aynı anda Ege Üniversitesi Tıp Fakültesi'nde ameliyat olan Hazal Abalı'nın karaciğerinin yüzde 60'ı babasına nakledildi. 
     Kızından aldığı karaciğerle yaşamını sürdüren baba Musa Abalı, maddi sıkıntılar nedeniyle büyük sorunlar yaşadığını söyledi. 
     Hayatını kızına borçlu olduğunu belirten Musa Abalı, bir çocuğunun zihinsel engelli olduğunu, 5 çocuğunun okula gittiğini, 3 kızının da parasızlık nedeniyle eğitimlerini tamamlayamadığını bildirdi. 
     Sosyal Yardımlaşma ve Dayanışma Vakfı'ndan her ay aldıkları 75 YTL'den 75 milyon lira başka gelirleri olmadığına işaret eden Abalı, akraba ve komşularının yardımıyla geçinebildiğini söyledi. 
     Siroza yakalanmadan önce taksi şoförlüğü yaptığını ifade eden Abalı, hastalığı nedeniyle ailesinin geçimini sağlayamamanın üzüntüsünü yaşadığını belirtti. 
     Günde 40 ilaç aldığını, karaciğerinin hassas olması nedeniyle sağlığına büyük özen göstermesi gerektiğini ifade eden Abalı, her gün iş bulma ümidiyle 7 kilometre yol yürüyerek şehir merkezine ulaştığını ancak hiçbir sonuç almadan evine geri döndüğünü kaydetti. 
     
</TEXT>
</DOC>
