<DOC>
<DOCNO> 330500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur21.html </URL>
<DATE> 2005/04/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Genç kadın, oğlunun cesedinin içinde olduğu valizle jandarmaya başvurdu 
</HEADLINE>
<TEXT>

     Balıkesir Otogarı'nda bir kadının valizinde, kadının birlikte yaşadığı kişi tarafından Bursa'nın Gemlik İlçesi'nde dövülerek öldürüldüğü iddia edilen 5 yaşındaki bir çocuğun cesedi bulundu. 
     Alınan bilgiye göre, Balıkesir Otogarı'nda bir otobüsten indikten sonra elindeki valiziyle otogarda bulunan jandarma noktasına giden Melahat S. 28 , ilk evliliğinden olan Emirhan E'nin 5 , imam nikahıyla birlikte yaşadığı Murat T. 36 tarafından dövülerek öldürüldüğünü öne sürdü. 
     Genç kadının oğlunun cesedinin, yanında taşıdığı valizin içinde olduğunu söylemesi üzerine valizi açan güvenlik güçleri küçük çocuğun cesediyle karşılaştı. 
     Melahat S'nin, Bursa'nın Gemlik İlçesi'ne bağlı Balıkpazarı Mahallesi'ndeki evlerinde çocuğunu döverek öldürdüğünü öne sürdüğü zanlının, Emirhan E'nin cesedini koyduğu valizle kendisini Bursa Şehirlerarası Otobüs Terminali'nden götürdüğünü, oradan da bir yolcu otobüsüyle Balıkesir'e gönderdiğini iddia ettiği öğrenildi. 
     Emirhan E'nin cesedi, ölüm nedeninin belirlenmesi amacıyla Balıkesir Devlet Hastanesi morguna kaldırılırken, Melahat S. gözaltına alındı. 
     Bu arada, durumun Gemlik İlçe Emniyet Müdürlüğü'ne bildirilmesi üzerine harekete geçen güvenlik güçlerinin Murat T'yi de ilçede yakaladığı, ilçeden bir ekibin de diğer zanlıyı Gemlik'e getirmek üzere Balıkesir'e gittiği bildirildi. 
     Balıkesir Emniyet Müdürlüğü Asayiş Şubesi'nde sorgulanan ve 6 aydır imam nikahıyla birlikte yaşadığı Murat T'nin kendisini tehdit ederek, ''çocuğunu memleketi olan Işıklar Köyü'ne gömmesi için'' Balıkesir'e gönderdiğini öne sürdüğü öğrenilen kadın, Gemlik İlçe Emniyet Müdürlüğü'nden gelen ekibe teslim edildi. 
     Balıkesir Cumhuriyet Başsavcılığı'nın, olay yerinin Gemlik olduğunu dikkate alarak, takipsizlik kararı verdiği belirtildi. 
     Bu arada, kadının Bursa'dan hareketinden önce annesini telefonla arayarak ''Emirhan'la geliyoruz'' dediği, Balıkesir Otogarı'nda kendisini karşılayan ve ''Emirhan nerede'' diye soran annesi ve ağabeyine ''valizde'' yanıtını verdikten sonra ağlayarak durumu anlattığı, onlarla birlikte jandarmaya gittiği bildirildi. 
     Öte yandan, olayla ilgili olarak ifadelerine başvurulan, kadının yolculuk yaptığı otobüsün sürücüsü ve yolcuların, Melahat S'nin yolculuk boyunca sürekli ağladığını, bu yüzden herkesin dikkatini çektiğini söyledikleri öğrenildi. 
     

     
</TEXT>
</DOC>
