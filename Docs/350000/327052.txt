<DOC>
<DOCNO> 327052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy06.html </URL>
<DATE> 2005/03/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ergun Köknel'in eşi kendini ''TBMM Onur Ödülü''ne aday gösterdi... 
</HEADLINE>
<TEXT>

     Genç yaşta ilk eşini kaybeden ve 22 yıl boyunca hayatın anlamını sorgulayan eski İSKİ Genel Müdürü Ergun Göknel'in eşi Müjgan Göknel, bu soruya kendince bulduğu yanıtı ''Ve Tanrı Kek Yaptı'' adlı kitapta toplarken, ''TBMM Onur Ödülü''ne de aday oldu. 
     Konuya ilişkin AA muhabirine açıklama yapan Müjgan Göknel, 1983 yılında bir trafik kazasında ilk eşini kaybederek 2 çocukla dul kaldığını ve genç yaşta ''Ölüm neden '', ''Nereye gidiyoruz '' gibi sorularla hayatı sorguladığını anlattı. 
     Göknel, şunları söyledi 
     ''1983 yılı bir milat oldu. Her şeye değişik bir bakışla bakmaya başladım. Bize her söylenen, empoze edilen doğru mu Bunları araştırmaya başladım ve Kuran ile tanıştım, Tevrat ve İncil... Böyle 22 yıl geçti. 'Niye varız'ı araştırmayı sürdürdüm. Doğru yolda gitmeye özen gösterdim ve bir cevap buldum kendi kendime. Kuran'ın, İncil'in, Tevrat'ın, bilimin ve sosyolojinin anlattığı bir cevaptı bu cevap... Beni çok etkiledi ve 'ben bunu anlatmalıyım' dedim.'' 22 yıllık emeğin ürünü 248 sayfadan oluşan ''Ve Tanrı Kek Yaptı'' adını verdiği kitabını basılması için pek çok yayınevine gönderdiğini dile getiren Göknel, olumlu bir yanıt alamazsa kitabı kendisinin yayınlatacağını bildirdi. 
     Müjgan Göknel, geçtiğimiz günlerde ''TBMM Onur Ödülleri'' ile ilgili haberi gördüğünde herhangi bir hesap yapmadan içinden kendisini de aday göstermenin geldiğini ve aday olduğunu kaydederek, ''Bu sistemin içinde böyle olabildiğim için kendimi onur ödülüne layık görüyorum. Bu ne megalomani, ne de narsizm...'' diye konuştu. 
     
     ''REFERANSIM KURAN OLDU'' 

     ''Ve Tanrı Kek Yaptı'' adlı kitabında bulduğu yanıtlara da değinen Müjgan Göknel, ''Kuran zaten hayatın kendisi. Ne yaşıyorsak onun içinde var. Bunu anlatmaya çalıştım. Gündemi çok meşgul eden, genç kızlarımızın okuldan geri kalmasına neden olan başörtüsü konusu... Onu da kitabımda işledim. Kendi görüşümü koymadım. Her mantıklı, akılcı, vicdanlı insanı ikna edebilecek bir tez hazırladım orada ve referansım da yine Kuran oldu'' dedi. 
     Göknel, ''ödül konusunda şansı olup olmadığı'' konusunda ise şunları söyledi 
     ''Allah nasip etmişse olur. Böyle bir yerden alınacak ödül kıvanç verici. Bu ödül kıvanç verici bir ödüldür, ama esas ödül Allah katındadır. Ben ödülün peşinde koşmuyorum, bu kitabımı insanlara duyurabilmek istiyorum. Bu çabamla da onur ödülünü hak ettiğime inanıyorum. Layık görürler, görmezler, o başka...'' 
     
</TEXT>
</DOC>
