<DOC>
<DOCNO> 317541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko26.html </URL>
<DATE> 2005/02/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
BTC'nin yüzde 95'i tamam... 
</HEADLINE>
<TEXT>

     Rena Bendaliyeva AA 

Hazar petrollerini Türkiye üzerinden Avrupa'ya ulaştırmayı amaçlayan Bakü-Tiflis-Ceyhan BTC petrol boru hattının Azerbaycan, Gürcistan ve Türkiye'deki inşaat çalışmalarının yüzde 95'inin tamamlandığı ve ilk petrolün 1 Ekim 2005 tarihinde Ceyhan'a ulaştırılacağı bildirildi. 
     Hattın işletiminden sorumlu olan BTC şirketinden yapılan açıklamada, BTC boru hattının yılda 50 milyon tondan fazla petrol taşıma kapasitesine sahip olacağı kaydedildi. 
     BTC'nin Türkiye kesimindeki inşaat çalışmalarını üstlenen BOTAŞ'tan verilen bilgiye göre, Ceyhan Limanı'ndaki körfezde 2, 4 kilometre uzunluğunda köprü, köprünün her iki tarafından aynı zamanda 4 tankerin petrolle doldurulmasına imkan sağlayacak pompa sistemleri ve depolamada kullanılacak geniş hacimli tanklar inşa edildi. 
     Açıklamada, BTC boru hattının Türkiye'deki kesiminin petrolle doldurulması işlemine Temmuz ayından itibaren başlanacağı da belirtildi. 
     
     EXXON MOBIL BTC'Yİ KULLANMAYACAK 
     Öte yandan, BTC'yi besleyecek ana rezerv olarak değerlendirilen Azeri-Çırak-Güneşli yataklarında yüzde 8 paya sahip Exxon Mobil şirketinin kendi hissesine düşen petrolün ihracında BTC boru hattını kullanmayacağı bildirildi. 
     Şirket yetkilileri ile Azerbaycan'da petrol dağıtım ve ulaştırmasından sorumlu Azpetrol arasında sürdürülen görüşmeler anlaşmayla sonuçlanırken, taraflar Exxon'a ait petrolün Azpetrol aracılığıyla demiryoluyla ihraç edilmesi konusunda fikir birliğine vardı. 
     Exxon'un Azerbaycan'dan, demiryoluyla yılda yaklaşık 10 milyon ton petrol ihraç etmesi öngörülüyor. 
     
</TEXT>
</DOC>
