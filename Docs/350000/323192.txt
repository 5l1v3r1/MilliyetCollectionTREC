<DOC>
<DOCNO> 323192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy04.html </URL>
<DATE> 2005/03/12/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Yere tükürmenin cezası 50 YTL 
</HEADLINE>
<TEXT>

     ANKARA ANKA 

Yeni Çevre Yasa tasarısıyla, yere tükürene 50 YTL, standartlara aykırı gürültü ve titreşim yapan konutlara 200 YTL, ulaşım araçlarına 600 YTL ceza kesilecek. 
     TBMM Çevre Komisyonu'nda, alt komisyon Yeni Çevre Yasa tasarısına son şeklini verdi. Buna göre çevre kirliliğine neden olabilecek faaliyetleriyle ilgili yanlış bilgi veren ve bildirim yükümlülüğüne uymayanlara altı aydan bir yıla kadar hapis cezası verilecek. 
     Tasarıda yer alan düzenlemeler şöyle 
     Umuma açık yerlerde her ne şekilde olursa olsun çevreyi kirletenlere 50 YTL idari para cezası verilecek. 
     Fabrika, şantiye ve eğlence gürültüsü için 6000 YTL ceza kesilecek. 
     Tehlikeli veya radyoaktif atıkların her ne şekilde olursa olsun ülkeye girişini sağlayanlara ayrı ayrı 1 milyon YTL para cezası kesilecek. 
     Yasa ve yönetmeliklerde öngörülen yasaklara veya standartlara aykırı olarak veya önlemleri almadan atıkları toprağa verenlere 12 bin YTL idari para cezası verilecek. Bu suç konutlarla ilgili olarak işlenmesi halinde her konut ve bağımsız bölüm için 300 YTL idari para cezası kesilecek. Bu cezai sorumluluk, müstakil konutlarda konutu kullanana, diğer konutlarda ise yöneticiye ait olacak. 
     
</TEXT>
</DOC>
