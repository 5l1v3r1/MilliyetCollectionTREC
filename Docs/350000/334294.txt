<DOC>
<DOCNO> 334294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/dunya/adun.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat kazandı 
</HEADLINE>
<TEXT>


KKTC'de dün yapılan cumhurbaşkanlığı seçimini, favori Mehmet Ali Talat oyların yüzde 55.6'sını alarak ilk turda kazandı. Rakibi Eroğlu yüzde 22.73'te kaldı 

Sefa Karahasan - Lefkoşa 


Mehmet Ali Talat CTP 55.6 
Derviş Eroğlu UBP 22.73 
Mustafa Arabacıoğlu DP 13.22 

1976'dan bu yana süren Rauf Denktaş dönemini kapatan tarihsel nitelikteki cumhurbaşkanlığı seçimi için dün sandık başına giden KKTC seçmeni, resmi olmayan kesin sonuçlara yüzde 55.6 oy oranıyla Cumhuriyetçi Türk Partisi lideri ve Başbakan Mehmet Ali Talat'ı, beklendiği gibi ilk turda cumhurbaşkanı seçti. Beş yıllığına seçilen Talat'ın en yakın rakibi, muhalefetteki Ulusal Birlik Partisi UBP lideri Derviş Eroğlu oyların yüzde 22.73'ünü alarak yarışta ikinci oldu. Kıbrıslı Türkler dün 9 aday arasından cumhurbaşkanı seçtikleri Talat'a aynı zamanda önümüzdeki dönemde başlaması beklenen yeni Kıbrıs müzakerelerinde başmüzakerecilik görevini vermiş oldular. 

Katılım düşük 
Toplam 577 sandıkta kayıtlı 147 bin 823 seçmenin bulunduğu KKTC'de, seçime katılım oranı yüzde 69.58 gibi nispeten düşük bir oranda gerçekleşti. Katılım oranının düşüklüğünün nedeni ise gözlemciler tarafından "sağ seçmenin Talat'ın zaferini kabullenerek sandığa gitmemesi" olarak gösteriliyor. Eroğlu'nun partisi UBP, 20 Şubat seçimlerinde yüzde 31.67 oranında oy almıştı. Aynı seçimlere katılım oranı ise yüzde 82 olarak gerçekleşmişti. 

'Yüküm ağır' 
Talat, oy sayma işleminin sona ermesinden sonra yaptığı açıklamada, "Kıbrıs Türk halkının, bugün yaptığı seçimle çözüm, barış ve AB yönündeki tavrını açık ve net biçimde bir kez daha onayladığını" söyledi. "Omuzlarımdaki yükün çok zor, ağır ve karmaşık olduğunun farkındayım" diyen Talat, bu konuya başından beri hassas yaklaşan bir hükümetin başında görev yaptığını, cumhurbaşkanlığı görevini, zorluklarını bilerek, onurla ve gururla kabul ettiğini" kaydetti. 
UBP Başkanı Derviş Eroğlu ise, seçimin meşru ve adil olmadığını, seçime açık müdahaleler yapıldığını ve halkın sonucu belli bir seçim atmosferine sokulduğunu söyledi. Eroğlu, oy kullanmayan seçmenlerin kendisini değil, dış müdahaleleri protesto ettiğini kaydetti. 
Talat'ın, 20 Şubat seçimlerinde yüzde 44.45 oranında oy alan partisinin seçmen tabanı dışında, diğer partilerden ve özellikle de Toplumcu Kurtuluş Partisi'nden TKP oy aldığı anlaşılıyor. Oy oranı değişmeyen tek parti ise iktidar ortağı Demokrat Parti DP oldu. DP adayı Mustafa Arabacıoğlu yüzde 13.22 oranında oy aldı. DP'nin, 20 Şubat'taki oy oranı yüzde 13.5 idi. 
Kıbrıslı Türkler bu seçimle birlikte son 1.5 yılda, diğer ikisi genel seçim, biri de Annan Planı için referandum olmak üzere dördüncü kez sadık başına gittiler. 
1976'dan beri yapılan her seçime katılan ve kazanan Denktaş, 7. kez yapılan cumhurbaşkanlığı seçimine katılmadı. Kıbrıs sorununa yaklaşım açısından Denktaş'ın karşısında yer alan Talat, Kıbrıslı Türklere çözüm ve Avrupa Birliği vaat ediyor. Talat, 2000'deki cumhurbaşkanlığı seçimlerinde sadece yüzde 10 oy almıştı. 


</TEXT>
</DOC>
