<DOC>
<DOCNO> 315252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/guncel/gun05.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk olmanın ayrıcalığı 
</HEADLINE>
<TEXT>



Uluslararası Güvenlik ve Yardım Kuvveti'nin ISAF komutasını önceki gün düzenlenen törenle NATO çerçevesinde devralan Türk askeri, Afganistan'ın başkenti K bil sokaklarında devriye görevine başladı. 
Devriye sırasında halkla iyi diyalog kurmaya çalışan Türk askeri, etrafını saran çocuklarla şakalaşıyor, esnafla selamlaşıyor, hal hatır soruyor. 

Emniyeti sağlıyorlar 
Afganlılar da, Türk askerlerinin K bil'de görev yapmasından çok memnun olduklarını, Mehmetçiğin emniyeti sağladığını ve görevini çok iyi yaptığını söylüyor. Afgan halkı, "Türkler Müslüman kardeşlerimizdir, burada çok iyi faaliyetler yerine getiriyorlar. Burada olmalarından çok memnunuz" diyor. 
Devriye gezen Türk askerleri de, Afgan halkının kendilerine çok sıcak davrandığını ifade ediyor ve "Türk bayrağını burada dalgalandırmaktan onur duyuyoruz" diye konuşuyor. 
Birlikte görevli Yüksek Hemşire Üsteğmen Elif Çamlıdağ da buraya isteyerek gelmiş. Revirde görev yapan Çamlıdağ, Afgan personele de baktıklarını, burada kendilerini çok hoş karşıladıklarını dile getirerek, "Bize 'Müslüman kardeş' diye hitap ediyorlar. Türk olmanın burada ayrıcalığı var" diyor. 


</TEXT>
</DOC>
