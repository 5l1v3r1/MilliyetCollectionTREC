<DOC>
<DOCNO> 316376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun34.html </URL>
<DATE> 2005/02/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
ABD, radyo ve TV ilanlarıyla Bin Ladin'i arıyor 
</HEADLINE>
<TEXT>

     ABD, Pakistan radyo ve televizyonlarına verdiği ilanlarla Usame Bin Ladin'in yakalanması için kampanya başlattı. 
     Yaklaşık 30 saniyelik televizyon ilanında, başlarına 25'er milyon dolar ödül konulan Bin Ladin ve yardımcısı Eymen El Zevahiri'nin yanı sıra aralarında Taliban lideri Molla Muhammed Ömer'in de bulunduğu, terörizmle suçlanan 12 kişinin resimleri yer alıyor. 
     ABD'nin İslamabad Büyükelçiliği basın ataşesi Greggory Crouch, bu ilanların geçen çarşambadan beri devlet radyosunda Urdu, Peştu ve Beluci dillerinde yayımlandığını söyledi. Crouch, özel televizyon kanalı Geo'nun da ABD'nin bu çağrısına yayınında yer verdiğini bildirdi. Pakistan gazetelerinde de geçen ay benzeri ilanlar yayımlanmıştı. 
     İlanda, arananlar hakkında bilgi ulaştırmak isteyenlere bir telefon numarası ile e-posta adresi veriliyor. 
     ABD'nin Bin Ladin'i yakalamak için Pakistan'da ilk kez bu yola başvurduğu belirtiliyor. 
     
</TEXT>
</DOC>
