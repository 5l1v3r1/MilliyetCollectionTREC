<DOC>
<DOCNO> 332721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur67.html </URL>
<DATE> 2005/04/12/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Kadıköy'de balıkçı teknesi operasyonu... 
</HEADLINE>
<TEXT>

     Kadıköy Belediyesi zabıta ekipleri, Kadıköy sahilinde sağlıksız koşullarda balık satışı yapan balıkçı teknelerine el koydu. 
     Zabıta ekipleri, Kadıköy iskelesi civarında karaya yanaşarak vatandaşlara çiğ veya pişmiş balık satan teknelere, polis ekiplerinin de desteğiyle müdahale etti. 
     Zabıtaların uyarılarına karşın ellerindeki balıkları vermek istemeyen balıkçılar, kıyıdan açıldı. Bunun üzerine zabıta ekipleri deniz araçlarıyla bu tekneleri tek tek toplayarak kıyıya çekti. Kıyıya çekilen 7 balıkçı teknesi TIR'lara yüklenerek belediye depolarına gönderildi. 
     Bu arada, teknelerinin alınmasını engellemek isteyen balıkçılardan bazıları denize atlayarak direnmeye çalıştı. 
     Kadıköy Belediye Başkanı Selami Öztürk, konuya ilişkin yaptığı açıklamada, balıkçı teknelerinin sağlıksız koşullarda balık satışı yaparak, hem halkın sağlığını tehdit ettiğini, hem de çevreye zarar verdiğini söyledi. 
     Öztürk, Kadıköy'de bu tür görüntülere izin vermeyeceklerini kaydetti. 
     
</TEXT>
</DOC>
