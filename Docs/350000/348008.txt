<DOC>
<DOCNO> 348008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas11.html </URL>
<DATE> 2005/06/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
"Rambo" ve "Indiana Jones" savaş arenasına dönüyor .. 
</HEADLINE>
<TEXT>

     Sinemanın olgunluk çağındaki iki emekli süper kahramanı savaş arenasına geri dönüyor. 59 yaşındaki Sylvester Stallone, 17 yıl sonra "Rambo", 63 yaşındaki "ihtiyar delikanlı" Harrison Ford ise 21 yılın ardından "Indiana Jones" rolünde izleyici karşısına çıkacak. 
     Empire dergisinin internet sitesinde yer alan habere göre, artık seyircisiyle vedalaştığı zannedilen iki süper kahraman, yeniden beyazperdeye gelecek. 
     Eski filmlerini yeniden seyirciyle buluşturma konusunda ısrarlı olan Sylvester Stallone, "Rocky" serisinde yapımcılarla arasında sorun çıkınca "Rambo"yu diriltmeye karar verdi. Tam 17 yıl önce en son Afganistan dağlarında bıraktığımız Rambo’nun dördüncü filminin çekimlerine gelecek yıl Ocak ayında Bulgaristan’da başlanacak. 
     Filmin bir ilgi çekici yönü ise Vietnam gazisi Rambo’nun ilk üç filmdekinden farklı bağımsız ve yalnız bir kahraman olmayışı. Evlenip çoluk çocuğa karışan kahraman, ailesi saldırıya uğrayıp 10 yaşındaki kızı rehin alınınca yeniden silahlarını kuşanacak. 
     "Rambo IV Holy War" adını taşıyacak filmin senaryosunu Stallone’nin de aralarında bulunduğu ekip kaleme aldı. Bu kez sınır aşırı yollara düşmeyecek olan Rambo, kendi ülkesindeki "ırkçı" güçlere karşı savaşacak. 
     
     BOMBALI OKLA HELİKOPTER PATLATIRDI 
     Ünlü aktör Sylvester Stallone’nin John J. Rambo adlı Vietnam gazisini canlandırdığı "Rambo", 1982’de "İlk Kan-First Blood" adlı filmle doğdu. 
     Yönetmenliğini Ted Kotcheff’in üstlendiği filmde Stallone, başında kırmızı bandı, yırtık atleti, kir pas içindeki yüzü ve terli vücuduyla mücadele verdi. 
     Tankla helikoptere saldırmak, bombalı okla helikopterleri havaya uçurmak, barutla yara temizlemek, takılan paraşütün iplerini keserek kurtulmak gibi inanılmaz hareketlere imza atan Rambo, macerasını 1985’te "Rambo-İlk Kan 2" ile sürdürdü. Bu kez George P. Cosmatos’un 
     kamera arkasına geçtiği filmde, kahraman Rambo, Vietnam’daki hapishanelerden bir ekibi kaçırmak için ter döktü. Rambo, son olarak 1988 yılında Afganistan dağlarında mücadele verdi. Bu macerasında, yönetmenliği Peter MacDonald üstlendi ve Stallone bu sefer 42 yaşında "olgun" bir savaşçı olarak kamera karşısına geçti. Film, Amerikan milliyetçiliğini körükleyen ögeleriyle 1980’li yıllarda özellikle kendi ülkesinde ilgiyle izlenmiş ve Rambo en tanınan aksiyon kahramanları arasına ismini altın harflerle yazmıştı. 
     
     63 YAŞINDAKİ "KAMÇILI ADAM" 
     Yaşlılık çağına merdiven dayayan Rambo’yu savaş arenasında yalnız bırakmayacak diğer kahraman ise "Indiana Jones". 
     Harrison Ford’un 63 yaşında olmasına aldırmadan yeniden çizmelerini giymeye hazırlandığı süper kahraman, "Yıldız Savaşları" ve bu serinin yapımcısı olan George Lucas ile Steven Spielberg’ün işbirliğiyle 21 yıl sonra dirilecek. 
     Serinin dördüncü halkası için el sıkışan ikili, Spielberg’ün Olimpiyat oyunları ve Abraham Lincoln’ün hayatını anlatan iki projesinin ardından "Indiana Jones" filminin çekilmesini kararlaştırdı. 
     "Indiana Jones", maceralarına 1981 yılında "Raiders of the Lost Ark" adlı yapımla başladı. O sırada 39 yaşında olan Ford, 1984’te "Indiana Jones and the Temple of Doom", 1989’da "Indiana Jones and the Last Crusade" adlı filmlerde kamera karşısına geçti. 
     
</TEXT>
</DOC>
