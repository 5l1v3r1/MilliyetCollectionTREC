<DOC>
<DOCNO> 307439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun23.html </URL>
<DATE> 2005/01/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Rum basını DİSİ lideri AK Parti'den davet aldı 
</HEADLINE>
<TEXT>

     Güney Kıbrıs'ta yayımlanan Fileleftheros gazetesi, Rum ana muhalefet Demokratik Seferberlik Partisi'nin DİSİ lideri Nikos Anastasiadis'in Ankara'yı ziyaret etmek için AK Parti'den davet aldığını yazdı. 
     Anastasiadis'in bu yönde davet aldığını, partisinin dün akşamki bir etkinliğinde açıkladığını belirten gazete, ziyaretin 2-12 Şubat tarihlerini kapsadığını ve AK Parti'nin Avrupa Halk Partisi'ne katılma başvurusu çerçevesinde yapıldığını belirtti. 
     Habere göre, Anastasiadis, davete olumlu yanıt verilip verilmeyeceği konusunda parti siyasi bürosundan henüz bir karar alınmadığını söyledi. DİSİ lideri, İstanbul'a gitme kararı alınması halinde ise Başbakan Recep Tayyip Erdoğan ve diğer Türk yetkililere Rum tarafının tutumu hakkında götüreceği mesajı belirlemek için önceden Rum yönetimi lideri Tasos Papadopulos ile görüşeceğini söyledi. 
     ''Hedef, metotlamalar veya durgunluk içerisinde taksim veya iki devlet koşulları yaratma değil de yeniden birleşme ise yardımcı olmaya hazırız'' diye konuşan Anastasiadis, partinin Kıbrıs konusundaki görüşlerini yansıtan bir metin hazırlamaya çalıştıklarını ve bu metni Cuma günü toplanacak Rum Ulusal Konseyi'ne sunacaklarını da bildirdi. 
     Alithia gazetesi de, Başbakan Erdoğan'ın Anastasiadis'i ''resmen davet'' ettiğini, davetin birkaç gün önce alındığını belirterek, Anastasiadis'in olumlu yanıt vermeyi düşündüğünü, bu nedenle önümüzdeki günlerde gerekli düzenlemelerin yapılacağını belirtti. 
     Gazeteye göre, Anastasiadis, ''resmi davet'' hakkında Rum yönetimi lideri Papadopulos'a önümüzdeki günlerde bilgi verecek. 

     
</TEXT>
</DOC>
