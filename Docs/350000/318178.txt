<DOC>
<DOCNO> 318178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun40.html </URL>
<DATE> 2005/02/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kadirov Basayev'i öldüreceğime şerefim üzerine yemin ediyorum 
</HEADLINE>
<TEXT>

     Çeçenistan Başbakan Yardımcısı Ramazan Kadirov, Çeçen komutan Şamil Basayev'i mutlaka öldüreceğini söyledi. 
     Kadirov, Moskovski Komsomolets gazetesine yaptığı açıklamada, ''Size, Basayev'i öldüreceğime dair şerefim üzerine yemin ediyorum. O benim düşmanım, benim doğal düşmanım. Onu Moskova'yı değil, kendimi mutlu emek için öldüreceğim. O adam değil, bir hayvan. Yerin en az 3 metre altına gömülmesi gerekiyor'' dedi. 
     Uğradığı bombalı saldırıda hayatını kaybeden Çeçenistan'ın eski Başkanı Ahmed Kadirov'un oğlu olan Kadirov, ''İntikamımı mutlaka alacağım. Bu ister Rusya'ya hizmet olsun veya olmasın fark etmez. Babamın başlattığını ben bitireceğim'' diye konuştu. 
     Çeçen lider Aslan Mashadov'un akrabalarının kaçırılması olayına karıştığı yolundaki iddiaları kabul etmeyen Kadirov, ''Ben akrabalara karşı savaş etmiyorum, ben insanlarımızı öldüren veya bunları yönetenlere karşı savaşıyorum'' dedi. 
     Mashadov'un akrabalarının kaçırılmasıyla ilgili kaygı duyan insan hakları derneklerini de eleştiren Kadirov, ''Bunlar neden Mashadov ve Basayev'in binlerce insan öldürdüğünü düşünmüyor Akrabalarını kaçıran bölücülerin kendisi. Çünkü akrabaları Mashadov ve Basayev'in teslim olmaya hazır olduklarını söylüyordu'' diye konuştu. 
     Babasının öldürülmesinden Mashadov ve Basayev'i sorumlu tutan Kadirov, ''İntikamımızı almaya devam edeceğim ve bu yüzde 100 bir intikam olacak. Mashadov ve Basayev, sağ olduğu sürece bu intikam isteği devam edecek. Mashadov ve Basayev'i öldüreceğiz ve böylece tüm bunları sona erdireceğiz'' dedi. 
     Kendisine verilecek talimatları izleyeceğini söyleyen Kadirov, ''Eğer Kremlin bana onlarla görüşmemi söylerse ben de bu görüşmeyi belirli insanlarla yaparım. Hiçbir zaman Mashadov ve Basayev ile görüşmem. Onlar katil. Sivillerin öldürülmesi için talimat verdiler. Köy başkanlarımız, okul müdürlerimizi ve polislerimizi öldürdüler. Bırakın onlarla savcılar görüşsün'' diye konuştu. 
     
</TEXT>
</DOC>
