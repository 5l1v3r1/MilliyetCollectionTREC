<DOC>
<DOCNO> 342566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo24.html </URL>
<DATE> 2005/05/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul Cup Tenis Turnuvası başladı... 
</HEADLINE>
<TEXT>

     2005 WTA İstanbul Cup Tenis Turnuvası, eleme turu müsabakalarıyla başladı. 
     Teniste Türkiye’nin ev sahipliği yaptığı en büyük organizasyon olan İstanbul Cup Turnuvası, Holiday Inn Crowne Plaza Hotel’in arka bölümünde oluşturulan 2 bin kişilik 1 merkez kort, 500’er kişilik 2 yan kortu ve 3 de antrenman kortundan oluşan toprak zeminli komplekste start aldı. 
     Toplam 200 bin dolar ödüllü turnuvada 2 gün sürecek olan eleme karşılaşmalarının ardından eklenecek 6 sporcuyla, 32 kişilik ana tablo oluşacak ve ana tablo maçları da 16 Mayıs Pazartesi günü başlayacak. 
     Aralarında dünya klasmanında 8. sırada bulunan ABD’li ünlü raket Venus Williams’ın yanı sıra, Nicole Vaidisova, Anna Smashova ve Lisa Raymond gibi önemli isimlerin de yar aldığı turnuvada, Türkiye’den teklerde Çağla Büyükakay ile Pemra Özgen, çiftlerde ise İpek Şenoğlu mücadele edecek. 
     
     ANA TABLO KURALARI ÇEKİLDİ 
     Tüm dünyanın ilgisini İstanbul’a çekecek olan turnuvanın ana tablo kuraları da bugün çekilirken, ilk günü Venus Williams ve Nicole Vaidisova maç yapmadan geçecek. 
     Ayrıca, 21 Mayıs Cumartesi günü gerçekleştirilecek final karşılaşmasıyla sona erecek organizasyonda merkez kort bilet fiyatlarının 40 YTL, yan kort bilet fiyatlarının ise 20 YTL olduğu açıklandı. 
     
</TEXT>
</DOC>
