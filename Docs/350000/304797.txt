<DOC>
<DOCNO> 304797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/axspo01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'ya son darbe 
</HEADLINE>
<TEXT>


Beşiktaş'ta gönderilmesi planlanan Brezilyalı oyuncu, son dakikada Antalya kampı kadrosundan da çıkarıldı. Ronaldo'ya bu karar menajer Tayfur Havutçu ve koordinatör Erdil Arpacı aracılığıyla iletildi 

BİLAL MEŞE 


Vize verilmedi 
ANTALYA kampı öncesinde Ümraniye Tesisleri'nde sıcak dakikalar yaşandı. Siyah - Beyazlı ekipte istikrarlı futboluyla öne çıkan savunmanın tecrübeli oyuncularında Ronaldo, son dakikada kamp kadrosundan çıkarıldı. Bu durum takımda büyük şaşkınlık yarattı. Teknik Direktör Del Bosque'nin gelişiyle birlikte kadroda yer bulamayan sambacıya Antalya'ya götürülmeyeceği kararını Futbol Koordinatörü Erdil Arpacı ile Menajer Tayfur Havutçu'nun tebliğ etmesi dikkat çekti. 

Yönetime başvuracak 
ÜMRANİYE'DEKİ son çalışmaya katılan, Antalya'ya gitmek üzere eşyalarını toplayan Ronaldo, tesisten çıktığı sırada yanına gelen Arpacı ve Havutçu'nun, "Kampa gelmiyorsun" şeklindeki sözleri üzerine şoka girdi. Neye uğradığını şaşıran tecrübeli futbolcunun, "Neden gelmiyorum " sorusuna Arpacı ve Havutçu'nun somut bir yanıt vermediği öğrenildi. Tesisleri üzgün bir şekilde terk eden Brezilyalı oyuncunun yarın yönetimle görüşerek, tepkisini dile getireceği öğrenildi. 

Psikolojik baskı 
SON dakika sürpriziyle sarsılan Ronaldo, konuyla ilgili yorum yapmaktan kaçınırken, Brezilyalı futbolcunun yönetimden sezon sonuna kadar alacaklarını isteyeceği, aksi taktirde konuyu UEFA'ya taşıyacağı ileri sürüldü. Futbol Komitesi Başkanı Kıvanç Oktay ise, "Daha önce alınmış bir karar. Hoca kendisine gerek görmedi. Bunun da temelinde Ronaldo'nun kadroda yer bulamayacağı yatıyor. Konyaspor istiyor. Gitmek isterse sorun çıkarmayız" diye konuştu. 

Bosque'nin Emre öfkesi 

Sakatlanınca çıldırdı 
BEŞİKTAŞ, ikinci yarı hazırlık kampının İstanbul'daki bölümünü dün tamamladı. Del Bosque yönetimindeki son idman yaklaşık 1.5 saat sürdü. Yarım saati basına açık çalışmada futbolcuların oldukça neşeli olduğu gözlendi. Ancak bir ikili mücadele sonrası Emre Aşık'ın sakatlanması her şeyi değiştirdi. İspanyol hoca çılgına dönerken, Carew, Berkant ve Juanfran kendisine pozisyonu açıklamakta zorluk çekti. 

Konya'ya karşı yok 
YIRTIK tespit edilen Emre Aşık'ın, Efes Cup ile kupadaki Konya maçında forma giyemeyeceği açıklandı. Çalışmaya Sergen Yalçın katılmazken, sakatlıkları devam eden Serdar Özkan ve Tayfun düz koşu yaptı. U - 18 Milli Takım'a çağrılan Serdar'a Antalya kampına götürülmezken, denenen Nijeryalı Suleymanou kafilede yer aldı. Siyah - Beyazlı ekip, çift kale maçla antrenmanı tamamladı. 

Vitesse sınavı 

BEŞİKTAŞ, dün akşam 14 Ocak'a kadar kamp yapacağı Antalya'ya uçtu. Siyah - Beyazlılar, ilk hazırlık maçını bugün Efes Cup'ta Hollanda'nın Vitesse Arnhem takımına karşı verecek. Atatürk Stadı'nda 18.00'de başlayacak mücadeleyi Star TV naklen yayınlayacak. Beşiktaş, turnuvadan kazanılacak para ödülünü Güney Asya'daki depremzedelere bağışlayacak. 

Kartal'a coşkulu karşılama 

Beşiktaş'ı, Antalya'da coşkulu bir taraftar topluluğu karşıladı. Başta Teknik Direktör Del Bosque ve Norveçli yıldız John Carew olmak üzere futbolculara çiçekler dağıtan Siyah - Beyazlılar, uzun süre sevgi gösterisinde bulundular. 


</TEXT>
</DOC>
