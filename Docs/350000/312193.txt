<DOC>
<DOCNO> 312193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/ekonomi/eko04.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aranan piliç 'Ömür'müş 
</HEADLINE>
<TEXT>


Sabancı Holding 'Piliç aranıyor' ilanıyla duyurusunu yaptığı Ömür markasıyla beyaz et sektörüne girdi 

EKONOMİ SERVİSİ 

Gıda sektöründe iki yıl önce Piyale markasını alarak atağa kalkan son olarak iki ay önce Saka Su markasıyla damacana su pazarında faaliyet göstermeye başlayan Sabancı Holding son olarak beyaz et sektörüne girdi. 
Atatürk'ün önerisiyle 1933 yılında süt ve yoğurt üretmek üzere kurulan ve 1950'de ilk entegre piliç üretim tesisini kuran Ömür'ü geçen yıl satın alan Sabancı markayı yeniden yapılandırdı. 'Piliç aranıyor' ilanlarıyla duyurulan Ömür markalı ürünler 'Bir Ömür Gençlik' sloganıyla tanıtıldı. 
Ömür markasının tanıtım toplantısında konuşan Sabancı Holding Yönetim Kurulu Başkanı Güler Sabancı, "Sabancı Grubu için gıda önemli ana işlerimizden biridir. Bu ana işimizle yürüyoruz" dedi. Sabancı Holding Gıda ve Perakendecilik Grup Başkanı Haluk Dinçer de Çiftlik İş Birimi ve yeni bir markayla temel bir pazara daha girdiklerini belirtirken, önümüzdeki dönemde ürün portföylerini yeni kategorilere girerek büyüteceklerini söyledi. 2004 konsolide bütçesi 290 milyon dolar olan GıdaSA'nın bu yılki hedefinin 400 milyon doları aşmak olduğunu belirten Dinçer, "Önümüzdeki 5 yıllık büyüme hedefimiz yıllık bazda yüzde 18 büyüme" dedi. Basın mensuplarının sorularını da yanıtlayan Dinçer, poşet çayla ilgili çalışmaların bu ayın sonunda netleşeceğini, ancak bunun şu ana kadar bilinen bir marka değil, yeni bir marka olacağını kaydetti. 
GıdaSA Çiftlik İş Birimi Genel Müdürü Hasan Tulgar da bir yıl önce başlanan Ömür projesinde 7 - 8 milyon dolarlık bir yatırım harcamaları olduğunu ve 2005 yılında 45 milyon dolar ciro beklediklerini, iç pazarda lider marka konumuna geldikten sonra, ihracata başlanacağını söyledi. 


</TEXT>
</DOC>
