<DOC>
<DOCNO> 305004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/spor/ygokce.html </URL>
<DATE> 2005/01/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Veysel'e dikkat 
</HEADLINE>
<TEXT>



Devre arasında Antalya turnuvası takımların eksik - gedik kapama çalışmaları yerine gösteri maçlarıyla geçiyor. Bu bağlamda en önemli korku sakatlık. O nedenle takımların ve futbolcuların yerlisi - yabancısı sahaya gerçek futbolunu indirgeyerek, yumuşatarak, saklayarak çıkıyor. Beşiktaş dün Del Bosque'nin garip bir seçimi ile maça lidersiz başladı. Ne Tümer, ne Sergen... Hollanda liginin ikinci sınıf takımlarından Vitesse karşısında bu lidersizlik görüntüsü fazla sıkıntı yaratmadı. Pancu da zaman zaman kazandığı ve kullandığı toplarla o rolü üstlenir gibi oldu. Maçın önemli bir bölümünde Del Bosque'nin daha önce pek şans vermediği Veysel'in, Carew'e oranla daha etkili, canlı ve arzulu olduğunu gördük. Belli ki, Veysel on birlere girmeyi onur meselesi yapmış, o formayı söke söke almak niyetinde. Veysel, Pancu ve Ahmed Hassan arzulu, uyumlu ve etkili oyun anlayışlarını ligde de sürdürürlerse Beşiktaş'ın Carew'e ihtiyacı kalmaz. 
Dünkü oyunda benim dikkatimi çeken en önemli futbolcu orta alanda denenen Nijeryalı genç oyuncu Muhammed Soleymanou oldu. Bu çocukta iş var. Pahalı değilse Beşiktaş'ın bu umut veren fırsatı kaçırmaması gerekir. 
Beşiktaş ikinci yarıya hedefini yükselterek hazırlanıyor. Bu hedef Şampiyonlar Ligi, ya da UEFA Kupası'na katılmak hakkı. Del Bosque ve ekibi rahat bırakılır, kadrodaki yenilenmeler ve ayarlamalar beklendiği gibi gerçekleştirilirse hiç de hayal değil 



</TEXT>
</DOC>
