<DOC>
<DOCNO> 334197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun22.html </URL>
<DATE> 2005/04/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İran ABD, İran ve Avrupa arasındaki görüşmeleri tribünden izlemeli 
</HEADLINE>
<TEXT>

     İran, Amerikan yönetiminin İran ve Avrupa arasında nükleer alanda yapılan görüşmeleri ''tribünden izlemesi'' gerektiğini bildirdi. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, ''Amerikalılar, şimdilik İran ve Avrupa arasında yapılan görüşmeleri tribünden izlemeli ve görüşmecilerin işini yapmasına izin vermelidir'' diye konuştu. 
     AB'nin üç büyüğü Almanya, Fransa ve İngiltere ile İran arasında yapılan görüşmelerin bir an önce sonuca varması gerektiğini söyleyen Asefi, ''Avrupalıların zaman öldürmesine izin vermeyeceğiz'' dedi. 
     Avrupalılarla görüşmelere gelecek hafta salı günü Cenevre'de devam edileceğini belirten Asefi, görüşmelerin mantıklı biçimde ve kısa sürede sonuca ulaşmasını umduklarını ve görüşmelerde Avrupa'nın ne kadar ciddi olduğunu göreceklerini kaydetti. 
     
     IRAK'TA ŞİİLERİN REHİN ALINMASI 
     Asefi, Irak'ın başkenti Bağdat yakınındaki Maden kasabasında 60 kadar Şii'nin rehin alınmasını da kınayarak, Irak'ta yaşayan herkese yönelik yapılan bu tür girişimlere karşı olduklarını belirtti. 
     Bu tür eylemlerin Irak'ta barışa ve istikrara karşı olan kimselerce yapıldığını kaydeden Asefi, şöyle dedi 
     ''Bu tür eylemler işgalci güçlerin Irak'ta varlığını sürdürmesini isteyen kimselerce yapılmaktadır. Bu eylemleri yapanlar Irak hükümeti ve halkının Irak'ta güvenliği sağlama gücünün olmadığını göstererek, işgalcilerin ülkede kalması için bahane yaratıyorlar.'' 
     
     İRAN VE ABD 
     İran ve ABD arasındaki sorunların çözümünün adresinin Tahran değil Washington olduğunu söyleyen Asefi, ''ABD her şeyden önce İran'a karşı izlediği tavrı değiştirmelidir. Bunu yaparsa İran da bu sorunların çözümü için yollar arayacaktır'' dedi. 
     Asefi, ABD Kongresi'nin, ''İran'da demokrasinin gelişmesine destek olmak amacıyla'' 3 milyon dolar kaynak ayırmasına ilişkin şunları kaydetti 
     ''Bu bütçenin ayrılması ABD ve yönetimde etkili olan lobilerin hiçbir şekilde İran ile kalıcı ve karşılıklı saygıya dayalı kalıcı ilişki kurulmasını istemediğini göstermektedir. Amerikalı yetkililer bu tavırlarını devam ettirdikleri sürece bir ilişki kurulamayacağı açıkça ortadadır.'' ''ABD'nin diğer ülkelerle eşitlik ilkeleri temelinde ilişki kurma niyetinde olmadığını'' belirten Asefi, Washington yönetiminin, ''İran'ın bağımsızlığı konusunda hiçbir taviz vermeye yanaşmadığı için öfkeli olduğunu'' kaydetti. 
     Asefi, ABD Kongresi'nin bütçe ayırmasının İran'a sorun yaratmayacağını, aksine Amerikan yönetiminin uluslararası konumunu sarsacağını savundu. 
     
     İRAN-İSRAİL 
     Asefi, ''İsrail'in İran'ı tehdit edecek pozisyonda olmadığını ve Siyonist rejimin yetkililerinin açıklamalarını yanıtlamaya değer bulmadıklarını'' belirterek, ''İsrail, bölgede sorunların, gerginliğin ve krizlerin kaynağı olduğu için herhangi bir fikir ifade etmeye uygun bir ülke değil'' dedi. 
     Sözcü Asefi, ''İsrail'in eylemlerinin, bölgede barış ve güvenliğin sağlanmasına karşı ve bölgedeki güveni yok etme niyetinde olduğunu gösterdiği'' görüşünü savundu. 
     İsrail Başbakanı Ariel Şaron, İran'ın nükleer tesislerine tek taraflı saldırı girişiminde bulunmayacaklarını söylemiş ve İran'ın nükleer tesisleriyle ilgilenmek için uluslararası koalisyon oluşturulması çağrısında bulunmuştu. 
     
</TEXT>
</DOC>
