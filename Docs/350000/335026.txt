<DOC>
<DOCNO> 335026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo13.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'e mesaj 
</HEADLINE>
<TEXT>


Denizlispor'un çalıştırıcısı Giray Bulak, yarın kupadaki rakibi Fenerbahçe'ye gözdağı verdi. Bulak, "Nefes kesen yeni bir 90 dakikaya hazır olsunlar" dedi 

SAYCAN SAYIM 


Denizlispor, İstanbul'a adını finale yazdırmak için gidecek. Ligde alınan farklı Samsun yenilgisinin Fenerbahçe maçı için ölçü olamayacağını belirten Yeşil Siyahlı takımın Teknik Direktörü Giray Bulak, "Samsun yenilgisini telafi edersiniz, ama bu maçın telafisi yok. Dolayısıyla futbolcularımın konsantrasyonu farklı olacak. Fenerbahçe seyircisi pazar günü Beşiktaş'la oynanan maçta nefes kesen bir 90 dakika izledi. Perşembe günü de buna hazır olsunlar" dedi. 
Bulak, rakiplerini iyi tanıdıklarını da ifade ederek "Seyirci desteğini arkasına alarak tempoyu yükseltebiliyorlar. Biz dersimize iyi çalıştık. Yan toplarda dikkatli olursak skoru lehimize çevirebiliriz" diye konuştu. 
Son Samsunspor maçında kaleci Souleymanou, Ömer Rıza, Serhat ve Abraham'ı, Fenerbahçe maçı için dinlendirdiğini belirten Bulak'ın, Alex'i Serhat'la kilitlemeyi planladığı öğrenildi. 

Hedef goller 

Denizlispor'un golcü oyuncuları Ersen Martin ve Ömer Rıza, Fenerbahçe'ye gol atacaklarını söylediler. Yeşil - Siyahlı takımın çifte pasaportlu oyuncusu Ömer Rıza, "Son lig maçında çok gol kaçırdım, ama bu kez öyle olmayacak" ifadesini kullanırken, birçok takımın transfer listesinde yer alan Ersen Martin de, "Kadıköy'de gol atmanın zevki bambaşka" dedi. 


</TEXT>
</DOC>
