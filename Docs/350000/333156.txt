<DOC>
<DOCNO> 333156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/gun03.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Toplu isteri krizi var' 
</HEADLINE>
<TEXT>


Türkiye'de "yükselen milliyetçi dalgaya" dikkat çeken Le Monde, Trabzon'daki linç girişimi konusunda yetkililerin suskun kalmasını eleştirdi 

MİNE G.KIRIKKANAT Paris 

Fransız Le Monde gazetesi, dün yayımlanan Marie Jego imzalı bir yorumla, Mersin ve Trabzon'da yaşanan olaylara, 200 Türk aydınının açık mektubuna ve Sütçüler Kaymakamı'nın Orhan Pamuk kitaplarını toplatma kararına yer verdi. 
Türk aydınlarının, devlet yetkililerini "Türk ve Kürt milliyetçiliğinden doğan toplu isteri krizine karşı uyardığının" belirtildiği yazıda şu ifadeler kullanıldı "Mersin'deki bayrak yakma girişiminden sonra Türk basını konuya saldırdı ve siyasal partiler halkı vatanseverliğe çağırdı. Birkaç gün içinde milliyetçi belagat kabardı, bayrak ateşi ülkeyi sardı. İstanbul'dan Erzurum'a, balkonlara, araçlara ve dükk nlara bayraklar asıldı. 2 hafta sonra Trabzon'da 'bayrak yakıyorlar' narasıyla, cep telefonu mesajıyla haberdar edilip toplanan 2000 kişi, bildiri dağıtan 5 kişiyi linç etmeye kalktı." 

Yetkililer sessiz kaldı 
Yorumda, linç girişiminden sonra suçluların değil, linç tehlikesi geçirenlerin gözaltına alındığı hatırlatılırken, yetkililerin olaylar karşısında ya suskun kaldığı ya da "yarım ağızla kınamada bulundukları" belirtildi. 
Jego ayrıca, Sütçüler Kaymakamı'nın Orhan Pamuk kitaplarını toplatma kararının ilçede Pamuk kitabı bulunmadığı için uygulanamadığını yazdı. Yerel bir televizyon kanalının da, "Bende kitabı var" diyen bir genç kızı bulabilmek için çağrı yaptığı belirtildi. 
Yazıda, Türkiye'de bayrak dışında Ermeni, Kürt ve Kıbrıs sorunlarının da "isteriye varan" milli dava niteliğinde olduğu vurgulandı. 



</TEXT>
</DOC>
