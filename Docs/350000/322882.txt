<DOC>
<DOCNO> 322882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko47.html </URL>
<DATE> 2005/03/11/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Finansbank'a 500 milyon dolarlık kredi... 
</HEADLINE>
<TEXT>

     Finansbank'ın, 500 milyon dolar tutarında seküritizasyon kredisi aldığı bildirildi. 
     Finasbank'tan yapılan açıklamada, Finansbank'ın yurt dışından gelecek müşteri havale bedellerinin satışı karşılığında oluşan 500 milyon dolarlık seküritizasyon varlığa dayalı menkul kıymet ihracı programının, değişken faizli, toplam 7 yıl ve ortalama 5 yıl vadeli olarak gerçekleştirildiği kaydedildi. 
     Açıklamaya göre, kredinin fiyatlaması ise yıllık libor artı yüzde 1.80 olarak belirlendi. 
     Moody's tarafından Baa3 olarak derecelendirilen bu ihraç, Türkiye ve gelişmekte olan piyasalardaki en yüksek miktarlı sigortasız seküritizasyon niteliğini taşıyor. 
     Başlangıçta 350 milyon dolar olarak hedeflenen ihraç, yatırımcı ilgisinin çok yüksek olması doğrultusunda 500 milyon dolar olarak tamamlandı. 
     Finansbank Genel Müdürü Sinan Şahinbaş, bu kredinin yurt dışı yatırımcıların Finansbank'a gösterdikleri güvenin göstergesi olduğunu belirterek, ''Gerçekleştirilen bu başarılı seküritizasyon kredisi, Finansbank'a uluslararası piyasalarda gösterilen ilgi ve güveni bir kez daha teyit etmiştir. Sağlanan bu uzun vadeli fonlama imkanı, müşteri odaklı bankacılık anlayışımıza önemli katkıda bulunacaktır'' dedi. 
     Merrill Lynch International Londra Borç Piyasaları Direktörü Alex von Sponeck da beklenenin çok üzerinde bir yatırımcı ilgisiyle karşılaşılan seküritizasyona 10 ülkeden 35 farklı yatırımcının katıldığını kaydetti. 
     
</TEXT>
</DOC>
