<DOC>
<DOCNO> 320901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/ekonomi/eko04.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Global, Tüpraş'ın yüzde 5'ini aldı 
</HEADLINE>
<TEXT>


Tüpraş'ın hisse satışında Global Menkul'ün ABD'deki şirketi Global Securities, 185.1 trilyon ödeyerek şirketin yüzde 4.80'ini satın aldı. Piyasada tanınmayan ikinci büyük alıcı Viclov Holdings ise şirketin yüzde 4.75'ini aldı 

SONGÜL HATISARU Finans atölyesi 

Özelleştirme İdaresi Başkanlığı ÖİB Tüpraş'ta sahip olduğu şirket sermayesinin yüzde 14.76'lık hissesini İMKB Toptan Satışlar Pazarı'nda yurtdışında yerleşik kurumsal yabancı yatırımcılara sattı. Tüpraş'ta halka açıklık oranı yüzde 34.24'ten yüzde 49'a yükselirken ÖİB, hisse satışını 15.40 YTL'den gerçekleştirdi. Toplam satışta 569.33 milyon YTL yaklaşık 445 milyon dolar gelir sağlandı. 
Satışta ÖİB adına İş Yatırım, alış tarafında Global Menkul Değerler aracılık etti. İşleme aracılık eden Global'in ABD'deki şirketi Global Securities'in USA satışa konu yüzde 14.76'lık hisselerin yüzde 32.5'unu 185.1 milyon YTL bedelle satın aldığı dikkat çekti. Tutar Tüpraş'ın sermayesinin yüzde 4.80'ine denk geliyor. Bu alışla Global, ABD bulunan yüzde yüzü kendisine ait şirketi aracılığıyla Tüpraş'ın yüzde 4.80'ni satın almış oldu. Tabi bu Global Securities'in müşterileri adına yaptığı bir alışta olabilir. 

Templeton söylentisi 
Piyasadaki iddia daha önce Tüpraş'ın blok satışı sürecinde elindeki yüzde 5'lik Tüpraş hisselerini satan Templeton'ın hisseleri yerine koyduğu yönünde idi. İkinci büyük alıcı olan Viclov Holdings'te 11.894.912 YTL nominal değerli hisseye 15.40 fiyat üzerinden 183.2 milyon YTL ödedi. Viclov Holdings'te şirketin yüzde 4.75 hissesini almış oldu. Böylece iki şirket, dünkü hisse satışının yüzde 9.55'ini alırken kalan 5.21'lik bölüm diğer 4 şirket tarafından gerçekleştirildi. 
İMKB stratejik önemdeki bir şirket olan Tüpraş'ın hisse satışında dünkü yazımıza paralel olarak kamuoyunun aydınlatılması ilkesi doğrultusunda bütün alıcıların adlarını ve aldıkları hisse miktarını açıkladı. 

İMKB adları açıkladı 
Hisse satışında, Global Securities, Nordic Pasific, Singapore Investments, Viclov Holdings, Baer Emerging Markets, Diversified Markets hisse aldı. Global Securities ve ABD'li fon Baer Emerging Markets dışındaki diğer alıcılar ise piyasada çok bilinen kurumlar değil. Nordic Pasific, Singapore Investments, Baer Emerging Markets, Diversified Markets'in fon olmaları itibariyle hisseleri portföylerine aldığı tahmin edilirken diğer alıcı olan Viclov Holdings hakkında ise herhangi bir bilgiye ulaşamadık. 

445 milyon dolar gelir Yılın ilk büyük çaplı özelleştirmesi Tüpraş'tan gelecek 445 milyon doların takas süresine bağlı olarak önümüzdeki hafta ÖİB'nin kasasına girmesi bekleniyor. Yapılacak netleştirmelerden sonra kalan tutar Hazine'ye gelir kaydedilecek. Her ne kadar IMF tanımlı faiz dışı fazla hesabında özelleştirme gelirleri dikkate alınmıyor ise de özelleştirmeden elde edilecek gelir bütçe performansında olumlu seyrin devam etmesinde ve yüklü borç stokunun kademeli olarak azaltılmasında faydalı olacak. 


</TEXT>
</DOC>
