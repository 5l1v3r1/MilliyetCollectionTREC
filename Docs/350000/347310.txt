<DOC>
<DOCNO> 347310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/eko05.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya sebze meyveyi de yasakladı 
</HEADLINE>
<TEXT>


Zararlı maddeler içerdiği gerekçesiyle Türkiye'den bitki ithalini yasaklayan Rusya'nın kararı sebze meyveyi de kapsıyor 

CENK BAŞLAMIŞ Moskova 

Rusya'nın koyduğu ithalat yasağı kapsamına Türkiye için 260 milyon dolarlık bir pazar oluşturan sebze ve meyvenin de girdiği anlaşıldı. 
Rusya Tarım ve Sağlık bakanlıkları, "zararlı maddeler içerdiği" gerekçesiyle Türkiye'den yapılan "bitki ürünleri" ithalini 30 Mayıs'tan dün itibaren yasakladığını duyurmuş, ancak söz konusu ürünlerin kapsamına nelerin girdiğine açıklık getirmemişti. Türk tarafı yasak kapsamına çiçekten meyveye bütün bitkisel ürünlerin girdiği sonucuna vardı. Bir kaynak Milliyet'e, "Rusya'nın daha önce başka ülkelere koyduğu benzer yasaklara baktığımızda bütün ürünleri kapsadığını görüyoruz" dedi. Rusya'nın kararını açıklarken Türkiye'den gönderilen bir parti çiçeğin iade edildiğini duyurması yasağın çiçek için geçerli olduğu yorumuna yol açmıştı. Moskova Ankara'yı, daha önce yapılan uyarıları ciddiye almamak ve zararlı madde içeren ürünlere sertifika vermekle suçluyor. Bir Türk diplomat, "Eğer gerçekten varsa, eksiklerimizi gidermemiz gerekiyor. İncelememizi tamamladıktan sonra Rus tarafıyla masaya oturacağız" dedi. 
Karar, Türkiye'de domates başta olmak üzere sebze fiyatlarının düşmesine neden oldu. Geçen hafta 70 - 80 Ykr'den işlem gören ihracatlık domatesin fiyatı 40 Ykr'ye kadar geriledi. 


</TEXT>
</DOC>
