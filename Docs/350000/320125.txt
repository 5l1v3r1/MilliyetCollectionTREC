<DOC>
<DOCNO> 320125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur47.html </URL>
<DATE> 2005/03/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"Denetim yetkisi belediyeden alındı, sahte gıdanın önüne geçilemiyor" 
</HEADLINE>
<TEXT>

     Ankara Büyükşehir Belediyesi Sağlık İşleri Daire Başkanı Fatih Hatipoğlu, gıda satışı yapan işyerlerinin denetim yetkisi belediyelerden alındığından beri bozuk ve sahte gıda satışının önüne geçilemediğini söyledi. 
     Hatipoğlu, A.A muhabirinin sorularını yanıtlarken, 5179 sayılı ''Gıdaların Üretimi, Tüketimi ve Denetlenmesine Dair Kanun Hükmünde Kararnamenin Değiştirilerek Kabulü Hakkındaki Kanun'' ile gıda maddesi üreten ve satan işyerleri ile toplu tüketim yerlerinin denetimlerinin Tarım ve Köyişleri Bakanlığı'na bırakıldığını anımsattı. 
     Tarım ve Köyişleri Bakanlığı Ankara İl Müdürlüğü Kontrol Şubesi tarafından işyerlerine gönderilen yazıda, ''işyerinize yönelik olarak yapılacak resmi kontrol ve denetimlerde Ankara Tarım İl Müdürlüğü yetkilidir'' ifadesinin yer aldığını belirten Hatipoğlu, ''Denetim yetkisi belediyelerden alındığından beri bozuk ve sahte gıda satışı engellenemez hale geldi'' dedi. 
     Fatih Hatipoğlu, söz konusu yasa çıkmadan önce gıda üretimi ve satışı yapılan yerleri belediyelerin denetlediğini, belediyelerin bu denetimler sırasında alınan numunelerle ilgili akademik çalışmalar da yaptığını anlattı. 
     Hatipoğlu, özellikle sık tüketilen gıda maddeleriyle ilgili denetimlerde bulunduklarını belirterek, ''Örneğin, geçen yıllarda hazır kıyma ilgili bir denetim yapmıştık. Aldığımız numuneleri laboratuarlarımızda inceledik, yüzde 90'ının katkılı ve bozuk olduğunu belirledik. Hemen kamuoyuna bir açıklama yaparak vatandaşları uyardık'' diye konuştu. 
     ''Tarım İl Müdürlüğü'nün 3-5 elemanıyla Ankara'nın her tarafını denetlemesi mümkün değil'' diyen Hatipoğlu, şöyle devam etti 
     ''Gıda denetimlerini il tarım müdürlüğü yapmasına rağmen sahte ve bozuk gıdalarla ilgili ihbarlar yine bize yapılıyor. Sahte rakıyla ilgili uyarımızı 1 yıl öncesinden yapmıştık, emniyet dışında kimse dikkate almadı. O dönemde barlarda ve gece kulüplerinde rakı içenlerin zehirlenme belirtileriyle hastanelere başvurdukları görüldü. Konuyla ilgili olarak açıklama yaptık. Açıklamamızda 'biz denetleyemiyoruz, ilgililerin dikkatine sunuyoruz' dedik. Emniyet güçleri tarafından bazı işyerlerine yapılan baskınlarda çok sayıda sahte rakı ele geçirildi.'' Büyükşehir belediyesi de dahil her belediyenin kendi sınırları içinde yeniden denetim yetkisi alması gerektiğini vurgulayan Hatipoğlu, konuyla ilgili olarak İçişleri Bakanlığı'nın da kendilerine kanun yönünde görüş bildirdiğini ifade etti. 
     İçişleri Bakanlığı'na tekrar başvurarak, gönderilen yazıda anlaşılmayan ifadeler yer aldığını belirttiklerini anlatan Hatipoğlu, bakanlıktan gelecek cevabı beklediklerini dile getirdi. 
     Denetimlerle ilgili büyük boşluklar bulunduğunu, art niyetlilerin de bu boşluktan fazlasıyla yararlandığını vurgulayan Hatipoğlu, ''Herkes kötü gidişin farkında ama kimsenin sesi çıkmıyor. Bu işin sonu iyi bitmeyecek'' diye konuştu. 
     
</TEXT>
</DOC>
