<DOC>
<DOCNO> 317200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko04.html </URL>
<DATE> 2005/02/21/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Karapara ile üç koldan mücadele... 
</HEADLINE>
<TEXT>

     Türkiye, yeni dönemde karapara ile üç koldan mücadeleye hazırlanıyor. Ülkemizdeki karapara aklama suçu duyurularında ilk sırada uyuşturucu ticareti yer alıyor. 
     Maliye Bakanlığı Mali Suçları Araştırma Kurumu'nca MASAK hazırlanan Faaliyet Raporu'na göre, yeni dönemde mevzuat değişikliği ve yeniden yapılanma ile karapara ile daha etkin bir mücadele verilecek. 
     Söz konusu mücadelenin en önemli ayağını da yeni yasal düzenleme teşkil edecek. Bu amaçla hazırlanan Mali Suçları Araştırma Kurumunun Teşkilat ve Görevleri İle Suç Gelirlerinin Aklanmasının ve Yolsuzluğun Önlenmesi Hakkında Kanun Taslağı, yakında Başbakanlığa sevk edilecek. 
     Taslak ile mevzuatta karapara yerini suç gelirine bırakacak, suç gelirlerinin aklanmasının yanı sıra yolsuzluğu önleyici hükümler de taslakta yer alacak. 
     Kimlik tespiti, şüpheli işlemlerin bildirilmesi, devamlı bilgi verme, belgelerin muhafaza ve ibrazı gibi suç gelirlerini önlemeye dönük unsurları da yeniden düzenleyen taslak ile terörün finansmanı da müstakil bir suç haline getirilecek. 
     Taslak, suç gelirleriyle mücadelede bilgi toplama ve analiz kapasitesinin güçlendirilmesine dönük önlemleri de hayata geçirecek. 
     Bu taslağın yasalaşmasının ardından bu defa ikincil mevzuat ile karaparayla daha etkin mücadele için gerekli yönetmelik ve tebliğler uygulamaya konulacak. 
     
     ELEKTRONİK TAKİBİN YOLU AÇILIYOR 
     Karaparayla mücadelenin ikinci ayağını ise AB'nin de destek verdiği mücadele kapasitesinin güçlendirilmesi projesi oluşturacak. 
     Söz konusu proje ile AB mevzuatı ve uygulamalarıyla paralel olarak karapara aklama ve terörizmin finansmanı ile etkin bir hukuki, kurumsal ve teknik çerçeve geliştirilecek. 
     Bu çerçevede İtalyanlarla bugüne kadar 14 eğitim çalışması gerçekleştirilirken, projenin teknik ve yatırım ayağı da hızla tamamlanıyor. MASAK yetkilileri, projenin yıl sonunda her yönüyle hayata geçirileceğini bildirdi. 
     Söz konusu proje ile MASAK, Gelirler, Merkez Bankası, bankalar, adli sicil, tapu ve emniyet kayıtlarına elektronik ortamda anında ulaşabilecek. 
     Mevzuat ve güçlendirme projesinin ardından, kurum yeni bir teşkilatlandırmaya tabi tutulacak. Bu çerçevede, ana hizmet, danışma ve yardımcı hizmet birimleri yeniden düzenlenecek ve MASAK, uzman kadrolarla takviye edilecek. 
     
     AKLAMA SUÇUNDA UYUŞTURUCU BAŞI ÇEKİYOR 
     Bu arada MASAK verilerine göre, karapara aklama suçu duyurusunda bulunulan incelemelerin öncül suç gruplarına göre dağılımında uyuşturucu ticareti başı çekiyor. 
     MASAK'ın 8 yıllık faaliyetleri sonucunda aklama suçuna ilişkin olarak Cumhuriyet Savcılıklarına yapılan 183 suç duyurusunun 62'sini uyuşturucu madde ticareti oluşturdu. 2004'de yüzde 1.4 artış gösteren uyuşturucu madde ticareti başvurusu, toplam suç duyurularının da yüzde 34'ünü meydana getirdi. 
     Aklama suçu duyurularının öncül suçlara dağılımında uyuşturucu madde ticaretini, yüzde 17.4 ile kaçakçılık, yüzde 16.4 ile nitelikli dolandırıcılık ve iflas, yüzde 14.2 ile de evrakta sahtekarlık, meşruiyet belgelerinde sahtecilik izledi. 
     Suç duyurularında yağma, yol kesmek ve adam kaldırmak ile sahte belge düzenleme ve kullanma yüzde 6'şar, devletin şahsiyetine karşı cürümler de yüzde 3'lük bir oranı oluşturdu. 
     Diğer suçlar ise Organ ve Doku Alınması, Saklanması ve Nakli Hakkında Kanuna muhalefet, şahıs hürriyeti aleyhinde cürümler, devlete ait mühürlerde ve damgalarda taklit, fuhuşa teşvik olarak sıralandı. 
     Bu arada uyuşturucu ticareti konusunda savcılıklardan gelen ihbarların bölgesel dağılımında da Marmara bölgesi yüzde 84.1 ile ilk sırada yer aldı. 
     Bunu yüzde 10.2 ile Doğu Anadolu, yüzde 2.9 ile Güneydoğu Anadolu, yüzde 1.2 ile İç Anadolu, yüzde 0.7 ile Ege, yüzde 0.6 ile Akdeniz, yüzde 0.3 ile de Karadeniz bölgeleri takip etti. 
     
     MASAK BAŞKANI YARAŞLI 
     Öte yandan MASAK Başkan Vekili Genç Osman Yaraşlı da, yaptığı değerlendirmede, MASAK'ın ''Suç gelirlerinin aklanmasıyla etkin bir şekilde mücadele ederek, etkin bir ekonomi ve temiz bir toplum oluşmasına katkıda bulunan öncü bir kurum olmayı'' kendisine amaç edindiğini belirtti. 
     Yaraşlı, mevcut hukuki çerçevenin bu vizyonu gerçekleştirmeye uygun olup olmadığına yönelik yapılan tespitler sonucunda yeni bir Kanun Taslağı hazırlandığını, yeni düzenleme ile suç gelirleriyle çok daha etkin bir mücadele verilebileceğini vurguladı. 
     
</TEXT>
</DOC>
