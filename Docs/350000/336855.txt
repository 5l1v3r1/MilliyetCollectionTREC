<DOC>
<DOCNO> 336855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/siyaset/siy04.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eylemin tarafı olmayız' 
</HEADLINE>
<TEXT>


MHP il başkanlarını uyaran Bahçeli, "Provokatörler ve birtakım hain heves ve hesap sahipleri ile güvenlik güçleri muhatap olmalı" dedi 

ANKARA Milliyet 


MHP Genel Başkanı Devlet Bahçeli, parti il başkanlarını toplumsal olaylar konusunda uyararak, "MHP, hiçbir eylemin tarafı olmayacak. Provokatörler ve birtakım hain heves ve hesap sahipleri ile güvenlik güçlerinin muhatap olması gerekmektedir" dedi. 

'Dikkatli davranılacak' 
MHP il başkanları toplantısı, dün parti genel merkezinde gerçekleşti. Bahçeli, Kıbrıs, Irak, AB konuları ile ekonomik ve sosyal hayatta ülkenin baş ağrılarının "migrene dönüştüğünü" dile getirdi ve şöyle seslendi "Nevruz mitinglerinde Türk milletinin egemenliğine meydan okunmuştur. Öcalan'ın yeniden yargılanması gündeme getirilmektedir. Toplumsal çatışma tahrik edilmektedir. MHP olarak dikkatli davranılacak, yasadışı hiçbir eylemin içinde ve tarafı olunulmayacaktır. Sorumluluk, AKP iktidarındadır." 
Devlet Bahçeli, iktidarın erken seçim kararı alabileceğini de belirterek, il başkanlarına seçim hazırlıklarına başlamaları talimatı verdi. 



</TEXT>
</DOC>
