<DOC>
<DOCNO> 339485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun22.html </URL>
<DATE> 2005/05/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
KKTC'ye tkimlikle girenlere çalışma izni verilmiyor... 
</HEADLINE>
<TEXT>

     KKTC hükümetinin geçen yıl Muhaceret Yasası’nda yaptığı köklü değişiklik ve bu yasaya bağlı olarak Türkiye ile imzalanan anlaşmanın Ocak ayı başında uygulamaya girmesiyle son aylarda KKTC’ye girişlerin altına alınmaya başlandığı bildirildi. 
     KKTC’de çalışmak için pasaportla giriş zorunluluğu getiren ve 6 aylık geçiş süresinin ardından ağır cezalar öngören yasal değişiklikle birlikte, son haftalarda limanlarda da kontroller artırıldı. 
     Muhaceret memurları limanlarda yaptıkları kontrollerde, uygun bulunmayan kişilerin ülkeye girişine izin vermiyor ve bu çerçevede her gün ortalama 30-50 kişi aynı gemiyle Türkiye’ye geri gönderiliyor. 
     Ocak başından itibaren uygulamaya giren yeni düzenlemelere uymayanlara, 6 aylık geçiş sürecinin ardından ağır ceza getiriliyor. 
     Buna göre, haziran sonundan itibaren kimlikle giriş yapmasına rağmen, ülkede kayıt yaptırmadan kalanlara asgari ücretin 2 katı para cezası verilecek ve bu kişiler sınır dışı edilecekler. Bu durumdaki kişileri çalıştıran işverenlere de ağır para cezası verilecek ve şirketlerine ihalelere katılma yasağı uygulanacak. 
     Muhaceret Yasası’nda geçen yıl yapılan değişiklikle kimlikle girişlerin ancak 3 aylık turistik amaçla yapılabileceğine ilişkin düzenlemeye vurgu yapılmış, ülkede çalışacaklara pasaportla giriş zorunluluğu getirilmişti. 
     Pasaportla giriş, çalışma izni için zorunlu hale getirilirken, kayıtsız çalışanlara para cezası yanında sınır dışı edilme cezası öngörülmüştü. Bu düzenlemeyle birlikte limanlarda etkin kontrol öngörülmüş ve muhaceret memurlarına girişlerde sorgulama yetkisi verilmişti. Yasal düzenlemeyle kayıtsız çalışma yanında, çalıştırmaya da ağır cezalar getirilmişti. 
     
     "KARARLIYIZ VE SONUÇ ALACAĞIZ" 
     KKTC İçişleri Bakanı Özkan Murat, Türk Ajansı-Kıbrıs’a TAK 
     yaptığı açıklamada, Muhaceret Yasası’nda yapılan düzenleme ve buna bağlı olarak Türkiye ile imzalanan anlaşmanın ocak başında uygulamaya girdiğine dikkat çekerek, bu düzenlemenin sonuçlarının yakın zamanda görüleceğini belirtti. Yasadaki düzenlemelerin titizlikle uygulandığını, ancak uygulamanın yeni başladığını söyleyen Murat, aynı yasa uyarınca limanlarda da etkin kontrol yapıldığını ve ülkeye girişi uygun bulunmayanlara giriş izni verilmediğini kaydetti. Kontrollerin her gün limanlarda yapıldığını ve ülkeye girişleri uygun bulunmayan kişilerin geri gönderildiğini anlatan Murat, "Bu konuda son derece kararlıyız. Ülkeyi sorma gir hanı olmaktan kurtaracağız. Yasayı, anlaşmayı uyguluyoruz ve sonuç alacağız. Ama yılların birikimine dayanan bir sorun ve zamana ihtiyacımız var" dedi. Özellikle 6 aylık geçiş sürecinin ardından haziran sonundan itibaren ağır para cezaları ve sınır dışı uygulamalarının başlayacağını, buna ek olarak işverene de ceza öngörüldüğünü anlatan Murat, şunları kaydetti "Yasa uygulamaya girmeden konuyla ilgili düzenlemelerin duyurulmasıyla sonuç almaya başladık. Son bir yılda kayıtlı işçi sayısı 5 binden 12 bine çıktı. Yüzde yüzü aşan bir artış oldu. Bu da yeterli değil tabii, hedefimiz kayıt dışı yaşamı tamamen kayıt altına almak. Bunu da kontroller ve yasal müeyyidelerle yapacağımıza inanıyorum." 
     
     "30 BİN KAÇAK VAR" 
     KKTC’de kayıt dışı işçi sayısının 30 bin civarında olduğunun tahmin edildiğini belirten İçişleri Bakanı, "Bu konu hem hükümetimizin, hem bakanlığımızın öncelikleri arasında. Bu konuda çok ciddi çalışma içindeyiz. Çünkü kayıt dışı yaşamın kriminal olaylar yanında, ekonomiye de olumsuz etkisi var" dedi. 
     Toplumsal ve ekonomik durumla bağlantılı kriminal olayların tüm toplumlarda görüldüğünü, ancak KKTC’de bunlara ek olarak kayıt dışı yaşamın da suç olaylarının artmasında etken oluşturduğunu ifade eden Murat, Merkez Cezaevi’ndeki tutuklu ve mahkumların yarısının vatandaş olmayan kayıt dışı kişilerden oluşmasını buna örnek gösterdi. 
     Murat, "Kayıt dışı yaşamın kayıt altına alınması ve girişlerin kontrollü hale getirilmesiyle suç oranında da düşüş olacak. Kayıtlı ve çalışan insan suça daha az eğilimli olur" dedi. 
     Özkan Murat, iş çevrelerinin çalışma izinleriyle ilgili bürokratik işlemlerden yakındıklarının anımsatılması üzerine de "Bu konu üzerinde çalışıyoruz. Prosedürü hızlandırmak için sağlık ve çalışma bakanlıklarıyla ortak çalışma yapıyoruz. Çalışma izinleriyle ilgili prosedür kolaylaştırılacak" dedi. 
     
     KİMLİKLE GİRİŞ KONUSU 
     İçişleri Bakanı Murat, "Türkiye’den KKTC’ye yapılan kimlikle girişlerin tamamen kaldırılmasına" ilişkin yaygınlaşan taleplerin anımsatılması üzerine de özetle şunları söyledi 
     "Türkiye ile çok yakın ilişkilerimiz var. Burada binlerce öğrenci ve asker var. Buna ek olarak dünyada kimlikle seyahat yaygınlaşırken bizim kaldırmamızın dezavantajları da olur. Üstelik pasaportla gelen suç işlemez diye bir kural yok, artık pasaport almak zor değil. Hangi evrakla geldiği değil, hangi amaçla geldiği önemli. Bu nedenle önemli olan girişleri kontrol altına almak ve girenlerin amaçlarına uygun kalıp kalmadıklarının takibidir. Bunu da etkin bir şekilde yapacağız." 
     
</TEXT>
</DOC>
