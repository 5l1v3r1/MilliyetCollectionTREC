<DOC>
<DOCNO> 342826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonyas05.html </URL>
<DATE> 2005/05/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tom Cruise "görücü" gidiyor... 
</HEADLINE>
<TEXT>

     Ünlü aktör Tom Cruise, 26 yaşındaki kız arkadaşı aktris Katie Holmes’un ailesiyle tanışmak üzere Ohio’ya gitmeye hazırlanıyor. 
     Star Magazine’in internet sitesindeki habere göre, adeta yıldırım aşkına tutulan 42 yaşındaki ünlü aktör, iki haftadır birlikte görüldüğü Holmes’un ailesine telefon açarak kendileriyle tanışmak istediğini söyledi. 
     Ailenin tanınmış aktörün bu isteğine içtenlikle olumlu yanıt verdikleri, Holmes ile Cruise’un birkaç gün içerisinde aktörün özel uçağıyla Ohio’ya gidecekleri belirtildi. 
     Holmes ailesinin bu özel gün için çok heyecanlı olduğu, Tom Cruise gibi ünlü bir aktörle tanışacak olmanın mutluluğunu yaşadıkları ifade edildi. 
     
     KENTE TOM CRUISE GELİYOR... 
     Bu arada, Holmes ailesinin yaşadığı Ohio eyaletinin Toledo kentinde ise ayrı bir heyecan dalgası yaşanıyor. 
     Cruise’un geleceğini haber alan kent sakinleri, Tom Cruise’u kent sokaklarında görecek olmanın heyecanına şimdiden kapıldı. 
     Bununla birlikte, Holmes’un arkadaşları ve yakın çevresinin, çift arasındaki "yaş farkı" nedeniyle biraz tedirgin olduğu, bu nedenle "damat adayını" mercek altına almaya hazırlandıkları da kaydedildi. 
     Her ne kadar çevreden böyle eleştiriler gelse de Holmes’un avukat babası Martin ve annesi Kathleen Holmes, kızlarının beraberliğine destek veriyor. 
     Ünlü aktör Tom Cruise’un önündeki en önemli engel ise "Scientology" adlı tarikata mensup olması. Koyu Katolik Holmes ailesinin kızlarının bu tarikata gelecekte üye olmasını tasvip etmeyeceği, bu nedenle Cruise’dan bu yönde gelebilecek bir önerinin de aileden hiçbir şekilde kabul görmeyeceği de sızan haberler arasında yer aldı. 
     Tom Cruise, 1987 yılında oyuncu Mimi Rogers ile evlenmiş ve 1990’da boşanmıştı. Aynı yıl Nicole Kidman ile hayatını birleştiren 
     Cruise, 11 yıllık evliliğin ardından güzel yıldızla da yollarını ayırmıştı. Kidman ile Cruise’un, Isabella 13 ve Connor 10 adlı iki evlatlık çocukları bulunuyor. 
     Ünlü aktör Tom Cruise, son olarak geçen sene Ocak ayında İspanyol oyuncu Penelope Cruz ile 3 yıllık beraberliğini noktalamıştı. 
     "Dawson’s Creek" adlı gençlik dizisiyle küçük yaşlarda üne kavuşan Katie Holmes, genç kuşağın sevilen aktrisleri arasında yer alıyor. 
     
</TEXT>
</DOC>
