<DOC>
<DOCNO> 300733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas17.html </URL>
<DATE> 2004/12/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dağ keçisine "milimetrik" av .. 
</HEADLINE>
<TEXT>

     
     Dilek AKIN 

     
Dağ avları denince akla ilk gelen dağ keçisi, meraklılarına pahalıya mal oluyor. Keçinin boynuz uzunluğuna göre milimetrik av yapmak zorunda olan avcılar, hedefi bir santim bile şaşırdıklarında astronomik cezalarla karşı karşıya kalıyorlar. 
     Av turizmi yönünden geniş imkanlara sahip Türkiye'ye gelen ve çoğunluğunu ABD'li, İspanyol ve İngilizlerin oluşturduğu avcılara, av merakları pahalıya mal oluyor. 
     AA muhabirinin edindiği bilgiye göre, dağ keçisi avlayabilmek için öncelikle Doğa ve Yaban Hayatı Koruma Genel Müdürlüğü'nden yabancılar için 200 dolar, yerli avcılar için ise 175 milyon lira karşılığında izin belgesi almak gerekiyor. İzin belgesinin geçerlilik süresi ise yerli avcılar için 5, yabancı avcılar için 10 gün. 
     Bu yıl 28 Şubat'a kadar devam eden av sezonu için belirlenen tarifeye göre, izin süreleri içinde boynuz standardı tam 90 santimetre olan dağ keçisi avlayanlar her avları için ayrıca 2 bin dolar bedel ödemek zorunda kalıyor. Ancak, boynuz uzunluğu 90 santimetrenin üstündeki avlarda her bir santim için artı 60 dolar alınıyor. 
     Doğa Koruma Av ve Yaban Hayatı görevlilerinin nezaretinde av sahasına çıkmalarına izin verilen avcılar, yaşı 7'nin, boynuz uzunluğu ise 90 santimetrenin altında olan dağ keçisini avladıklarında 2 bin 500 dolar ceza ödemek zorunda kalıyorlar. 
     Boynuz uzunluğu standardın dışında olanların yanı sıra av talimatnamesinde ''hatalı boynuz'' olarak geçen ve iki boynuz uçları birbirine çapraz olarak kilitlenmiş dağ keçilerini avlamak da yasak. Bu suçu işleyenlere bin 100 dolar ceza uygulanıyor. 
     Yaban keçisi, diğer adıyla ''Dağ keçisi''ni yanlışla vurmanın cezası da değişmiyor. Yabancı avcılar için geçerli olan bu ceza miktarlarından, yerli avcılar için 4'de bir oranında indirim yapılıyor. 
     
     ERSİN'DE KOTALAR DOLDU 
     Mersin İl Çevre ve Orman Müdürlüğü Doğa Koruma ve Milli Parklar Şube Müdürlüğü'ne bağlı olarak Anamur İlçesi'nde faaliyet gösteren Doğa Koruma ve Milli Parklar Mühendisliği'ne bu yıl için 3'ü yerli 6'sı yabancı avcı olmak üzere toplam 9 av kontenjanı tanındı. 
     Ekim ayından itibaren başlayan başvurular İngiliz, ABD'li, Danimarkalı ve İspanyol avcılar tarafından dolduruldu. Sezonun ilk avını ise Danimarkalı turist Nina Ursula 50 , uzun boynuzlu erkek dağ keçisi vurarak gerçekleştirdi. 
     Bozyazı'daki otellerde konaklayan ABD'li James Terramce Petrue ile İngiliz Bela Hidvegi, Milli Parklar Yaban Hayatını Koruma memurlarının da gözetiminde 3-3.5 saatlik bir yürüyüşün ardından ulaştıkları Kaş Yaylası'nda dağ keçisi avına çıkıyor. 
     Günlerce burada avlayacak hayvan bekleyen İngiliz ve ABD'li avcılar, vurdukları birer adet keçinin boynuzlarını ve kürkünü alarak, ülkelerine avlanma sevinciyle dönmeyi ümit ediyorlar. 
     
     AMAÇ BÖLGE TURİZMİNİ GELİŞTİRMEK 
     Anamur Milli Parklar Mühendisi Ali Güneş, amaçlarının bölgede av turizmini geliştirmek, av turizmi ile bölgedeki orman köylüsüne maddi destek sağlamak, milli ekonomiye katkıda bulunmak olduğunu söyledi. 
     Güneş, av turizmini geliştirmek için Anamur ve Bozyazı sınırlarında birer Yaban Hayatını Geliştirme Sahaları oluşturduklarını kaydetti. 
     Güneş, yörenin dağ keçisinin yanı sıra domuz avı için de uygun bir bölge olduğunu, Anamur Orman İşletme Müdürlüğü'ne bağlı Çaltıbükü Köyü'ndeki Dibek Mahallesi ve Kılıç Köyü'nü kapsayan sahada yoğun olarak domuz görüldüğünü sözlerine ekledi. 
     
</TEXT>
</DOC>
