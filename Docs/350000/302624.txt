<DOC>
<DOCNO> 302624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo19.html </URL>
<DATE> 2005/12/18/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Trabzonspor'un yeni Başkanı Nuri Albayrak oldu... 
</HEADLINE>
<TEXT>

     Trabzonspor'un 54. olağan genel kurulunda, 1223 oy alan Nuri Albayrak, kulüp başkanı seçildi. 
     Bordo-mavili kulübün 19 Mayıs Spor Salonu'nda yapılan genel kurulunda oy sayımının tamamlanmasının ardından, divan kurulu başkanı Cengiz Çebi tarafından sonuçlar açıklandı. 
     Genel kurulda oy kullanan 2 bin 467 delegeden, Nuri Albayrak 1223 oy alırken, İskender Önal 688 ve Özkan Sümer'e de 529 oy çıktı. Genel kurulda 27 oy ise geçersiz sayıldı. 
     
     ALBAYRAK "HEDEFİMİZ BİRLİK VE BERABERLİK İÇİNDE TRABZONSPOR'U ŞAMPİYON YAPMAK" 

     Trabzonspor'un 54. olağan genel kurulunda başkanlığa seçilen Nuri Albayrak, hedeflerinin birlik ve beraberlik içinde Trabzonspor'u şampiyon yapmak olduğunu söyledi. 
     Nuri Albayrak, genel kurul üyelerine yaptığı teşekkür konuşmasında, çok düzeyli bir genel kurulu geride bıraktıklarını belirterek, "Camiada birlik ve bütünlük şart olduğunu söylemek istiyorum. Hedefimiz bu birlik ve bütünlüğü sağlayarak Trabzonspor'u şampiyon yapmaktır" dedi. 
     Seçimin Trabzonspor'a ve Türk futbol camiasına hayırlı olmasını dileyen Albayrak, "Başkan adayı olan diğer iki ağabeyime de teşekkür ediyorum. Trabzonspor'u hep birlikte eski günlerine kavuşturacağız" diye konuştu. 
     Sonuçların açıklanmasının ardından diğer başkan adaylarından Özkan Sümer ve İskender Önal, Albayrak'ı kutlayarak her zaman yanlarından olacaklarını söylediler. 
     Albayrak, bordo-mavili külübün 38 yıllık tarihindeki 14. başkanı olurken, yeni yönetim kurulu da bordo-mavili kulübünün 39. yönetim kurulu oldu. 
     Bordo-mavili taraftarlar, hem spor salonu içinde hem de dışarıda Albayrak'a büyük sevgi gösterilerinde bulundu. 
     
</TEXT>
</DOC>
