<DOC>
<DOCNO> 312085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo26.html </URL>
<DATE> 2005/02/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Arıca Takımın kendine güvenini kazanması için Konya'yı yenmeliyiz 
</HEADLINE>
<TEXT>

     Çaykur Rizespor'un yeni teknik direktörü Erdoğan Arıca, takımın kendine güvenini yeniden kazanması açısından Konyaspor galibiyetine ihtiyacı olduğunu söyledi. 
     Arıca, hazır bir takım devraldığını belirterek, ''Katıldığım ilk idmanda futbolcuların performansını beklentilerimin üstünde gördüm. Bu bir teknik adamın istediği en önemli şeydir'' dedi. 
     İlk yarıda yakalanan istikrarın üzerine çıkmak için canla başla mücadele edeceğini kaydeden Arıca, ''Tecrübeli ve kaliteli bir takımla çalışacağız. Ortam çok iyi. Futbolcular arasında birlik, beraberlik, sevgi, saygı var'' diye konuştu. 
     Çaykur Rizespor'un Türkiye Kupası ve ligde yaptığı son iki maçı kaybettiğini anımsatan Arıca, ''Konyaspor maçı bu açıdan çok önemli. Çaykur Rizespor'un kendine güvenini yeniden kazanması açısından bu galibiyete ihtiyacı var. Bunu başaracak güçteyiz. Saha ve seyirci avantajımızı iyi kullanarak ikinci yarının ikinci maçında Konyaspor karşısında alacağımız galibiyet bizim ve takımımız için yeni bir başlangıç olacak'' dedi. 
     Arıca, Mehmet Polat'ın transferinin kulübün başarısı olduğunu da kaydederek, ''Bu transfer, Çaykur Rizespor Kulübü'nün başarısıdır. Transfer bitmişken bunu gerçekleştirdiler. Onları tebrik ediyorum. Mehmet Polat, oynar veya oynamaz. Ama bizim takımda o bölgede alternatif oyuncu lazımdı. Futbolda ceza ve sakatlıklar var. Onun için bir oyuncu aldık'' diye konuştu. 
     
</TEXT>
</DOC>
