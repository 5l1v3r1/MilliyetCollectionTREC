<DOC>
<DOCNO> 313181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo20.html </URL>
<DATE> 2005/02/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Futbola kar engeli... 
</HEADLINE>
<TEXT>

     İstanbul'da etkili olan yoğun kar yağışı, futbol maçlarının yapılmasını engelliyor. 
     Dün oynanması gerekirken, aynı nedenle bugüne ertelenen İstanbul'daki İkinci ve Üçüncü Futbol Ligi maçları, elverişsiz hava ve saha koşulları nedeniyle ikinci kez ertelendi. 
     Futbol Federasyonu'ndan yapılan açıklamaya göre, İkinci Futbol Ligi B Kategorisi A Grubu'nda Küçükköyspor-Yıldırım Bosnaspor, Üçüncü Lig 3. Grup'ta ise Mecidiyeköyspor-Gölcükspor, Yeniköyspor-Beykozspor 1908, Bakırköyspor-Bilecikspor, Beylerbeyi-Zeytinburnuspor ve Alibeyköyspor-Boluspor karşılaşmaları, elverişsiz saha ve hava koşulları nedeniyle bugün de yapılamayacak. 
     Karşılaşmaların tarihini Futbol Federasyonu daha sonra belirleyecek. 
     
     SOĞUK MAÇA İZİN VERMEDİ 

     Türkiye 3. Ligi 4. Grup'ta dün yapılması gereken, ancak kötü hava şartları nedeniyle bugüne ertelenen Akseki Aramospor-Aliağa Belediyespor maçı, soğuk ve don nedeniyle oynanamadı. 
     AA muhabirinin aldığı bilgiye göre, maçın hakemi Çetin Topuz ve gözlemci heyeti, maç öncesinde sahada incelemelerde bulundular. Sahada biriken 35 santimetre kalınlığındaki karın, don yüzünden temizlenememesi nedeniyle hakem ve gözlemci heyeti, maçın yapılamayacağı kararını verdi. 
     Karşılaşma, Futbol Federasyonu'nun belirleyeceği ileri bir tarihte yapılacak. 

     
</TEXT>
</DOC>
