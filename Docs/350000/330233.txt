<DOC>
<DOCNO> 330233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/guncel/gun00.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerle Türkiye gündemi 
</HEADLINE>
<TEXT>


'Milliyet Bir Hafta Boyunca Bu Kampusta' etkinliği kapsamında yazarlarımız Derya Sazak, Melih Aşık, Abbas Güçlü ve Hurşit Güneş, İTÜ öğrencilerinin sorularını yanıtladı 

Bu hafta İTÜ 
GÜRKAN AKGÜNEŞ İstanbul 

Yazarlarımız, "Milliyet Bir Hafta Boyunca Bu Kampuste" etkinliği kapsamında İstanbul Teknik Üniversitesi'nde öğrencilerle buluştu. 
Süleyman Demirel Kültür Merkezi'ndeki söyleşide, yazarlarımız Derya Sazak, Melih Aşık, Abbas Güçlü ve Hurşit Güneş, eğitimden siyasete, ekonomiden Türk Ceza Kanunu'na kadar çeşitli konularda gündeme ilişkin öğrencilerin sorularını yanıtladı. 
Söyleşinin açılış konuşmasını yapan İTÜ Rektör Yardımcısı Prof. Dr. S. Erkin Nasuf, Milliyet ailesini ağırlamaktan mutluluk duyduğunu belirtti. 
Göstergeler iyi ama... 
Hükümetin 2 yıla yakın eleştirisiz bir dönem geçirdiğini belirten Derya Sazak, ekonomik göstergelerdeki iyileşmeye rağmen toplumun büyük bir kesiminde ekonomik durgunluk olduğuna dikkat çekti. Hurşit Güneş, ekonomide bir büyüme yakalandığını belirterek, önemli olanın bunun sürekli hale getirilmesi olduğunu belirtti. Gelir dağılımının düzelmediğini vurgulayan Güneş, "Bazı toplumsal kesimlerin refahı yükselirken, bazı kesimlerin refahı düşüyor. Bu siyasi bir mesele" dedi. 
Bir öğrencinin Başbakan Erdoğan'ın ekonomideki iyileşmeyi anlatmak için verdiği 'simit-çay' örneğini eleştirmesi üzerine Melih Aşık da, "Başbakan bu örneği verirken, aynı toplantıya katılan milletvekilleri 7 milyarlık maaşın yetmediğinden yakındı" diye konuştu. 
Öğrencilerin TCK konusunu sohbete taşımaları üzerine Aşık, şöyle devam etti 
"Geçen yaz 6.5 ay süreyle alt komisyonda oluşturulan TCK'nın oluşma sürecini komisyonda bulunan CHP Milletvekili Orhan Eraslan'dan dinledim. Anlattığına göre komisyonda bulunan 3 akademisyen de doçentti. Üçü de daha önceki dönemlerde Erdoğan'ın danışmanlığını yapmıştı. TCK'nın neye benzediğini görmek için, sadece basınla ilgili düzenlemelere bakmak yeterli." 

Gazeteye daha çok ilgi 
Söyleşiyi yöneten Abbas Güçlü ise öğrencilerin gazetelere karşı ilgisizliğinden yakındı. Güçlü, "Günde 8.5 milyon sigara satılan bir ülkede 4 milyon gazete satılıyor. Biz bunu değiştirmek için kampuslarda gazeteleri 15 kuruşa indirdik. Haberleri dikkatli okuyarak düşünce oluşturmalısınız. Gazetelerin ombudsmanlarına eleştiri ve görüşlerinizi iletmelisiniz" diye konuştu. Melih Aşık, 20 bin öğrencisi olan üniversitenin bütçesinin Fenerbahçe'nin bütçesinin yarısı olduğunu da sözlerine ekledi. 

300 laboratuvar proje üretiyor 

BURCUM DEVREZ İstanbul 
İstanbul Teknik Üniversitesi'nin yaklaşık 300 laboratuvarı bulunuyor. Otomotiv laboratuvarı Türkiye'nin önde gelen otomotiv firmalarına proje üretirken, uydu haberleşme ve uzaktan algılama merkezi proje bekliyor. Laboratuvarlarda üretilen projeler üniversite içinde gelir kaynağı oluyor. 
İTÜ'nün geniş laboratuvar yelpazesi içinde en çok dikkat çeken 'Otomotiv Laboratuvarı' Türkiye'nin önde gelen otomotiv firmaları ve yan sanayi merkezleriyle çalışıyor. Yıl içinde birçok projelere imza atılan laboratuvarın 2004 yılı cirosu yaklaşık 200 bin dolar. Bu yıl hedeflenen rakam 300 bin dolar. Otomotiv laboratuvarında firmaların ürünleri geliştiriliyor, ürünler üzerinde analizler yapılıyor. Ayrıca firmaların içinde yer aldığı çeşitli konularda çalışmalara yer veriliyor. 
İTÜ Otomotiv Bölümü Öğretim Üyesi ve Otomotiv Teknolojileri AR-GE Merkezi Yönetim Kurulu Başkanı Prof. Dr. Ali Göktan, "Öğrencilerimize pratikle iç içe uygulamalı eğitim sağlayarak onlara daha iyi bir mesleki gelecek olanağı yaratmayı hedefliyoruz" diyor. 
İTÜ'de otomotiv kadar önemli olan bir laboratuvar da "uydu haberleşmesi ve uzaktan algılama merkezi". Ulusal, uluslararası, sivil ve askeri alanlarda araştırma, geliştirme ve eğitim çalışmalarına katkı sağlamak için 7 yıl önce Devlet Planma Teşkiları'nın 15 milyon dolarlık desteğiyle kurulan merkez Türkiye'den gelecek olan projeleri bekliyor. 

Ödüllü karikatürler 1 hafta sergilenecek 

21. Aydın Doğan Uluslararası Karikatür Yarışması'nda dereceye giren eserlerin yer aldığı sergi, 'Milliyet bir hafta boyunca bu kampusta' etkinliği kapsamında İstanbul Teknik Üniversitesi Süleyman Demirel Kültür Merkezi'nde üniversitelilerin beğenisine sunuldu. 
Hafta boyunca açık kalacak sergi, öğrenciler ve öğretim üyelerinin ilgisini çekti. Özellikle öğrenciler, Milliyet yazarlarıyla buluşmadan sergiyi gezip eserleri inceledi. Dünyanın en prestijli yarışmalarından biri olan Aydın Doğan Uluslararası Karikatür Yarışması'nda dereceye giren ödüllü eserlerin yanı sıra diğer çalışmalar da sergide yer aldı. Yarışmanın 21.'sine 82 ülkeden 1052 sanatçı, 2 bin 642 çalışmasıyla katılmıştı. 

'Sanayiyle işbirliğini artıralım' 

Rektör Karadoğan, amaçlarının üniversite -sanayi işbirliğini artırmak olduğunu söylüyor 

SİBEL KAHRAMAN İstanbul 
İstanbul Teknik Üniversitesi Rektörü Prof. Dr. Faruk Karadoğan, sanayi kuruluşlarını üniversiteye, araştırma yapmaya davet etti. Amaçlarının üniversite-sanayi işbirliğini artırmak olduğunu kaydeden Karadoğan, "İmk nlarımız var. Bunları araştırma için kullanmayı arzuluyoruz. Sanayi kuruluşlarını da buna inandırmak istiyoruz" diye konuştu. 
Türkiye'de mühendislik mimarlık öğretimiyle özdeşleşen İTÜ'ye 8 ay önce rektör seçilen Karadoğan, gelişmiş ülkelerde şirketlerin k rlarının yüzde 10'unu araştırmaya ayırdıklarını anımsatarak, "Sanayicilere sormak istiyorum biz ne kadar ayırıyoruz " dedi. 
Kaynaklarını sanayi kurumlarının araştırma geliştirme faaliyetlerinde kullanmak istediklerini belirten Karadoğan, şunları söyledi 
"Üniversite-sanayi işbirliğine dayalı teknoloji geliştirme bölgesi olarak tanımlanan Teknokent, üniversitemizde akademik, ekonomik ve sosyal yapının bütünleştiği bir yer olarak faaliyet gösteriyor. Bilimsel bulguların endüstriye aktarıldığı, yeni mezunlara araştırma-geliştirme esaslı iş olanaklarının yaratıldığı bu ortamlar, ülkenin geleceği üzerinde büyük etkiler yaratacaktır." 

Bağımsız yönetimler 
Üniversitelerin kurum olma özelliğini kazanması gerektiğini belirten Karadoğan, yönetimlerinin de kişilerden bağımsız hale gelmesi gerektiğini söyledi. Karadoğan, "Üniversitede 12 fakülte ve 5 enstitü bulunuyor. Bu, iyi eğitim-öğretim vermek için büyük bir rakam. Bu nedenle merkezden yönetim zor. Biz de yetkilerin dağıtıldığı yönetime geçeceğiz. Dekanlarımız seçimle belirleniyor. 9 fakültede öğretim üyeleri dekanlarını kendileri seçtiler, diğer fakültelerde de aynı yöntem uygulanacak" dedi. 
Uzun vadeli planlar yapılması gerektiğini de kaydeden Karadoğan, 2005'te yarım kalan inşaatları tamamlamayı hedeflediklerini bildirdi. 

Öğrencilere mesaj 
Üniversite sınavına girecek öğrencilere de mesaj veren Karadoğan, şunları söyledi 
"Eğitim düzeyi, havası, görgüsüyle İTÜ'lü olmak ayrıcalıktır. Öğrencilerimizin iyi yetişmeleri ve iyi yurttaş olmaları için elimizden geleni yapmaya hazırız. Maddi olanakları yeterli olmayan öğrencilerimize de yardım etmek görevimizdir. Mezunlarımız yurtdışında son derece başarılılar. Öğrencilerimizin yurtdışına gitme imk nları arttı. Spor imk nları çok fazla." 

Uzaktan eğitim 

20 bin öğrencisi ve 2 bin öğretim elemanı bulunan İTÜ'nün, ana yerleşim birimi Ayazağa'nın yanı sıra, Gümüşsuyu, Taşkışla, Maçka, Tuzla'da da kampusleri bulunuyor. Maslak Merkez Kampusu'nda 200, Maçka Şehir Kampusu'nda 120, Gümüşsuyu Kampusu'nde 80 öğrenci kapasiteli uzaktan eğitim stüdyoları bulunuyor. Sayısal ses ve görüntü sistemleriyle donatılan stüdyolar, eşzamanlı çalışabilecek şekilde tasarlanmış durumda. 1998'den bu yana Maslak Stüdyosu'nda verilen ve Maçka Kampusu'ne canlı yayımlanan lisans derslerine binlerce İTÜ öğrencisi katılıyor. Teknolojiye dönük algılamanın yüksek olduğu günümüzde, teknoloji destekli ortamda verilen uzaktan eğitim dersleri, geleneksel yüz yüze eğitimle uzaktan eğitimin ideal karma modelini oluştururken, öğrencilerin de ilgisini çekiyor. İTÜ, uzaktan eğitim faaliyetlerini 2000'den başlayarak uluslararası platforma taşıdı. 

HAFTAYA YEDİTEPE ÜNİVERSİTESİ 


</TEXT>
</DOC>
