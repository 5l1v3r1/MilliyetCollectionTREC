<DOC>
<DOCNO> 310272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy11.html </URL>
<DATE> 2005/01/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dışişleri ''Irak'ı iç çatışmaya sürükleyecek söylemlerden kaçınılmalı'' 
</HEADLINE>
<TEXT>

     Dışişleri Bakanlığı Sözcüsü Namık Tan, ''Irak halkının farklı katmanları arasında husumet tohumları ekebilecek, Irak'ı arzu edilmeyen bir anarşi, istikrarsızlık ve iç çatışma ortamına sürükleyebilecek söylem ve teşebbüslerden özenle kaçınılması gerektiğini'' belirtti. 
     Tan, Irak Türkmenlerinin seçimlere katılımı ve Kerkük hakkında kendisine yöneltilen bir soruya cevaben yaptığı açıklamada, Irak Türkmen toplumunun, tarih boyunca uğramış olduğu adaletsizliklerin bilinci içerisinde, ancak haklarını Irak'ın birlik ve bütünlüğü içinde arama sorumluluğuyla hareket ederek 30 Ocak seçimlerine katılma kararı aldığına dikkat çekti. 
     Türkmen liderliğinin, geçmişte Irak yönetimlerinin işlemiş oldukları hataların ve uygulanan yanlış politikaların yeni dönemde tekrarlanmayacağını ve bu politikaların Irak toplumunda yol açtığı tahribatın onarılarak yaraların sarılacağını ümit etmek istediklerini kaydeden Tan, sözlerine şöyle devam etti 
     ''Müdahale sonrası dönemde, Irak'ta ırk ve mezhep ayrımcılığına dayalı bazı görüşlerin ön plana çıkartılmak istendiğini, keza, geçmişin adaletsizliklerinin düzeltileceği söylemiyle yeni ve daha vahim haksızlıklara yol açabilecek aşırı talep ve iddiaların ortaya atıldığını gözlemlemekteyiz. Irak'ın hassasiyet arz eden sorunları bulunmaktadır. Bu sorunlardan bir kısmının Irak'ın ötesinde, bölgesel ve uluslararası barış ve güvenliği ilgilendiren boyutları da bulunmaktadır. Kerkük'ün gelecekteki statüsü ve bu kentin çoğulcu karakterinin korunması ifade etmiş olduğum hassasiyetler arasında yer almaktadır.'' Sözcü Tan, ''Irak halkının farklı katmanları arasında husumet tohumları ekebilecek, Irak'ı arzu edilmeyen bir anarşi, istikrarsızlık ve iç çatışma ortamına sürükleyebilecek söylem ve teşebbüslerden özenle kaçınılması gerektiğini tüm taraflara ve ilgililere bir defa daha önemle hatırlatmayı görev addediyoruz'' diye konuştu. 
     

     
</TEXT>
</DOC>
