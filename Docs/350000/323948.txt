<DOC>
<DOCNO> 323948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun08.html </URL>
<DATE> 2005/03/16/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Eski diktatör Pinochet'in ABD'de 13 milyon doları çıktı .. 
</HEADLINE>
<TEXT>

     Şili'nin eski diktatörü Augusto Pinochet'nin ABD'de açtığı 125 banka hesabında 1979'dan bu yana topladığı en az 13 milyon doları olduğu ve eski diktatörün Londra'da da diplomatik pasaport kullanarak hesap açtığı ortaya çıktı. 
     Amerikalı senatörlerden oluşan bir soruşturma komisyonunda yer alan Carl Levin, ''Yeni bilgiler, Pinochet'nin ABD'deki finans ağının sanılandan çok daha büyük ve daha önce açıkladığımızdan çok daha fazla banka kuruluşunun işin içinde olduğunu ortaya koyuyor'' dedi. 
     Senatörlerin oluşturduğu komisyon, Temmuz 2004'te Pinochet'nin ABD'deki hesaplarında 8 milyon doları olduğunu ortaya çıkarmıştı. O zamandan bu yana yapılan yeni araştırmalar, eski diktatörün Riggs bankasının yanı sıra 97 Amerikan kuruluşunda banka hesaplarının bulunduğunu ortaya çıkardı. 
     Öte yandan, Pinochet'nin diplomatik pasaport kullanarak 1996'da Amerikan bankası Riggs'in İngiltere'nin başkenti Londra'daki şubesinde hesap açtırdığı belirtildi. 
     Carl Levin, bu banka hesaplarını açmak için Pinochet tarafından kullanılan farklı sahte pasaportları basına gösterdi. Pinochet'nin Riggs'in Miami'deki şubesinde hesap açtırmak için Augusto Ugarte, New York'taki Citibank şubesinde hesap açtırmak için de Jose Ramon Ugarte adına düzenlenmiş pasaportlar kullandığı ortaya çıktı. 
     Pinochet, 17 Ekim 1998'de Londra'da gözaltına alınmadan önce düzenli olarak bir İngiliz silah şirketinin davetlisi olarak bu ülkeye gidiyor ve eski İngiltere Başbakanı Margaret Thatcher ile görüşüyordu. 
     
</TEXT>
</DOC>
