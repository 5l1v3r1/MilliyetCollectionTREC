<DOC>
<DOCNO> 317054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/ekonomi/eko10.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu, Big Star'la Avrupa'da büyüyecek 
</HEADLINE>
<TEXT>


ÖZLEM BAY 

Colins ve Loft'tan sonra dünyaca ünlü denim markası Big Star'ı 10 milyon euroya satın alarak bünyesine katan Eroğlu Şirketler Grubu Başkanı Nurettin Eroğlu, "Amerika ve Avrupa'da 30 yıllık bir denim deneyimine sahip olan Big Star'ı satın almakla Colins'in Avrupa'da 5 yılda kat edebileceği mesafeyi de kısaltmış olduk" dedi. 
Colins'in Doğu Bloku ülkelerinde her yıl yüzde 30 civarında büyüme kaydettiğine değinen Eroğlu, Big Star'ın da bu ülkelerde büyümesini amaçladıklarını belirtti. Big Star'ın deneyimlerinden Colins'in gelişimi için de yararlanacaklarını söyleyen Eroğlu, sonraki hedeflerinin Hindistan ve Asya ülkelerine yönelmek olduğunu vurguladı. 
Eroğlu, Big Star isminin başka bir firmaya patentli olması nedeniyle Türkiye'de satış ve üretim faaliyetlerinin şu an yapılamayacağını söyledi. Eroğlu Grubu, Bigstar'ın Almanya'nın Weil am Rhein kasabasındaki 11 bin metrekarelik üretim tesislerinin yanı sıra Fransa'daki lojistik ayağına da sahip oldu. 




</TEXT>
</DOC>
