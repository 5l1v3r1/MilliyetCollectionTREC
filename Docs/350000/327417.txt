<DOC>
<DOCNO> 327417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonyas06.html </URL>
<DATE> 2005/03/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Melissa P'nin olay kitabı Türkiye'de liste başı... 'Kavgam' 4. sırada... 
</HEADLINE>
<TEXT>

     Melissa P'nin 17 yaşındayken kaleme aldığı ''Yatmadan Önce 100 Fırça Darbesi'' adlı kitabı, Türkiye'de liste başı oldu. 
     Geçtiğimiz günlerde Türkiye'ye konuk olarak imza gününde okurlarıyla buluşan P'nin, Okuyan Us Yayınları'ndan çıkan ''Yatmadan Önce 100 Fırça Darbesi'' adlı kitabı, haftayı zirvede kapattı. Melissa P'nin cinsel deneyimlerini anlattığı, listelerde üst sıralarda bulunan kitabı, yazarın Türkiye'yi ziyaretinin ardından daha çok ilgi uyandırarak en üst sıraya yerleşti. 
     Melissa P'nin imzasını taşıyan ''Yatmadan Önce 100 Fırça Darbesi'', Nilüfer Uğur Dalay'ın çevirisiyle yayınlandı. Şubat ayında piyasaya çıkan kitap, 4.95 YTL'den satılıyor. 
     İtalya'da 1 milyon adet satılan kitap, İspanya, Fransa, Almanya, ABD, Kanada, Rusya, Yunanistan ve İngiltere'nin de aralarında bulunduğu 26 ülkede en çok satılan kitap oldu. Eserin film hakları Francesca Neri tarafından yazardan satın alındı. 
     
     ''METAL FIRTINA'' İKİNCİ... 

     En çok satılan kitaplar listesinde Melissa P'nin kitabının ardından Orkun Uçar ve Burak Turna'nın kaleme aldığı ''Metal Fırtına'' geliyor. 
     Timaş Yayınevi'nden çıkan politik kurgu roman 6 YTL'den satışa sunuluyor. Romanın ilgi çekici konusu şöyle 
     Tarih 23 Mayıs 2007... Yer, Kerkük'ün kuzeydoğusu... Kuzey Irak'taki kargaşa devam ederken, bölgede bulunan Türk birlikleri ani bir Amerikan saldırısına uğrar. Türk birlikleri ''müttefik''lerinden hiç de beklemedikleri bir darbe almıştır. CNN International hemen haber geçmeye başlar ''Kuzey Irak'ta çatışma... 13 ABD askeri öldü, 30 yaralı var. Ordu yetkilileri, Amerikan güçlerine saldıran 35 Türk askerinin öldürüldüğünü açıkladı.'' Amerikalılar'ın niyeti Türkiye'deki zengin bor minerallerini ele geçirmektir. Bunun için her şeyi göze almışlardır. İstanbul ve Ankara dahil olmak üzere tüm Türkiye'yi savaş alanına çevirmeyi bile... Ve Metal Fırtına Operasyonu başlar... 
     Listenin üçüncü sırasında Ferhan Şensoy'un denemelerini biraraya topladığı ''Eşeğin Fikri'' var. 
     
     
     ''KAVGAM'' DÖRDÜNCÜ SIRADA... 

     Bir süredir kamuoyunda ilgiyle karşılanan Adolf Hitler'in ''Kavgam'' adlı kitabının Türkiye'de gösterdiği satış başarısı sürüyor. 
     Orijinal adı ''Mein Kampf'' olan eser, Manifesto Yayınları'ndan okurla buluşuyor. Hitler'in politikalarını, hatıralarını, ideallerini, kısacası tüm hayatını anlattığı ''Kavgam'', haftayı dördüncü sırada kapattı. Haftanın en çok satılan kitapları ve yazarları şöyle 
     1- Yatmadan Önce 100 Fırça Darbesi Melissa P . 
     2- Metal Fırtına Orkun Uçar-Burak Turna . 
     3- Eşeğin Fikri Ferhan Şensoy . 
     4- Kavgam Adolf Hitler . 
     5- Latife ve Fikriye-İki Aşk Arasında Atatürk İsmet Bozdağ . 
     6- Küçük Şeyler Üstün Dökmen . 
     7- Bir Zamanlar Ankara Cüneyt Arcayürek . 
     8- Kapıyı Anahtarla Açmak Hıncal Uluç . 
     9- Bir Millet Uyanıyor Yöneten Attila İlhan . 
     10- Şu Benim Gazetecilik ''Yaşadıklarım'' Emin Çölaşan . 

     
</TEXT>
</DOC>
