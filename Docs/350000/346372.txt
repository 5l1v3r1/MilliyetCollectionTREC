<DOC>
<DOCNO> 346372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko46.html </URL>
<DATE> 2005/05/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Babacan Kamu yatırımları sınırlı kalacak, artık ekmek özel sektörde 
</HEADLINE>
<TEXT>

     Devlet Bakanı ve Başmüzakereci Ali Babacan, AB ile müzakerelerin tabiatı gereği ekonomi ağırlıklı olacağını, diğer ülkelerde de böyle olduğunu vurgularken, "nasıl müzakereler ekonomi ağırlıklı olacaksa, ekonomimiz de müzakereler ekseninde ilerleyecek" dedi. 
     Babacan, Türkiye İnşaat Sanayicileri İşveren Sendikası’nın İNTES 
     Sheraton Oteli’nde düzenlenen, "Mali Politikalar ve Yatırımlar" konulu geleneksel yemekli toplantısına katılarak konuşma yaptı. 
     Bundan sonra makro dengelere dikkat edildiği, ortaya konan ekonomik program harfiyen uygulandığı sürece, en önemli faktörün artık Türkiye için "yapısal denetim, yapısal reform" olduğunu vurgulayan Babacan, "bu yapısal reformları, standartlarımızı yükseltmek ve artık Türkiye’nin eski problemleri bir daha yaşamaması için yapıyoruz" dedi. 
     Türkiye’nin siyasi tarihinde hiç görmediği şekilde bir koordinasyon ve uyum dönemi yaşadığını belirten Babacan, yasama, yürütme, yargı, bürokrasi, iş dünyası ve sivil toplum örgütlerinin uyum ve işbirliği içinde, Türkiye’nin AB üyeliği yolunda beklenenden çok daha iyi bir performansı mutlaka kaydedeceğini anlattı. 
     
     SIKINTI BEKLENTİSİ İÇİNDE OLANLARA YANIT... 
     Bu arada Babacan, müzakere sürecine ilişkin bir gecikme, sıkıntı beklentisi içinde olanların hayal kırıklığı yaşayacaklarını söyledi. 
     Babacan, sürecin 17 Aralık’tan bu yana çok dikkatli şekilde ve takvime tam uygun şekilde devam ettiğini, hiç bir konuda geç kalınmadığını, bu intibaı Türkiye’nin kesinlikle üzerinden atması gerektiğini söyledi. 
     Türkiye’nin, bu alanda çok yetenekli yetişmiş bir insan gücüne sahip olduğunu, iyi organize ve motive edildiğinde, iyi yönlendirildiğinde altından kalkamayacağı yük bulunmadığını anlatan Babacan, şöyle devam etti 
     "Burada, tüm tarafların sürece müdahil olması ve destek vermesi hayatiyet arz etmektedir. Başta iş alemi, basın kuruluşları, sivil toplum örgütleri olmak üzere tüm bireylerin bu tarihi süreçte çok önemli roller alacaklarından kuşkum yok. 
     Geçtiğimiz reform süreci, belki kolay bir süreç olmayacak. Her dönemde farklı sıkıntılar, zorluklarla karşı karşıya kalacağız. Ama biz bunları bugünler için değil, kendimiz için değil, gelecek nesillerimiz için çocuklarımızın, torunlarımızın yaşayacağı daha güzel bir Türkiye için yapıyoruz. Bunu da hiç bir zaman unutmayalım. Kısa vadede zorluklardan güçlüklerden kaçıp, şöyle sıkıntı, böyle sıkıntı var diye asla hedefimizden sapmayacağız." 
     
     "AB, EN ÖNEMLİ BARIŞ PROJESİ" 
     AB’nin ikinci dünya savaşından sonraki en önemli "barış projesi" olduğunu kaydeden Bakan Babacan, Türkiye’nin müzakere sürecinde pek çok ab ülkesinde farklı siyasi akımlar olabileceğine işaret ederek, "bu çok doğaldır. Biz bunlara hazır olmalıyız, toleranslı olmalıyız, sabırlı olmalıyız ve asla uzun vadeli hedefimizden yılmamalıyız. Hep o hedefi göz önünde bulundurmalıyız" diye konuştu. 
     "Hedef sadece AB etiketi almak değil, hedef halkımızın yaşam kalitesini yükseltmek" diyen Babacan, hedefin sadece ekonomi olmadığını, daha iyi işleyen bir demokrasi, insan haklarına saygı duyulan, özgürlüklerin doyasıya yaşandığı, hukukun üstünlüğü ilkesinin gerçek manada uygulandığı bir Türkiye’yi hedeflediklerini anlattı. 
     Bakan Babacan, şöyle devam etti 
     "Atacağız her adım, görüşeceğimiz her müzakere başlığı, Türkiye’nin standartlarını bir kademe daha yukarı çıkaracak. Bu sürece bu yüzden de çok önem veriyoruz. 
     Tabii AB sürecinde hem dışarıdan hem içeriden farklı yaklaşımlar olacak, ancak şunu unutmamamız lazım. AB ülkelerinin de unutmaması lazım. AB’nin kendi içinde olsun Türkiye içinde olsun, farklılıklar üzerinde çatışacak mıyız, yoksa ortak noktalar etrafında uzlaşıp, ortak değerleri, idealleri mi paylaşacağız Buna dikkat etmemiz gerekiyor. Politikalarımızda konuşmalarımızda korkulardan mı bahsedeceğiz şöyle olabilir, böyle olabilir, şöyle tehlike, böyle tehlike bunlardan mı bahsedeceğiz, yoksa ilerlemeden, gelişmeden mi bahsedeceğiz " 
     
     "YENİ SAYFA, YENİ DÖNEM" 
     Türkiye’de artık yeni bir sayfa açıldığını, yeni bir dönem başladığını kaydeden Babacan, bu dönemin her halükarda Türkiye’nin hep ileriye gideceği, hep kazançlı çıkacağı, geleceği adına daha sağlam temeller atacağı bir süreç olacağını söyledi. 
     Türkiye’nin 17 Aralık’tan sonra, artık siyasi ve ekonomik olarak apayrı bir katagoride değerlendirilmeye başladığını vurgulayan Babacan, Türkiye’nin artık gelişmekte olan herhangi bir ülke değil, AB standartlarına gittikçe yaklaşan bir ülke durumunda bulunduğunu anlattı. 
     Ekonomik istikrarın ise ekonominin "olmazsa olmaz" temel şartı olduğuna dikkati çeken Babacan, uzun dönemde siyasi istikrar için de AB sürecinin çok önemli faydası olacağını söyledi. 
     Türkiye’nin istikrarı ve ileri gitmesinin AB ve bölge ülkeleri için de önemli olduğunu ifade eden Başmüzakereci Babacan, "Türkiye’deki dönüşüm süreci, dünya tarihi açısından da büyük önem taşıyor. Tabii bunun şu an çok farkında değiliz. Ama bundan 20-30 sene sonra 17 Aralık tarihini tarih kitapları, çok önemli bir tarih olarak not düşeceklerdir. Doğu- batı, kültürler arası, medeniyetler arası ilişkiler ayrı bir döneme giriyor. Bu gerçekleri bu vizyonu anlayan herkes Türkiye’nin AB sürecinde büyük bir destekçisi oluyor" dedi. 
     
     "ARTIK EKMEK ÖZEL SEKTÖRDE" 
     Öte yandan müteahhitlerin kamu yatırımlarının artırılması ve yarım kalan yatırımların kredili olarak yapılmasına yönelik taleplerini de değerlendiren Devlet Bakanı Babacan, kamu yatırımlarına takılıp kalmamak gerektiğini vurguladı. 
     Babacan, "kamu yatırımları artık sınırlı olacak. Bütçeye uymak zorundayız. Artık ekmek özel sektörde" dedi. 
     Ekonominin itici gücü olan inşaat sektörünü yakından takip ettiğini ifade eden Babacan, yatırım ve istihdamda yavaş yavaş bir canlanma görüldüğünü, 2002 yılında 32 milyon metrekare olan inşaat ruhsatı alanının 62 milyon metrekareye ulaştığını, kullanılan konut kredilerinin de 872 milyon YTL’den 2004 yılında yüzde 203 artarak 2 milyar 641 milyon YTL’ye ulaştığını, bu yılın ilk 4 ayında da yüzde 137 arttığını vurguladı. 
     Enerji alanında alanında bir çok yatırım konusu bulunduğuna işaret eden Babacan, geçen yıl kamu yatırımının 7,5 katrilyon lira olmasına rağmen, özel sektör yatırımlarının 60 katrilyonu bulduğunu belirtti. 
     Babacan, eskisi gibi devletin sınırsız harcamalara, borçlanarak harcama yoluna gitmeyerek bütçeye uyulacağını söyledi. 
     Müteahhitlerin de bu konuda hükümete yardımcı olmasını isteyen Babacan, "hükümete daha fazla harca demek yerine, bütçe içinde kalınıyor mu ona bakmanız lazım" dedi. 
     
     İŞSİZLİK RAKAMLARI 
     DİE’nin açıkladığı işsizlik rakamlarına da değinen Bakan Babacan, işsizlik rakamlarının mevsimsellik özelliğine dikkat çekerek, dönemsel kıyaslama yapmak gerektiğini söyledi. 
     Yazın tarım ve inşaat sektörünün devreye girmesiyle istihdamın arttığını, kışın da azaldığını anlatan Babacan, işgücüne 856 bin kişi katıldığını ve 936 bin kişilik yeni istihdam sağlandığını, bunun işsizlikte binde 0.7 oranında bir gerileme anlamına geldiğini kaydetti. 
     İstihdamdaki artışın yeterli olmadığını, ancak bunun bir başlangıç olduğunu vurgulayan Bakan Babacan, ekonomik reformlardan taviz vermeden son derece dikkatli gitme gereğine işaret etti. 
     Son 2.5 yılda alınan yolun küçümsenemeyecek düzeyde olduğunu ifade eden Bakan Babacan, yeni ekonomik programa Dünya Bankası ve IMF desteğiyle devam edildiğini belirterek, "2005’ten sonra yepyeni bir döneme giriyoruz. Yapısal reformların ağırlığı, AB ekseninde olacak. 
     Dönüşüm-değişim sürecinde IMF yavaş yavaş devreden çıkacak, AB önemli rol oynayacak" dedi. 
     
</TEXT>
</DOC>
