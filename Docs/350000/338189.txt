<DOC>
<DOCNO> 338189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo23.html </URL>
<DATE> 2005/04/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Galatasaray'dan açıklama Kupa finalinde bizim tribünümüz daha iyi 
</HEADLINE>
<TEXT>

     Galatasaray Kulübü Yönetim Kurulu, Fenerbahçe ile 11 Mayıs’ta Atatürk Olimpiyat Stadı’nda yapılacak Türkiye Kupası final maçında iki takım taraftarlarına ayrılan bölümlerle ilgili kamuoyundaki tartışmalar üzerine, bir açıklama yaptı. 
     Kulübün resmi internet sitesinden yapılan açıklamada, final maçının bilet fiyatları hakkında yanlış algılamalar bulunduğu belirtilerek, "Hem kapalı, hem numaralı tribünde bilet fiyatları aynıdır. Dolayısıyla Galatasaray taraftarlarının haksızlığa uğradığı iddiaları doğru değildir" denildi. 
     Tribünlerin bölüşümünün, Futbol Federasyonu ve Emniyet Müdürlüğü yetkililerince yapıldığı, burada her iki takım taraftarlarına ayrılan yolların tribüne yakınlığının esas alındığı ifade edilen yönetim kurulu açıklaması şöyle 
     "Tribünlerin bölüşüm kararı kulüpler dışında verilmiş olmasına rağmen, taraftarlarımızın da iyi bileceği gibi, stadın akustik yönden en güçlü tribünü numaralı tribündür. Burası destek açısından, fiziki olarak sunduğu bu büyük avantajın yanı sıra, hava şartlarından en az etkilenen ve ulaşımı en kolay tribündür. 
     Numaralı tribün içerisindeki localar da iki kulüp arasında paylaşılacaktır. 
     Final maçının naklen yayını sırasında kameraların yerleşim düzeni de idari olarak çözülebilecek bir husustur. Nitekim, iki takımın eşit sayıda seyircisinin bulunacağı bir derbi karşılaşmasında bu tür bir çözüm yönteminin kullanılması doğaldır. 
     Final karşılaşmasında taraftarlarımızın etkin desteği ile Türkiye Kupası hedefimize ulaşacağımıza inancımız tamdır." 
     
</TEXT>
</DOC>
