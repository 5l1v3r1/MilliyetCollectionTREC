<DOC>
<DOCNO> 323336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/axspo01.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew'in kısmeti yok 
</HEADLINE>
<TEXT>


Beşiktaş'ın Norveçli yıldızı, cezadan kurtuldu, bu kez de sakatlığa yakalandı. Kasığında ağrıları olan Carew'in bugünkü B.B.Ankaraspor maçında takımdaki yerini alamayacağı öğrenildi 

ORHAN YILDIRIM 


Üst üste darbeler 
SİYAH - Beyazlı takımın golcüsü Carew'in peşini şanssızlıklar bir türlü bırakmıyor. Sakaryaspor maçının ardından aldığı üç maçlık cezası indirilen ve Gençlerbirliği erteleme maçında forma giyen golcü futbolcu, B.B.Ankaraspor karşılaşması öncesinde de bu kez sakatlık engeline takıldı. Kasığında sorun olan Carew'in, bugünkü Başkent sınavında takımdaki yerini alamayacağı bildirildi. 

Özel olarak görüştü 
JOHN Carew, dün Teknik Direktör Rıza Çalımbay ile baş başa bir görüşme yaptı. Yıldız futbolcu, kasığında ağrılarının devam ettiğini söyleyip, sakatlığının ciddileşmesinden endişe duyduğunu dile getirdi. Çalımbay, bu gelişme sonrasında bugünkü maçın oyun sistemini Carew'den yoksun planlarken, "Kendisini bu haliyle oynatmayı düşünmüyorum" yorumunu yaptı. 

Taraftarla buluştular 

BEŞİKTAŞ Başkanı Yıldırım Demirören, Teknik Direktör Rıza Çalımbay ve futbolculardan Tayfur, Ahmed Hassan, Ramazan ve Ahmet Dursun, Karum'daki BJK Store'un açılışına katıldılar. Demirören gelecek sezon şampiyonluk için taraftarlara söz verirken, futbolcular bol bol imza dağıttı. Bu arada Demirören, Başkent'te oynanan Ankaragücü - Denizlispor maçını da izledi. 

'Ligi boşlamayız' 

'Ciddiyet sürecek' 
BEŞİKTAŞ Teknik Direktörü Rıza Çalımbay, bugünkü B.B.Ankaraspor maçıyla ilgili olarak çarpıcı açıklamalar yaptı. Tecrübeli çalıştırıcı, zirveden uzak kalmaları nedeniyle ligi boşlamayacaklarını söyleyerek, "Ligi bitirebileceğimiz en iyi noktada tamamlamalıyız. Beşiktaş sahaya sadece kazanmak için çıkar. Hiç kimse bunun aksini düşünemez" ifadelerini kullandı. 

Transfer hazırlığı 
ÇALIMBAY, gelecek sezonun çalışmalarına şimdiden başladıklarını da açıkladı. Beşiktaş Teknik Direktörü, "Başta yabancı transferi olmak üzere kadromuza katabileceğimiz oyuncular konusunda araştırmalarımız sürüyor. Avrupa'da bu işler en geç Nisan ayında bitiriliyor. Yerli transferlerde takas sistemini de kullanmayı düşünüyoruz. İyi transfer yapacağız" dedi. 

'Dur' deme zamanı 

BİR dönemler Beşiktaş'ta görev yapan isimlerin teknik direktör olarak Kartal'a çelme takması son yıllarda sürekli gündeme geliyordu. Kaptan Tayfur, gelenek haline gelen bu şanssızlığa B.B.Ankaraspor maçı önünde son vereceklerini iddia etti. Tecrübeli oyuncu, Samet Aybaba'nın çalıştırdığı Başkent ekibini devirip, üç puanı almak istediklerini belirtip, kalan her maçta prestijlerini korumak için mücadele edeceklerini açıkladı. 

Beşiktaş'a kar freni 

BAŞKENT'İ etkisi altına alan kar yağışı Beşiktaş'ın da çalışma programını alt üst etti. Siyah - Beyazlılar, Bilkent Tesisleri'nin sahasının kapanması nedeniyle Ankaragücü Tesisleri'ne gitmek zorunda kaldı. Bu arada sabah yapılması planlanan yürüyüş de olumsuz hava şartları nedeniyle ertelendi. 

Komşu'dan ziyaret 

YUNANİSTAN'IN PAOK takımının yöneticileri, Beşiktaş'ı ziyaret ederek, Genel Sekreter Kenan Öner, Murat Ürünsak ve Süleyman Eren ile görüştü. Yunan ekibinin, Türkiye'de top oynayan ve göçten sonra da Yunanistan'da futbola devam eden oyuncularla ilgili araştırma yaptığı açıklandı. 


</TEXT>
</DOC>
