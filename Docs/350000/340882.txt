<DOC>
<DOCNO> 340882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko02.html </URL>
<DATE> 2005/05/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye ekonomisinin kaymağını sıcak para aldı 
</HEADLINE>
<TEXT>

     Türkiye ekonomisinin kaymağını, yüksek cari işlemler açığının finansmanında önemli bir rol oynadığı için son haftalarda yeniden gündeme gelen sıcak para aldı. 1993 yılı başından bu yıl mart ayı sonuna kadar Türkiye’ye menkul kıymet yatırımı için giren para net olarak sadece 5.1 milyar dolarda kaldı. Buna karşın yabancıların Türkiye’deki menkul kıymet portföylerinin toplam değeri 31 milyar doları buldu. 
     "Sıcak para" Türkiye’nin gündemine, kısa vadeli sermaye hareketlerinin tümüyle serbest bırakıldığı 1999 yılından sonra girdi. Kur ve faiz arasındaki, faiz lehine olan fark nedeniyle Türkiye’de 1990’dan sonra önemli kazançlar sağlayan sıcak para, yavaş yavaş girip hızla çıktığı için giriş dönemlerinde Türkiye ekonomisinde yapay büyümelere, panik halinde çıktığı dönemlerde ise derin bir ekonomik krizlere neden oldu. Bu nedenle de Türkiye, 1990’dan sonra ya "rekor büyümeler" ya da "rekor küçülmeler" yaşadı. 
     ANKA’nın Merkez Bankası’ndan edindiği verilere göre 1993 yılı başından bu yıl mart ayı sonuna kadar olan 
     yaklaşık 12 yıllık dönemde yabancılar Türkiye’ye menkul kıymet alımı için toplam 88 milyar 457 milyon dolar getirdiler. Ancak aynı dönemde Türkiye’den çıkardıkları portföy yatırımlarının tutarı ise 83 milyar 303 milyon dolar olarak gerçekleşti. Başka bir ifadeyle bu dönemde Türkiye’ye net olarak giren portföy yatırımı 5 milyar 154 milyon dolar oldu. Yabancılar söz konusu dönemde Türkiye’ye hisse senedi için net 6 milyar 35 milyon dolarlık yatırım yaparken, devlet iç borçlanma senetleriyle ilgili işlemleri ise net 880 milyon dolarlık çıkışla sonuçlandı. 
     
     NET GİRİŞ. 5.1 MİLYAR, PORTFÖY 31 MİLYAR DOLAR 
     Bu dönemde Türkiye’ye net olarak sadece 5 milyarn 154 milyon dolarlık bir portföy yatırımı yapmalarına karşılık, yabancıların mart 2005 sonunda Türkiye’de bulunan hisse senedi ve devlet iç borçlanma senetlerinin toplam değeri ise 30 milyar 982 milyon doları buluyor. Net girişle 
     yabancıların menkul kıymet portföylerinin Mart 2005 sonundaki değeri arasındaki 25.8 milyar dolarlık fark sıcak paranın Türkiye’deki kazancının boyutunu gözler önüne seriyor. 
     
     REKOR 2004 YILINDA 
     Türkiye’ye şimdiye kadarki en yüksek yabancı portföy yatırımı girişi 2004 yılında geldi. Yabancılar bu amaçla Türkiye’ye geçen yıl 26 milyar 104 milyon dolar getirdiler. 
     Türkiye’den çıkardıkları para ise 18 milyar 652 milyon dolar olarak gerçekleşti. Bu nedenle de 2004 yılında Türkiye’ye hisse senedi ve devlet tahvili alımı yoluyla net 7 milyar 452 milyon dolarlık giriş kaydedildi. Geçen yıl yabancıların 
     hem portföy yatırımı girişi hem çıkışı hem de net girişleri rekor kırdı. Bu yılın ilk üç aylık döneminde yabancıların Türkiye’ye portföy yatırımı amacıyla getirdiği döviz 13 milyar 754 milyon dolarla, çıkardıkları döviz de 10 milyar 765 milyon dolarla 2004 yılının tümündekinin yarısını aştı. Ancak portföy yatırımı girişinde bu yıl mart ayıyla birlikte bir yavaşlama yaşandı. Hisse senedi piyasasına düşük düzeylerde de olsa yeni yabancı yatırımı girmeye devam ederken, Devlet iç borçlanma senetlerinden ise 1 milyar dolarlık bir çıkış yaşandı. Marttaki bu gelişmeye rağmen yılın ilk üç ayında yabancılar Türkiye’ye net 2 milyar 989 milyon dolarlık portföy yatırımı yaptılar. 
     
     İLK BÜYÜK SINAV 1998’DE VERİLDİ 
     Türkiye ilk büyük boyutlu sıcak para çıkışıyla 1998 yılında karşılaştı. 1993-1997 yılları arasında yabancılar Türkiye’ye portföy yatırımı için 8 milyar 680 milyon dolar getirirlerken, aynı dönemde çıkardıkları para ise 5 milyar 397 milyon dolar oldu. Söz konusu beş yıllık dönemde 
     Türkiye’ye net 3 milyar 283 milyon dolar yatırım yapan yabancılar, 1998 yılında Rusya ve Uzak Asya krizi yüzünden Türkiye’den net olarak 5 milyar 510 milyon dolar çıkardılar. 
     Bu gelişme 1995 yılıyla birlikte Türkiye ekonomisinde gözlenen yüksek oranlı GSMH büyümesinin 1998 yılının ikinci yarısından itibaren yerini küçülmeye bırakmasına yol açtı. 
     1995 yılında yüzde 8, 1996 yılında yüzde 7.1 ve 1997 yılında 
     ylüzre 8.3 olan Türkiye ekonomisindeki büyüme hızı 1998 yılında bir anda yüzde 3b9’a düytü. 1999 yılında da lüzde 6.1 oranında küçülme yaşandı. 
     
</TEXT>
</DOC>
