<DOC>
<DOCNO> 334835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy28.html </URL>
<DATE> 2005/04/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Meclis'te TCK toplantısı 6 saat sürdü 
</HEADLINE>
<TEXT>

     Yürürlüğe 1 Haziran'da girecek yeni TCK üzerinde yapılacak değişikliğin ele alındığı toplantı sona erdi. 
     Başbakan Recep Tayyip Erdoğan'ın da katılımıyla saat 10.00'da TBMM'deki Başbakanlık makamında başlayan toplantı, yaklaşık 6 saat sürdü. Başbakan Erdoğan'ın grup toplantısı nedeniyle ayrılmasının ardından süren toplantıya, Adalet Bakanı Cemil Çiçek, TBMM Adalet Komisyonu Başkanı Köksal Toptan, AK Parti Grup Başkanvekili Sadullah Ergin, AK Parti Genel Başkan Yardımcısı Dengir Mir Mehmet Fırat, AK Parti Ankara Milletvekili Haluk İpek ve Kastamonu Milletvekili Hakkı Köylü ile bürokratlar ve uzmanlar katıldı. 
     Çiçek, toplantı çıkışında yaptığı açıklamada, çalışmada sadece basınla ilgili düzenlemelerin ele alınmadığını belirterek, ''Yeni TCK'yı genel olarak gözden geçiriyoruz'' dedi. 
     Çalışmaya daha sonra devam edileceğini bildiren Çiçek, gazetecilerin ısrarlı sorularına karşılık, ''Haber olacak bir şey yok'' demekle yetindi. 
     
     YASA TEKLİFİ OLACAK 
     Alınan bilgiye göre, yeni TCK üzerinde yapılacak değişiklik, AK Parti milletvekilleri tarafından yasa teklifi olarak sunulacak. 
     Basın kuruluşlarından gelen 18 teklif ile Adalet Bakanlığı uzmanlarının yaptığı çalışma karşılaştırılırken, basınla ilgili olarak 3-4 değişiklik yapılması benimsendi ''iftira''yı düzenleyen maddede değişikliğe gidilmemesi kararlaştırıldı. 
     
</TEXT>
</DOC>
