<DOC>
<DOCNO> 306711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun05.html </URL>
<DATE> 2005/01/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Venezüella - Kolombiya gerginliği... 
</HEADLINE>
<TEXT>

     Venezüella, ülkedeki en büyük gerilla örgütü Kolombiya Devrimci Silahlı Güçleri'nin FARC önde gelen üyelerinden Rodrigo Granda'yı Venezüella'dan ''kaçırmakla'' suçladığı Kolombiya ile ikili ve enerji anlaşmalarını dondurduğunu, Bogota'daki büyükelçisini geri çağırdığını açıkladı. 
     Venezüella Devlet Başkanı Hugo Chavez, ulusal meclise hitaben yaptığı konuşmada, diplomatik sorun çözülene kadar Kolombiya ile tüm ticari anlaşmaların askıya alınması talimatını verdiğini söyledi. 
     Chavez, ''Üzülerek Bogota'daki büyükelçiyi geri çağırdım, Kolombiya hükümeti özür dileyene kadar da geri dönmeyecek'' dedi. 
     Chavez, boyutlarını ayrıntılarıyla açıklamadığı yaptırımların, iki hükümetin yakın zamanda üzerinde anlaştığı doğalgaz boru hattı projesini kapsadığını söylemekle yetindi. 
     Venezüella Dışişleri Bakanı Ali Rodriguez ise durum netleşene kadar arıtma ve petrokimya faaliyetlerine ilişkin imzalanmış ve imzalanacak anlaşmaların durdurulduğunu kaydetti. 
     
     ALVARO URİBE'DEN YANIT 
     Kolombiya Devlet Başkanı Alvaro Uribe de dün geç saatlerde yaptığı yazılı açıklamada, ''ülkesinin, kendisini terörizm kabusundan kurtarma hakkını'' savundu. 
     Venezüella ile iyi ilişkilerin sürmesini arzu ettiklerini ve konuyla ilgili olarak görüşmeye hazır olduklarını kaydeden Uribe, Kolombiya polisinin, ''durumun, Venezüella'nın egemenliğini ihlal etmediğini açıkça ifade ettiğini'' belirtti. 
     Venezüellalı yetkililer, FARC'ın dış ilişkiler şefi Granda'nın 13 Aralık'ta Caracas'ta ''Kolombiyalı güvenlik güçlerince'' yakalanmasını, ''egemenlik ihlali'' olarak nitelemiş, Chavez hükümeti, Bogota'daki büyükelçisi Carlos Santiago Ramirez'i, Kolombiya'nın Granda'yı kaçırabilmek için polise ve yerel yetkililere rüşvet verdiğini öne sürerek, geri çağırmıştı. 
     
</TEXT>
</DOC>
