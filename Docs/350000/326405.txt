<DOC>
<DOCNO> 326405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur40.html </URL>
<DATE> 2005/03/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Avukata adliyede dayak .. 
</HEADLINE>
<TEXT>

     İstanbul Adliyesi'nde katılacağı duruşmayı, evini tahliye etmediği gerekçesiyle kiracısının kardeşi ve babasını öldürdüğü öne sürülen ev sahibinin yargılandığı davayı izleyerek bekleyen bir avukat, sanığı savunduğunu düşünen maktul yakınları tarafından dövüldü. 
     Fatih'te Muhammet Üstün Baltaş ve babası Mehmet Ali Baltaş'ın öldürülmesine ilişkin İstanbul 2. Ağır Ceza Mahkemesi'nde görülen davaya, tutuklu sanık Resul Kara ile tutuksuz sanık Adem Bayraktar katıldı. 
     Duruşmada sorgusu yapılan Resul Kara, kiracısı olan müşteki Atilla Baltaş'ın, geçen yıl Nisan ayında evden çıkacağını söylemesine rağmen Temmuz'a kadar evi boşaltmadığını öne sürdü. 
     Bu konuda zaman zaman aradığı Baltaş'a en son ''Şerefli bir adam sözünü tutardı'' dediğini belirten Kara, ''Olay günü kapım tekmeleniyordu. Evde yapacağım görüşmeleri kameraya kaydetmeyi alışkanlık edinmiştim. Kamerayı çalışır duruma getirdikten sonra kapıyı açtım. Karşıma kalabalık bir grup çıktı. Aralarında bulunan Atilla Baltaş küfür ediyordu'' dedi. 
     Baltaş ve tanımadığı bir kişide silah olduğunu fark edince kaçmaya çalıştığını, ancak kapıda sopa ve kesici aletlerle bekleyenler olduğunu görünce bunu başaramadığını iddia eden Kara, eve giren kişilerin kendisini dövmeye başladıklarını anlattı. 
     Mutfağa kaçınca peşinden gelen Atilla Baltaş ile boğuştuklarını, bu sırada Baltaş'ın elindeki silahın birkaç kez ateş alarak arkadan gelen kişileri vurduğunu öne süren Kara, ''Oradan nasıl kaçtım, 5 katı nasıl indim bilmiyorum. Ben bahçe kapısına geldiğimde Atilla Baltaş arkamdan ateş ediyordu. Kafama aldığım darbeler nedeniyle hala unutkanlığım var'' dedi. 
     Kara, kameranın belirlediği görüntüler izlenirse olayın daha iyi anlaşılacağını söyledi. 
     Bu arada sanığın ifadesine tepki gösteren maktul yakınlarından biri, polisler tarafından salon dışına çıkarıldı. 
     Kara'nın yeğeni olan sanık Adem Bayraktar ise olayla bir ilgisinin bulunmadığını savundu. 
     Müşteki Atilla Baltaş ise kendisini cep telefonuyla arayarak küfür eden üst kattaki Kara'nın evine babasıyla birlikte gittiklerini belirterek, ''Bizi ısrarla içeriye çağrıyordu. Babamı kolundan tutup içeriye çekti. İçeriye girdiğimde sakladığı kamerayı ve halının yanındaki bıçağı gördüm'' dedi. 
     Tartışmaya başladıklarında kardeşlerinin de üst kata çıktıklarını belirten Baltaş, ''Resul Kara, ateş etmeye başladı. Kardeşim ve babam vuruldu. Silah tutukluk yapınca elinden aldım. Silah kullanmayı bilen biri olsaydım onu öldürürdüm'' diye konuştu. 
     Duruşma, dosyadaki eksikliklerin giderilmesi amacıyla ertelendi. 
     
     AVUKATA DAYAK 
     Duruşma salonundan koridora çıkan maktul yakınları, sanık avukatı sandıkları Murat Çetin'e saldırdı. Aldığı darbeler sonucu kulak ve ağzında kanama oluşan Çetin, kaçarak saldırganların elinden kurtuldu. 
     Duruma müdahale eden polis, maktul yakınlarını adliye binasından dışarı çıkarttı. 
     Olaya ilişkin basın mensuplarının sorularını cevaplandıran avukat Çetin, davaya taraf olmadığını belirterek, ''Kendi duruşmamı beklerken bu davayı izledim. Sanırım beni sanık avukatı sanıp saldırdılar. Şikayetçi olacağım. 13 yıllık avukatım. Böyle bir şeyle daha önce hiç karşılaşmadım'' dedi. 
     Avukat Çetin, olay sırasında elinden düşürdüğü çantasını, polislerin de yardımıyla adliye koridorunda buldu. 
     
     MÜEBBET HAPİS İSTEMİ 
     Fatih'te 22 Temmuz 2004 tarihinde meydana gelen olaya ilişkin İstanbul Cumhuriyet Savcılığı'nca hazırlanan iddianamede, sanık Resul Kara'nın, ''2 kişiyi kasten öldürmek'', ''adam öldürmeye tam teşebbüs'' ve ''adam öldürmeye eksik teşebbüs'' suçlarından müebbet ağır hapis cezasına çarptırılması, ''azmettirici olmak''la suçlanan Adem Bayraktar'ın da 24 yıla kadar ağır hapis cezasına çarptırılması isteniyor. 
     
</TEXT>
</DOC>
