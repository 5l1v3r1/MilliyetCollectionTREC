<DOC>
<DOCNO> 302793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy03.html </URL>
<DATE> 2005/01/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kocaeli Milletvekili Ayar Üç veya dört bakan değişebilir 
</HEADLINE>
<TEXT>

     Şenol AYDIN DHA 

      AKP Kocaeli milletvekillerinden Eyüp Ayar, önümüzdeki günlerde üç ya da dört bakanın değişebileceğini söyledi. 
     Gebze İstasyon Mahallesi'ndeki polis merkezine yeni yıl ziyareti yapan Eyüp Acar, gazetecilerin sorularını yanıtladı. Ayar, konuyla ilgili bir soru üzerine, hükümette başarısız bakan olmadığını ancak bazı bakanların değişebileceğini söyledi. 
     Fazla sayıda bakan değişikliğinin parti içindeki dengeleri bozabileceğini belirten milletvekili Ayar, "Kalıcı olmak için çok başarılı olmak ölçü değil. Partimizden en az beş tane kabine çıkar. Ben kabinede fazla değişiklik olacağını zannetmiyorum. En fazla 3-4 bakan değişir. Bunun yanında da birkaç bakanın yeri değişebilir'' dedi. 
     Bakanların değişmesi durumunda, hükümetin gidişinde değişen bir şeyin olmayacağını belirten Ayar, ayrıca Çevre ve Orman Bakanı Osman Pepe'nin yerini koruyacağını söyledi. Ayar, son günlerde yaşı nedeniyle kendi isteği ile bakanlığı bırakacağı söylentisi yayılan Milli Savunma Bakanı Vecdi Gönül'le ilgili olarak da, "Sağlığı gayet yerinde. Hem siyasetin yaşı yok. Görevine devam edecektir'' diye konuştu. 
     
</TEXT>
</DOC>
