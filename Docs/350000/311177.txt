<DOC>
<DOCNO> 311177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/ekonomi/eko01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
THY biletini önce alan daha ucuza uçacak 
</HEADLINE>
<TEXT>


THY, 'gelir yönetimi' sistemine geçiyor. Aynı uçakta farklı ücret tercihleri yaratan bu sistemde, biletini önceden alan yolcular daha ucuza uçabilecek 

EKONOMİ SERVİSİ 

Türk Hava Yolları THY , yaz sonundan itibaren gelir yönetimi sistemi uygulayacak. Aynı uçakta farklı ücret tercihleri yaratan bu sistemde, biletini önceden alan yolcu daha ucuza uçma olanağı sağlanacak. THY'den yapılan yazılı açıklamada, pilot olarak belirlenen hatlarda uygulama sonuçlarının olumlu çıkması durumunda, gelir yönetimi sisteminin tüm seferlere yansıtılacağı bildirildi. 
Açıklamada, bazı iç hatlarda talep yoğunluğuna bağlı olarak saat bazında uygulanan farklı ücret türünün 2'den 3'e çıkarıldığı ve yaygınlaştırıldığı kaydedildi. Buna göre talebin gevşek olduğu saatlerde 89 YTL olan ücret, talep artışına paralel olarak 109 YTL veya 129 YTL'ye çıkıyor. Aynı sefer no'lu uçuşlarda talep durumuna göre haftanın günlerine göre de farklı ücretler getiriliyor. Böylece önceden, talep düşükken bilet alan daha ucuza uçabilecek. 
THY, 2004 yılında doluluk rekoru kırdı. 2003 yılında yüzde 67 olan yolcu doluluk oranının, 2004 yılında THY'nin tarihinde en yüksek seviye olan yüzde 70 seviyesine ulaştığı, yolcu adedinin ise 2003 yılına göre yüzde 15 artarak 10.4 milyon yolcudan 12 milyon yolcuya yükseldiği bildirildi. 

SunExpress'te halka arz THY, turistik charter seferleri yapan havayolu şirketi Condor ile yüzde 50 - 50 ortaklığı olan SunExpress'teki hisselerinin, oranı daha sonra yönetim kurulunca kararlaştırılmak üzere halka arz edilmesi konusunda çalışmalara başlama kararı aldı. İMKB'ye yapılan açıklamada, değer tespit çalışmalarına başlandığı, halka arz edilecek hisse oranının bilahare belirleneceği belirtildi. 


</TEXT>
</DOC>
