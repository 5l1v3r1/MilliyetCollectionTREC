<DOC>
<DOCNO> 302592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy02.html </URL>
<DATE> 2005/12/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TBMM'de bu hafta gündem yine bütçe... 
</HEADLINE>
<TEXT>

     TBMM'nin ''bütçe maratonu'' bu hafta da devam edecek. 
     TBMM Genel Kurulu, 2006 yılı bütçesi için mesai yapacak. Genel Kurul, hafta sonları da dahil olmak üzere her gün çalışacak. 
     Genel Kurul'da yarın Sağlık Bakanlığı, Hudut ve Sahiller Sağlık Genel Müdürlüğü, Ulaştırma Bakanlığı, Telekomünikasyon Kurumu, Denizcilik Müsteşarlığı, bu kurumların ardından Adalet Bakanlığı, Ceza ve İnfaz Kurumları ve Tutukevleri İş Yurtları Kurumu, Türkiye Adalet Akademisi Başkanlığı ve Yargıtay Başkanlığı bütçeleri ele alınacak. 
     Bütçe görüşmeleri, 20 Aralık Salı günü, Milli Savunma Bakanlığı, Savunma Sanayii Müsteşarlığı, İçişleri Bakanlığı, Emniyet Genel Müdürlüğü, Jandarma Genel Komutanlığı, Sahil Güvenlik Komutanlığı ile sürecek. Aynı gün Enerji ve Tabii Kaynaklar Bakanlığı, Enerji Piyasası Düzenleme Kurumu, Ulusal Bor Araştırma Enstitüsü, Elektrik İşleri Etüt İdaresi Genel Müdürlüğü, Türkiye Atom Enerjisi Kurumu, MTA, Petrol İşleri Genel Müdürlüğü, DSİ, Bayındırlık ve İskan Bakanlığı, Karayolları Genel Müdürlüğü, Tapu ve Kadastro Genel Müdürlüğü bütçeleri de görüşülecek. 
     Dışişleri Bakanlığı, Sanayi ve Ticaret Bakanlığı, Rekabet Kurumu, Milli Prodüktivite Merkezi, KOSGEP, Türk Akreditasyon Kurumu, TSE, Türk Patent Enstitüsü, Tarım ve Köyişleri Bakanlığı, Tarım Reformu Genel Müdürlüğü, Köy Hizmetleri Genel Müdürlüğü, Çevre ve Orman Bakanlığı, Orman Genel Müdürlüğü, Devlet Meteoroloji İşleri Genel Müdürlüğü, Özel Çevre Koruma Kurumu Başkanlığı bütçeleri, 21 Aralık Çarşamba günü ele alınacak. 
     Kültür ve Turizm Bakanlığı, Devlet Opera ve Balesi Genel Müdürlüğü, Devlet Tiyatroları Genel Müdürlüğü, Çalışma ve Sosyal Güvenlik Bakanlığı ile Sosyal Güvenlik Kurumu başkanlığı 22 Aralık Perşembe günü Milli Eğitim Bakanlığı, YÖK, ÖSYM, YURTKUR ve üniversite bütçesi ise 23 Aralık Cuma günü görüşülecek. 
     Genel Kurul'un bütçe maratonu, 24 Aralık Cumartesi günü, Maliye Bakanlığı, Kamu İhale Kurumu, Gelir İdaresi Başkanlığı, Özelleştirme İdaresi Başkanlığı ve gelir bütçesiyle sürecek. 25 Aralık Pazar günü ise 2006 Yılı Merkezi Yönetim Bütçe Kanunu Tasarısı ile 2004 Mali Yılı Kesinhesap Kanunu tasarılarının maddeleri ele alınacak. 
     TBMM Genel Kurulu, saat 11.00'de başlayacağı bütçe görüşmelerini günlük programını tamamlayıncaya kadar sürdürecek. 
     
     KOMİSYONLAR 
     TBMM'deki ihtisas komisyonları, gündemlerindeki tasarı ve teklifleri görüşecek. 
     Plan ve Bütçe Komisyonu, 20 Aralık Salı günü, AK Parti Diyarbakır Milletvekili Mehdi Eker'in bakan olmadan önce verdiği, Tarım ve Köyişleri Bakanlığı'nın Taşradaki Kuruluşlarına Döner Sermaye Verilmesi Hakkında Kanun'da değişiklik içeren teklifini görüşecek. 
     Adalet Komisyonu, uzun süreden beri gündeminde bulunan, yabancılara mülk satışını düzenleyen Tapu Kanunu'nda değişiklik öngören yasa tasarısını 20 Aralık Salı günü yapacağı toplantıda görüşecek. 
     AB Uyum Komisyonu, 22 Aralık Perşembe günü, Mali Suçları Araştırma Kurumu'nun teşkilat ve görevleri ile suç gelirlerinin aklanmasının önlenmesi hakkında kanun tasarısını ele alacak. 
     
     ŞEMDİNLİ KOMİSYONU... 
     Hakkari merkez, Yüksekova ve Şemdinli ilçelerinde meydana gelen olayların araştırılması amacıyla kurulan Meclis Araştırma Komisyonu, 21 Aralık Çarşamba günü yapacağı toplantıda, AK Parti Hakkari Milletvekili Mustafa Zeydan ile CHP Hakkari Milletvekili Esat Canan'ı dinleyecek. 
     
</TEXT>
</DOC>
