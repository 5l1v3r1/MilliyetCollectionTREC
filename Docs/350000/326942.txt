<DOC>
<DOCNO> 326942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun08.html </URL>
<DATE> 2005/03/25/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Yunan Dışişleri Bakanı Annan Planı çerçevesinde çözüm amaçlıyoruz 
</HEADLINE>
<TEXT>

     Yunanistan Dışişleri Bakanı Petros Molivyatis, ülkesinin, orijinaline oranla bazı değişiklikler içeren bir Annan Planı çerçevesinde Kıbrıs'ta çözüm sağlanmasını amaçladığını söyledi. 
     ABD ziyaretini sürdüren Molivyatis, Amerikan C-SPAN televizyonuna verdiği demeçte, Kıbrıs'ta geçen yıl düzenlenen referandumun Rum tarafınca reddedildiğini hatırlatırken, ''maalesef'' sözcüğünü kullandı. Yunanistan Dışişleri Bakanı, bu ret kararının arkasında Rumların, Annan Planı'nın bazı hükümlerinden memnun olmamalarının bulunduğunu anlattı. 
     Bu noktada ise ABD, AB, Yunanistan, Türkiye, Kıbrıs Rum ve Türk taraflarının yeni bir girişim başlatılmasına çalıştığını belirten Molivyatis, ''Değişiklikler içeren bir Annan Planı çerçevesinde çözümü amaçlıyoruz'' dedi. 
     Bazı sorunlara ilişkin Türkiye ile ilişkilerin sürekli geliştiğini anlatan Molivyatis, gelecek ay başlarında Ankara'yı ziyaret edeceğini belirtti. Yunanistan Dışişleri Bakanı, Türkiye ile ilişkilerin tamamen normalleşmesi yönünde çalıştıklarını söyledi. 
     Molivyatis, Türkiye'nin ''AB perspektifine'' tam destek verdiklerini de yineledi. 
     Dün Washington'da ABD Dışişleri Bakanı Condoleezza Rice ile görüşen Molivyatis'in, bugün de New York'ta BM Genel Sekreteri Kofi Annan ile biraraya gelmesi bekleniyor. Molivyatis, ABD Başkanı George W. Bush'un ikinci döneminde Washington'u ziyaret eden ilk yüksek düzeyde Yunan yetkili oldu. 
     
</TEXT>
</DOC>
