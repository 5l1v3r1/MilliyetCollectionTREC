<DOC>
<DOCNO> 311755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo39.html </URL>
<DATE> 2005/02/02/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Ümit Davala Olay yerinde kimseyi silahla tehdit etmedim... 
</HEADLINE>
<TEXT>

     Almanya Birinci Futbol Ligi Bundesliga takımlarından SV Werder Bremen'de oynayan milli futbolcu Ümit Davala 31 , Türkiye'de kendisini görüntülemek istediği için kavga ettiği foto muhabirlerini, iddia edildiği gibi silahla tehdit etmediğini savundu. 
     Ümit Davala, SV Werder Bremen Kulübü'nün resmi internet sitesine yaptığı açıklamada, Alman gazetelerinde, Türkiye'de 8 yıl hapis cezasına çarptırılabileceği biçiminde çıkan haberlere tepki gösterdi. 
     Davala, Türkiye'de yaklaşık 2 yıl önce yakınlarıyla birlikte olduğu bir lokantada kendisini görüntülemek isteyen foto muhabirlerine, özel yaşamına müdahale edilmesini istemediğine yönelik uyarıda bulunduğu halde fotoğraf çekmeyi sürdüren muhabirlerle yaşadığı tartışma sonucunda bir kameranın kırıldığını hatırlatarak, şu görüşlere yer verdi 
     ''Olayın bu şekilde büyütülmesine bir anlam veremiyorum. İddia edildiği gibi olay yerinde kimseyi silahla tehdit etmedim. Olay anında çekilen video filminde de bu görülmekte. Zaten böyle olsaydı Antalya'da takımımla yaptığım kamp sırasında tutuklanırdım ve milli takıma da asla davet edilmezdim'' Mahkemelik olduğu olayla ilgili davanın 28 Şubat'ta sonuçlanacağını da belirten Davala, konuyla ilgili ifadesini Türk polisine verdiğini, özel yaşamına müdahale edildiği gerekçesiyle kendisinin de bir karşı dava açtığını, duruşmalarının avukatları tarafından izlendiğini kaydetti. 
     Kulüp menajeri Klaus Allofs ise, konu hakkında Ümit ile ayrıntılı biçimde konuşacağını, Ümit'in kendilerine endişe edilecek birşeyin olmadığını söylediği halde, tatsız bir süprizle karşı karşıya kalmamak için olayı yakından izlediklerini söyledi. 

     
</TEXT>
</DOC>
