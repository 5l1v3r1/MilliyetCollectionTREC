<DOC>
<DOCNO> 346457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo47.html </URL>
<DATE> 2005/05/27/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Antalyaspor'da yönetime talip çıkmadı... 
</HEADLINE>
<TEXT>

     İkinci Futbol Ligi A 
     Kategorisi’nde, Antalyaspor A.Ş Olağanüstü Genel Kurulu’nda, yönetime aday çıkmayınca, görevi bırakacaklarını açıklayan başkan Cihan Bulut ve yönetim kurulu üyeleri, 2 hafta daha görevi sürdürme kararı aldı. 
     Antalyaspor Tesisleri’nde yapılan kurula, 40 bin hisseden 31 bin 113’ünü temsilen katılım gerçekleşti. Çoğunluğun sağlandığı 
     toplantıya, eski başkanlardan Hasan Subaşı, Atilla Konuk, Osman Doğaner, eski yönetim kurulu üyeleri ile eski futbolcular da katıldı. Kurulun divan başkanlığını Dündar Uluğkay yaparken, Antalyaspor’un geleceği tartışıldı. Toplantıda, şirketin yaklaşık 19 milyon YTL borcunun bulunduğu belirtilirken, Antalyaspor Başkanı Cihan Bulut, yönetim kurulunun borçların ödenmesi için büyük çaba harcadığını kaydetti. Toplantıda, sıra yeni yönetim için aday belirlenmesine geldiğinde, toplantı salonunda yapılan anonsla, yönetime aday bulunup bulunmadığı soruldu. Talip çıkmaması üzerine, toplantıyı izleyen Sedat Özdemir adlı taraftar, "Ben kapı kapı esnafı dolaşır, kulübün borcunu öderim. Böyle Antalyalı, böyle Antalyasporlu olunmaz. Antalyaspor’un düştüğü bu durum beni çok üzüyor" dedi. Toplantıda söz alan Antalyaspor eski başkanlarından turizmci Ünal Öger ise şunları söyledi "Antalya’ya bir dünya kenti diyoruz, bütün dünya bizi tanıyor. Fakat düştüğümüz hale bakın. Kulübün düştüğü bu durum diğer dünya ülkeleri tarafından duyulduğunda çok üzücü bir durum ortaya çıkacaktır. Antalyaspor A.Ş’nin en büyük hissedarları bir araya gelsinler, bana destek sözü versinler, ben başkanlığa talibim." Genel kurul sonunda hazırlanan bir listede adı bulunan Öger, listenin bilgisi dışında hazırlandığını ve kendisi tarafından kabul görmediğini belirtti. Divan Başkanlığı’na verilen liste daha sonra geri çekildi. 
     
     BÜYÜKŞEHİR BELEDİYE BAŞKANI TÜREL’E SİTEM 
     Kurula katılanlar arasında bulunan Antalyaspor Taraftarlar Derneği Başkanı Süleyman Aslan, Antalya Büyükşehir Belediye Başkanı Menderes Türel’i, Antalyaspor’u desteklememekle suçladı. 
     Aslan, şöyle konuştu 
     "Eskiden bizimle bayrak sallamış, gazetecilik dönemlerinde Antalyaspor için köşe yazıları yazmış bir Menderes ağabeyimiz vardı. 
     Şimdi ise sayın büyükşehir belediye başkanımız Menderes bey var. Sayın Menderes Türel, elinde bu kadar imkan olmasına rağmen takıma sahip çıkmazsa, takımın başına bir iş geldiğinde bu memleket hesabını sorar." Genel Kurul’da aday çıkmaması üzerine başkan Cihan Bulut ve yönetim kurulu üyeleri, 2 hafta daha görevi sürdürme kararı aldı. Bu kararla, iki hafta sonunda yeni yönetim oluşturulamazsa, Türk Ticaret Kanunu’nun 434. maddesi gereği mahkeme kararıyla anonim şirket, feshedilecek. 
     
</TEXT>
</DOC>
