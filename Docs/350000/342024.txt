<DOC>
<DOCNO> 342024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonyas15.html </URL>
<DATE> 2005/05/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bir kadının emzirdiği yavru kaplanlar öldü... 
</HEADLINE>
<TEXT>

     Myanmar’da, bir kadın tarafından emzirilen yavru Bengal kaplanlarının öldüğü bildirildi. 
     Bir gazetenin haberine göre, 17 Mart’ta dünyaya gelen biri dişi biri erkek kaplan yavruları, insan sütünden yararlanamadılar ve havaların ısınmasıyla iyice zayıf düştüler. 
     Yavrulardan erkek olanı 3 Mayıs’ta, diğeri de bundan 6 gün sonra öldü. 
     Yangon hayvanat bahçesinden Dr. Khin Maung Win, "Ölüm nedeni yakıcı hava ve kendi annelerinin sütünü alamamalarıydı. Yavruları kurtarmak için elimizden geleni yaptık. Onları klimalı bir odada tuttuk, ancak karaciğerleri insan sütünü kabul edemedi" dedi. 
     Hayvanat bahçesinde doğan kaplanlar, 3 kardeş olarak dünyaya gelmiş, ancak anneleri yavrulardan birini öldürmüş, diğerlerini emzirmeyi reddetmişti. Yavruları biberonla beslemek başarısız olunca, hayvanat bahçesi yetkilileri kaplanları emzirecek kadın arayışına girmişlerdi. 
     
</TEXT>
</DOC>
