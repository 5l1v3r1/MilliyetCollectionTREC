<DOC>
<DOCNO> 341109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/ydemirkol.html </URL>
<DATE> 2005/05/10/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bence Galatasaray 
</HEADLINE>
<TEXT>


Nihayet yarı yarıya. Nihayet futbol bayramı. Nihayet Fenerbahçe - Galatasaray bayramı. Siz felaket tellallarına kulak asmayın. Bu ülkede 50 bin holigan yok. Bu maçta ağırlık futbolseverlerde olacak. Olay çıkması bir takımın 2 bin taraftarı olsa daha yüksek ihtimaldir. Biz bu bayramda eğleneceğiz. Hep birlikte. Çünkü bu maç Türk futbolunun bayramıdır. Bu maçı UEFA'ya kendimizi beğendirmek için oynamıyoruz. Bu maç, bu ülkenin futbol zirvesidir. Fazlasına ihtiyaç da yok zaten. 10 yılı aşkın süredir hasret olduğumuz bir bayramdan başka neye kavuşmak isteyebiliriz ki Boşverin UEFA'yı. 
Bu oyun sezon boyunca haksızlığa uğradığını düşünen Galatasaray için, atmosfersiz ortamda eşit bir maçtır. Çünkü hakem Serdar Tatlı bu ülkenin tarafsızlığına, objektifliğine ve yeteneklerine en çok güvenilen hakemdir. Bu maçta puan hesabı da yok. Var olan bir 90 ya da 120 dakika. Stres, gerilim ve keyif dolu bir maç. Bu maç aslen, ligi kaybettiğini düşünen, hatta haksız kaybettiğini düşünen Galatasaray'ın maçı. Bu başka bir takımı strese sürükleyebilirdi. Ama Sarı - Kırmızılı kadro bu tip maçlar için fazlasıyla tecrübeli. Ve bu maçları tecrübe kazanır. Oyuna ağırlığını koyacak liderlerle birlikte. Fenerbahçe, Van Hooijdonk'suz lidersiz bir takım. Ve bu tip maçların tamamında gençliğinin sıkıntısını çeken bir ekip. Alex bir oyun lideri değil. Onun özelliği oyunu koparan işlerin adamı olması. Fenerbahçe bu durumun sıkıntısını yıl boyunca büyük maçlarda hep çekti. Ligi kaptırdığına inanan Galatasaray için bundan daha avantajlı bir oyun olamaz. 
Oyun sistemleri, taktiği ve stratejisi açısından da oyun Fenerbahçe'nin aleyhine. 2 yıldır ortalamanın üzerinde bir performansla alan savunması uygulayan, presli 4-4-2 varyasyonlarına karşı hep etkisiz kalışları bu maçta Galatarasay'ı favori kılıyor. İlk maçta uyguladıkları erken presi yapabilirlerse, Fenerbahçe korner ve serbest vuruş kazanmakta da sıkıntı çekecektir. Zira Ali Sami Yen'de öyle olmuştu. Bu ülkede Fenerbahçe'nin silahlarını etkisiz hale getirmiş üç takım var. Giray Bulak'ın Denizli'si, Ziya Doğan'ın Gençler'i ve Hagi'nin Galatasaray'ı. 
İşte bu yüzden bence Galatasaray maçın favorisidir. 

Diyarbakır'ın sahası kapatılamaz 

Fenerbahçe maçında iç burkan olayları izlerken acaba Disiplin Kurulu üyeleri neler düşündüler Trabzonspor maçında oyunun durmasına yol açan sahaya müdahalelere sadece para cezası vermişlerdi. Galatasaray - Fenerbahçe maçında iki şişe atılmasına Ali Sami Yen'i kapatan disiplin kurulu koltukların, şişelerin çakmakların atıldığı Diyarbakır - Trabzon maçına sadece para cezası verdi. Ve Cumartesi gününe geldik. Şimdi o olaylar nedeniyle ceza verilebilecek mi Diyarbakırspor Yönetim Kurulu, taraftarları sağlam dursun. Herhangi bir ceza verilmesi durumunda itiraz etsin. Bu cezayı veremezler. Artık ne onların ne de başka herhangi bir takımın sahası kapatılamaz. Çünkü Trabzon maçı emsaldir. 

Deplasmanda atılan gol hikayesi 

Çocukken basite indirgemek için şöyle anlatmışlardı Deplasmanda atılan gol çift sayılır. Ve bu işin mantığına kafam hiç yatmadı. İçeride 1-0 kazanıyorsunuz. Deplasmanda bir tane atıyorsunuz artık turu kaybetmeniz için 3 gol yemeniz lazım. Futbol gibi basit bir oyunda gereksiz bir karmaşıklık bu. Geçen hafta 2 Hollandalı'nın başına gelenlerden sonra artık bu iş değişmeli. Hadi PSV'nin klasik 'Milan balı'na iki maçın son dakikalarında kurban gidişini kabul edelim. Ama AZ'nin başına gelen... 90 dakikanın da ötesinde 30 dakikalık uzatmada da bu kuralın sürmesi mantıksızlığın dibi. İki 90 dakikada eşitlik olduktan sonra ekstra zamanda 1-2'nin rövanşında 3-2 galip gelen bir takımı elenmiş saymak olmaz. Kabul edilemez. FIFA ve UEFA bu işten artık vazgeçmeli. 

Pozisyonsuz bir maçın güzelliği 

Bir maç düşünün ki 2 pozisyon olmasın ama her saniyesi futbol zevki, heyecanı doldursun yüreğinize. Bir saniye gözünüzü TV'den ayıramayın. İlk dakikasından son saniyesine kadar nefes almakta zorluk çekin. Liverpool - Chelsea yılın en güzel üç maçından biriydi. Kaleye 3 defa gidilebildi. Tek golün gollüğü tartışmalı ve maç unutulmazlar arasına girdi. Futbolu yönetenlerin, skor fetişistlerinin anlamadığı bu. Gol futbolun meyvesidir, ama bizim aşkımız aslında ağaca. 

Şenol Güneş'in dediği 

Yılın en keyif veren takımı Trabzonspor. Samet Aybaba'nın kuruluşunda, Ziya Doğan'ın geliştirilmesinde ve Şenol Güneş'in mükemmelleştirilmesinde çok büyük payı var. Ve en az Fenerbahçe ve Galatasaray kadar şampiyonluğu hak ediyorlar. Hem de iki yıldır. Kadro potansiyeli, yaş ortalaması, taraftarın artık takımın arkasında bütünleşmiş olması ve ekonomik güçleriyle önümüzdeki yıllara da damga vurabilecek bir güç. Her şey yolunda gözüküyor. Ama Şenol Güneş'in geçen hafta verdiği bir demeçteki felsefi çelişki yönetimde olması gereken soğukkanlı yaklaşımda bir eksiklik olduğunu gösteriyor. Aynı açıklamadan iki cümleyi yorumsuz olarak aktarmalı "Fenerbahçe gibi kazanmak istemem... Seneye bizi sadece sahada futbol oynayan bir takım olarak görmeyebilirsiniz" 

Dava açın 

Maçta kafası yarılan hanım- efendi, ağlayan, haykıran çocuğunu kurtarmak için kendini kalkan yapan baba ve yaralananlar... Durmayın. Trabzon maçındaki olaylar nedeniyle o stadı kapatmayan Futbol Federasyonu'nu ve İçişleri Bakanlığı'nı mahkemeye verin. Bu bir hizmet kusuru ve ağır ihmaldir. Bir manevi tazminat davası açın. Lütfen kampanyasına harcanan para kadar. 750 milyar TL. Kazanırsınız. 



</TEXT>
</DOC>
