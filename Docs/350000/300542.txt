<DOC>
<DOCNO> 300542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko14.html </URL>
<DATE> 2004/12/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gıdada ucuzlama beklentisi artıyor... 
</HEADLINE>
<TEXT>

     Yeni yıldan itibaren özellikle gıda ürünlerinde KDV oranlarının yüzde 8'e çekilmesi ve Yeni Türk Lirası'na YTL geçilmesiyle yapılacak aşağı yuvarlamaların, üretimi ve alışverişi canlandırması, bunun sonucunda da enflasyon ve iç borcun azalmasının beklendiği bildirildi. 
     Selçuk Üniversitesi İktisadi ve İdari Bilimler Fakültesi İktisat Bölümü Öğretim Üyesi Doç. Dr. Serdar Altınok, gıda, sağlık ve eğitimde KDV oranlarının yüzde 18'den yüzde 8'e indirilmesinin, ülke ekonomisi adına çok olumlu bir gelişme olduğunu söyledi. 
     Bunun özellikle, en önemli tüketim kalemlerinden gıdanın yüzde 10 oranında ucuzlaması anlamına geleceğini ifade eden Altınok, indirimin tüketicilere çok yararlı olacağını savundu. 
     Altınok, bu duruma, 1 Ocak 2005'ten sonra kullanımına geçilecek YTL uygulamasının da katılmasıyla, çok olumlu gelişmelerin görülebileceğini dile getirerek, şunları kaydetti 
     ''KDV oranları ve yuvarlamalarda dürüst hareket edilirse, 1 Ocak'tan itibaren ürünlerin fiyatında yüzde 15'lere varan ucuzlama olacaktır. Bazı satıcılar YTL'ye geçilmesiyle ürünlerinin fiyatında aşağı yuvarlama yapıp, bunu KDV indirimi olarak da gösterebilir. Bu, istenmeyen ve gerçekleşme olasılığı düşük olan bir durum. Ancak gerçekleşirse bir adım öteye gidilemez. Bu noktada denetim mekanizması büyük önem taşıyor. Serbest piyasa ekonomisi olsa da bu durumu kötüye kullanan kişilere fırsat verilmemeli.'' Öte yandan fiyatlarda aşağı yuvarlama ve KDV oranlarının indiriminin birlikte gerçekleşmesi halinde, gıdada ciddi oranlarda ucuzlamanın görülebileceğini anlatan Altınok, bu ucuzlamaya bağlı olarak alışverişde canlanma, üretimde ciddi bir artış, bunun sonucunda da enflasyon ve iç borçta azalma olabileceğini bildirdi. 
     Altınok, enflasyondan ve iç borçtan kurtulmanın en kolay yolunun üretimde artışın sağlanması olduğunu belirterek, ''bunu sağlayabilirsek ülke ekonomisi belli bir zaman sonra düze çıkacaktır. Bunun için de KDV oranları, gelir vergisi indirimi ve kurumlar vergisi indirimini çok yerinde buluyorum. Üretimde artış ile ülke ekonomisi derin nefes alacak'' dedi. 

     
</TEXT>
</DOC>
