<DOC>
<DOCNO> 316353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun11.html </URL>
<DATE> 2005/02/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
KKTC'de kritik seçimler için geri sayım başladı... 
</HEADLINE>
<TEXT>

     KKTC'de pazar günü erken genel seçim yapılacak. 
     Sandıktan yeni bir "koalisyon" çıkması bekleniyor. AB ve ABD gibi ülkelerin verdikleri sözlerin gerçekleşmemesi, Başbakan Mehmet Ali Talat'ın liderliğindeki Cumhuriyetçi Türk Partisi'nin CTP seçimde oylarını artırmasını engelleyeceği düşünülüyor. 
     Başbakan Yardımcısı Serdar Denktaş'ın başında bulunduğu Demokrat Partisi ile ÇTP'den oluşan iktidar, Meclis'deki çoğunluğunu geçen mayıs ayında yitirmişti. 
     Kamuoyu yoklamaları, seçimden ÇTP'nin en büyük parti olarak çıkacağını, yüzde 35.9 oy alacağını gösteriyor. Böylece, ÇTP'nin 50 sandalyeden 20'sini elde edeceği belirtiliyor. ÇTP, Aralık 2003 seçimlerinde yüzde 35.2 oy almıştı. 
     ÇTP'nin en büyük rakibi olan Ulusal Birlik Partisi'nin UBP ise oyların yüzde 32'sini alarak 18 sandaliyesini koruması bekleniyor. 
     Anketler, ÇTP'nin koalisyon ortağı DP'nin 7 sandalyesini koruyabileceği, Barış ve Demokrasi Hareketi'nin ise 6 sandalyeden birini yitirebileceğini koydu. 
     
     OLUMSUZ FAKTÖRLER 
     Kıbrıs'ta çözüm isteyenler tarafından desteklenen ÇTP'nin performansının, Annan Planı'nın geçen yılın nisan ayında Rumlarca reddedilmesi üzerine KKTC'ye AB ve ABD tarafından verilen sözlerin yerine getirilmemesinden etkileneceği öne sürülüyor. 
     Kıbrıslı Türkler'in izolasyonunun sona erdirilmesi amacıyla Avrupa Komisyonu'nca hazırlanan 259 milyon euroluk yardım ve doğrudan ticaret tüzükleri, Rumlar'ın engellemeleri nedeniyle AB Konseyi'nce onaylanamadı. Buna karşın Konsey, KKTC'deki seçimlerden birkaç gün kala Ada'nın iki tarafı arasında ticareti kolaylaştıran Yeşil Hat Tüzüğü'nü kabul etti. 
     Bush Yönetimi de şimdiye kadar bazı siyasi jestler yaptı. Eski Dışişleri Bakanı Colin Powell Mehmet Ali Talat'la görüşürken Ankara'daki KKTC Büyükelçisi ABD Büyükelçiliği'ne davet edildi. Buna karşın, hava bağlantıları konusunda bir ilerleme sağlanamadı. 
     Bu arada Washington'un, seçimlere üç gün kala KKTC'ye özel bir heyet göndermesi, ÇTP'ye destek olarak yorumlandı. KKTC'ye giden ABD'li şirketlere Ankara Büyükelçiliği Ticaret Ataşesi'nin eşlik etmesi ise Rumlar'ı çileden çıkardı. 

ANKA 
     
</TEXT>
</DOC>
