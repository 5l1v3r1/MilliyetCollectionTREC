<DOC>
<DOCNO> 343111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur57.html </URL>
<DATE> 2005/05/16/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Eşi işten çıkarılınca kendini zincirledi... 
</HEADLINE>
<TEXT>

     Muğla’nın Marmaris İlçe Belediyesi’nde çalışan eşinin işten çıkarılmasına sinirlenen İmdat Avcı, kendini çam ağacına zincirleyerek eylem yaptı. 
     Alınan bilgiye göre, Marmaris Belediyesi Park ve Bahçeler Müdürlüğü’ne bağlı olarak çalışan İmdat Avcı, belediyede çalışan eşi Yıldız Avcı’nın işten çıkarılmasına sinirlenerek Albotros Marina yakınlarında kendi diktiği fidanların bulunduğu alanda eylem yaptı. 
     Eşi ve 2 çocuğunu da yanına alan Avcı, kendini çam ağacına zincirleyerek açlık grevi başlattığını söyledi. 17 yıldır çevre için mücadele ettiğini belirten Avcı, emeklerinin sonucunun böyle olmaması gerektiğini savundu. 
     Olay yerine gelen Marmaris Belediyesi Park ve Bahçeler Müdürü İlknur Kökeş’in Avcı’yı ikna çalışmaları sonuç vermedi. İzinsiz eylem yaptığı gerekçesiyle savcılığın talimatı üzerine olay yerine gelen polis ekipleri tarafından ikna edilen Avcı, ifadesi alınmak üzere İlçe Emniyet Müdürlüğü’ne götürüldü. 
     Bir belediye çalışanının böyle bir eylem yapmasını hoş karşılamadıklarını söyleyen Marmaris Belediye Başkanı Ali Acar, göreve geldikten sonra fazla olan işçi sayısının azaltmak için çalışmalar yaptıklarını belirtti. 
     Avcı’nın birkaç aylık kirasını kendisinin ödediğini anlatan Acar, "Eşini kendi otelimde işe almak istedim, ama kabul etmediler. Şimdi bağlı oldukları birim amirinin raporu doğrultusunda gerekeni yapacağız" dedi. 
     
</TEXT>
</DOC>
