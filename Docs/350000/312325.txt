<DOC>
<DOCNO> 312325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun48.html </URL>
<DATE> 2005/02/04/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Basayev'in röportajını yayınlayan TV'ye suçlama... 
</HEADLINE>
<TEXT>

     Rusya, Çeçen komutan Şamil Basayev ile yapılan bir röportajı yayınlayan İngiliz 4. Kanal televizyonunu teröristlere destek vermekle suçladı. 
     Rusya Dışişleri Bakanlığı'ndan yapılan açıklamada, ''Bu hareketi, Kuzey Kafkasya'da faaliyet gösteren teröristlere doğrudan medya desteği olarak değerlendiriyoruz'' denildi. 
     Açıklamada, ''elleri, aralarında çocukların da bulunduğu masum insanların kanıyla yıkanmış teröristleri ifade özgürlüğü hakkına sığınarak haklı gösterecek platformun hazırlanmasının kabul edilemeyeceği'' ifadelerine yer verildi. 
     Bu arada, Basayev'in çatışmada öldürüldüğü haberleri Rus basınında yoğun bir şekilde işlenirken, Abhazya Güvenlik Servisi Başkanı Mihail Tarba, Basayev'in öldüğüne dair bilgilerin kendilerine de ulaştığını söyledi. 
     Tarba, İnterfaks ajansına yaptığı açıklamada, ''Bize Basayev'in öldüğüne dair gelen bu son istihbaratı inceliyoruz. Şu anda onun öldüğünden yüzde 100 emin olamayız. Bu bilgiyi inceliyoruz'' dedi. 
     
</TEXT>
</DOC>
