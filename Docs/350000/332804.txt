<DOC>
<DOCNO> 332804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/axspo02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe alarmda 
</HEADLINE>
<TEXT>


Christoph Daum, geldiği günden bu yana ilk kez beş gün önceden idmanları basına kapadı 

YUSUF DURSUN 


Fenerbahçe'de, Beşiktaş derbisi öncesi sıkıyönetim ilan edildi. Teknik Direktör Daum, Sarı - Lacivertli takıma geldiği günden bu yana ilk kez derbi maça beş gün kala Samandıra'yı dış dünyaya kapadı. 
Alman teknik adamın bu duruma gerekçe olarak takıma özel program uygulama planını gösterdiği öğrenildi. Ligin ilk yarısında oynanan derbi maçlarından sonra büyük eleştiriler alan tecrübeli çalıştırıcı, hem Galatasaray önünde yakaladıkları yedi puanlık avantajı korumak, hem de Beşiktaş'a karşı sezonun ilk derbi zaferini elde etmek için kolları sıvadı. Hafta sonunu Beşiktaş'ın maç kasetlerini izleyerek geçiren Alman hoca, taktiğini de hazırladı. 
Sabah antrenmanı öncesi futbolcularıyla kısa bir görüşme yapan Daum, "Görüyorsunuz ki hava, saha bizim için çok güzel. Sahip olduğunuz değerlerin kıymetini bilin. Gelin sizinle güzel bir hafta geçirelim. Çok iyi çalışalım, Beşiktaş maçında seyircimizin önüne çıkalım, gerekeni yapalım" diye konuştu. 

'Şans değil, inanç' 

Nobre, son dakika gollerinin şansa bağlanmasına karşı çıktı, "Pes etmemenin karşılığını alıyoruz. Beşiktaş maçında dikkatli davranmalıyız" diye konuştu 

YUSUF KOBAL 

Sarı - Lacivertli takımın golcüsü Marcio Nobre, Beşiktaş maçının zor geçeceğini söyledi, "Derbi maçlarda her şey olabilir, dikkatli davranmalıyız" dedi. 
Brezilyalı oyuncu, düzenlediği basın toplantısında Beşiktaş ile ligin ilk yarısında oynanan maçta yaşadığı tatsızlıkların hatırlatılması ve bunun kendisine hafta sonundaki maçta ekstra motivasyon sağlayıp sağlamayacağının sorulması üzerine, "Negatif yöndeki motivasyonu doğru bulmuyorum. Ben kendimi pozitif yönde motive etmek istiyorum" dedi. 
Nobre, Fenerbahçe'nin son dakika golleriyle galip gelmesi, bunun da zaman zaman şans olarak değerlendirildiğinin belirtilmesi üzerine, "Şans olduğunu düşünmüyorum. Bu inancın ve pes etmemenin zaferidir" diye konuştu. 
Galatasaray'ın henüz pes etmediğini de sözlerine ekleyen Nobre, takımda kalıp kalmayacağı konusunda ise "Bu konuyu başkan ve yönetim bilir. Bildiğim kadarıyla bu konuda iyi gelişmeler var" ifadesini kullandı. 

Luciano'ya özel görev 

Beşiktaş maçının hazırlıklarına dün çift antrenmanla başlayan Fenerbahçe'de, Teknik Direktör Daum oyuncuların pestilini çıkardı. Sabah sadece kondisyon çalışması yaptıran Alman hoca, öğleden sonra taktik ağırlıklı bir program uyguladı. Daum'un, derbide Carew'i Luciano ile durdurmayı planladığı öğrenildi. 

'Anlaşma yok' 

İtalya'nın Inter takımında forma giyen milli futbolcu Emre Belözoğlu, futbol kariyerini uzun bir süre daha yurt dışında sürdürmek istediğini tekrarladı. Milli futbolcunun menajeri Ahmet Bulut, yaptığı yazılı açıklamada, "Emre'nin Fenerbahçe ile ilgili anlaştığı yolundaki açıklamalar şu an itibariyle gerçeği yansıtmamaktadır" dedi. 

Uslu'dan yanıt 

Asbaşkan Mahmut Uslu, Mircea Lucescu ile hiçbir temasının olmadığını açıkladı. Uslu, "Yönetim Kurulu olarak amacımız yolumuza teknik direktörümüz Daum'la devam etmektir. Futbolda istikrarın büyük önemi olduğuna inanan bizler kulübümüzün 100.yılını kutlayacağımız 2007 yılına da Sayın Daum'la girmeyi hedeflemekteyiz" dedi. 

Daum'a sevgi seli 

Christoph Daum, dün Maltepe'de Köln Fenerbahçeliler Derneği eski başkanı Yusuf Keskin'e ait Carrefour alış veriş merkezindeki "Gelati-Eis Caffe"nin açılışına katıldı. Alman hocaya taraftarlar büyük ilgi gösterirken, açılışta Roland Koch, Eike Immel ve İdari Menajer Volkan Ballı da hazır bulundu. 

Tuncay listede 

Şampiyonlar Ligi'nin resmi dergisi Champions, organizasyonda şimdiye dek atılan en güzel 57 golü sıraladı. İlk üç sırayı Mazzola Inter , Zidane R.Madrid ve Amanchia R.Madrid oluştururken, Tuncay da, Kadıköy'de attığı röveşata golüyle son sırada yer buldu. Haberde, Tuncay'ın ilk maçta şov yapan Rooney'e yine bir hat - trick ile cevap verdiği belirtildi. 



</TEXT>
</DOC>
