<DOC>
<DOCNO> 306952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/soneko09.html </URL>
<DATE> 2005/01/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hisarcıklıoğlu Ekonomi şaha kalkacak 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, tüm yapısal reformların tamamlanmasıyla Türk özel sektörü daha da gelişeceği ve Türkiye ekonomisinin şaha kalkacağını söyledi. 
     Hisarcıklıoğlu, Ankara Sanayi Odası'nın ASO kuruluşunun 41. yıldönümü dolayısıyla 2003 yılı ihracat ve vergi rekortmenlerine ödül verilmesi dolayısıyla düzenlenen törende yaptığı konuşmada, Başbakan Recep Tayyip Erdoğan'a seslenerek, ''Bize cesaret verdiniz 2 sene önce zor bir görevi üstlenmiştiniz, popülizme sapmadan sabırla, inançla çalıştınız. Türkiye'de siyasi istikrardan sonra ekonomik istikrarda da süratli ilerleme başladı'' diye konuştu. 
     Ekonomideki rakamlara bakıldığında, dünya çapında bir başarı hikayesinin yazılmakta olduğunun görüldüğünü söyleyen Hisarcıklıoğlu, ''Enflasyon ve faiz oranlarında 30 yıldır yanına bile yaklaşamadığımız rakamlara ulaştık ve geçtik. İhracatımızı iki katına çıkarttık'' dedi. 
     Ekonomideki büyümenin özel sektör yatırımlarına ve ihracata dayalı olduğundan önceki dönemlerden daha gerçek ve kalıcı olduğunu ifade eden Hisarcıklıoğlu, yapısal reformlar sayesinde ekonominin temellerinin daha sağlam, özel sektörün ise daha kuvvetli olduğunu kaydetti. Hisarcıklıoğlu, şöyle devam etti 
     ''Artık eskisi gibi, 2-3 yıllık hızlı bir büyüme süreci sonunda, ekonominin motoru alev almıyor. Bu sayede de 90'lardaki dur-kalk- tekrar dur kısır döngüsünü kırıyoruz. Kısacası bugün Türkiye yeni bir büyüme paradigmasının eşiğindedir. 
     Ekonomi yeni bir paradigmaya girdiğinde, eskiden görünen işler kolaylaşır, önümüzde yeni ufuklar açılır. Bu yüzden dün ulaşılması imkansız bir hayal olarak görünen hedefler artık menzilimizdedir.'' 
     
     YÜZDE 7 BÜYÜME HIZI 

     Önümüzdeki 10 yıllık dönemde ortalama yüzde 7 büyüme hızını gerçekleştirecek, 10 bin dolar kişi başına gelire ve 200 milyar dolar ihracat hacmine ulaşacak potansiyele sahip olunduğunu söyleyen Hisarcıklıoğlu, bu potansiyelin kullanılarak Türkiye'nin ekonomik kaderinin değiştirilmesinin artık zor olmadığını bildirdi. 
     Tek haneli seviyelere gerileyen enflasyon ve artan ihracatla birlikte, ekonomideki büyümenin sürdürülüyor olmasının, büyüme ivmesinin devam etmesi ihtimalini iyice yükselttiğini belirten Hisarcıklıoğlu, şöyle devam etti 
     ''Bu ortamda yerli ve yabancı sermayenin yatırımları da artacağı için Türkiye, en az 10 yıllık bir hızlı büyüme dönemi yakalamış olacaktır. 
     Güney Kore, İspanya, Portekiz ve Yunanistan gibi ülkelerin, ancak bu tür büyüme döneminden sonra az gelişmişlik ve yoksulluk kısır döngüsünü kırdıklarını dikkate aldığımızda, içinde bulunduğumuz dönemin ne kadar önemli olduğu ortaya çıkıyor. 
     İşte bugün elimize geçen bu tarihi fırsatı en işi şekilde değerlendirmek için, AB sürecinde hükümetin ortaya koyduğu müthiş performansın aynısını, ekonomideki yapısal reformlar konusunda da görmek istiyoruz. Çünkü başka türlü özel sektörümüzün üstündeki girdi maliyetleri düşmeyecektir ve girdi maliyetleri düşmeden de böyle bir büyüme sürecini yakalayamayız.'' Hisarcıklıoğlu, özel sektör üzerindeki girdi maliyetlerini düşürülmeye mecbur olduklarını, sağlam temellere sahip kalıcı büyümenin ancak özel sektöre dayalı olarak sağlanabileceğini söyledi. 
     
     ''ÜYELERİMİZDEN KDV İNDİRİMLERİNİ FİYATLARA YANSITMALARINI İSTİYORUZ'' 

     Yapısal reformlar konusunda hükümetin özellikle son zamanlarda başlattığı girişimleri takdirle izlediklerini ifade eden Hisarcıklıoğlu, vergi sisteminde başlanan reform çalışmaları sonucunda, gelir kurumları ve KDV de önemli iyileştirmelerin sağlandığını kaydetti. Hisarcıklıoğlu, şöyle devam etti 
     ''Üzerimizdeki vergi yüklerinin devamlı arttırılmasına alışmış Türk özel sektörü olarak, söz konusu indirimleri son derece olumlu buluyoruz. Ve tüm üyelerimizden KDV indirimlerini fiyatlarına yansıtmalarını bekliyoruz. Odalarımız bu konunun takipçisi olacaktır.'' Öte yandan sosyal güvenlik sistemindeki reform çalışmalarını da yakından izlediklerini, bu konuda da hükümetin aynı kararlılığı göstereceğinden emin olduklarını bildiren Hisarcıklıoğlu, ''İnşallah hükümetimiz yeni bir ilke imza atacak ve sosyal güvenlik sistemini reforme edecek yapısal reformları tamamlayacaktır'' dedi. 
     Böylece bir tarafta büyümeyle birlikte istihdamda hızlı bir artış göreceklerini belirten Hisarcıklıoğlu, diğer taraftan da faizden sonra kamu bütçesinin ikinci kara deliğinin kapatılması ile hem bütçe açığının azalacak hem de sosyal amaçlı harcamalara daha fazla kaynak ayrılabileceğini bildirdi. 
     TOBB Başkanı Hisarcıklıoğlu, bir başka önemli reform alanı olarak gördükleri hukuk alanında da istinaf mahkemelerinin kurulacak olmasının önemli bir adım olduğunu vurgulayarak, ''Kamu yönetiminin etkileştirilmesi açısından artık bir işlevi kalmamış, sadece geçen sene 1 milyar dolar harcama yapan ama bu harcamasının da yüzde 85'ini personel giderlerinin oluşturduğu Köy Hizmetleri gibi kuruluşların kapatılması da son derece cesur ve yerinde bir karar olmuştur'' diye konuştu. 
     Kamu yönetimi reformunun tamamlanmasıyla birlikte hep özlemini duydukları etkin ve işleyen bir kamu idaresine de kavuşacaklarını söyleyen Hisarcıklıoğlu, yüksek boyutlardaki kamu borç yükünün ekonomi üzerindeki baskısını azaltma yolunda 2B yasasını çok önemli bir kaynak imkanı olarak gördüklerini bildirdi. 
     Orman vasfını yitirmiş arazilerin satışını düzenleyen 2B yasasının öneminin sadece finansman meselesi ile sınırlı olmadığını belirten Hisarcıklıoğlu, ''Bu kanun ile satılması düşünülen bazı yerlerde 50 yıldır bir ağaç dahi bulunmadığı gibi bazı yerler başlı başına şehir hale gelmiştir'' dedi. 
     
</TEXT>
</DOC>
