<DOC>
<DOCNO> 301232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun32.html </URL>
<DATE> 2004/12/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Londra'yı birbirine katan bıçaklı Türk, ağır cezada yargılanacak 
</HEADLINE>
<TEXT>

     İngiltere'de aynı gün üst üste düzenlediği bıçaklı saldırılar sonucunda bir kişiyi öldürdüğü, 5 kişiyi yaraladığı öne sürülen 29 yaşındaki İsmail Doğan'ın ağır ceza mahkemesinde yargılanmasına karar verildi. 
     Başkent Londra'nın kuzeyinde geçen Perşembe günü düzenlenen bıçaklı saldırılardan hemen sonra Tottenham bölgesinde ele geçirilen ve yaklaşık 36 saat sorgulanan Doğan, sorgusunun ardından mahkemeye sevk edilmişti. 
     Noel tatilinin bitimiyle birlikte bu sabah İslington Mahkemesi'nde yargıç karşısına çıkarılan Doğan'ın davasına Old Bailey adı verilen ağır ceza mahkemesinin bakması kararlaştırıldı. 
     Doğan, ilk olarak 4 Ocak günü Old Bailey mahkemesinde yargıç karşısına çıkarılacak. 
     The Times gazetesinde çıkan bir haberde, 12 yaşından bu yana İngiltere'de yaşayan İsmail Doğan'ın ağır paranoya ve depresyon tanısıyla bir süre tedavi gördüğü, üç yıl önce de hastaneden taburcu edildiği öne sürülmüştü. 
     
</TEXT>
</DOC>
