<DOC>
<DOCNO> 322999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur44.html </URL>
<DATE> 2005/03/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
51 gün eylem yapan işçiler SEKA'dan ayrıldı 
</HEADLINE>
<TEXT>

     SEKA İzmit İşletmesi'nin kapatılmasına ilişkin karara karşı fabrikaya kapanan ve eylemlerini 51 gün sürdüren işçiler ile aileleri, bugün fabrikada toplanarak vedalaştılar. 
     SEKA İzmit İşletmesi'nin arazisi, tesisleri, makineleri, işletme hakkı ve çalışanlarıyla birlikte Kocaeli Büyükşehir Belediyesi'ne devrinden sonra işçi, eş ve çocukları bugün sabahtan itibaren fabrikaya gelmeye başladı. 
     Selüloz-İş Sendikası Genel Başkanı Ergin Alşan, yemekhanede toplanan işçiler ve ailelerine yaptığı açıklamada, fabrikanın üretime geçmesi için mücadeleyi sürdüreceklerini söyledi. 
     ''Fabrikanın kapatılmasına karşı 51 gün mücadele eden SEKA çalışanlarının bu eyleminin Türkiye işçi sınıfına örnek olduğunu'' ifade eden Alşan, ''Ancak istediğimizi alamadık. Bizim istediğimiz SEKA'nın üretime devam etmesiydi'' dedi. 
     Ulaştırma Bakanı Binali Yıldırım'ın, SEKA'nın devrinin ardından Başbakan Recep Tayyip Erdoğan'ın da katılımıyla bir imza töreni düzenlenmesini talep ettiğini bildiren Alşan, şunları kaydetti 
     ''Tören, ancak SEKA üretime geçerse olur. Bazıları, 'Sorunu Başbakan çözdü' diyor. Bu sorunu ne Başbakan, ne Bakan, ne Belediye Başkanı ne de sendika çözdü, bu sorunu sizler çözdünüz. Başbakan Afrika'dan canlı yayına çıkarak SEKA işçisine rest çekti. Hükümet Sözcüsü, 'SEKA işçisine son şansı tanıyoruz' dedi. Size kimse merhamet etmedi. Siz söke söke bunu aldınız, size rest çekenleri masaya oturttunuz, sizlere teşekkür ediyorum. Eş ve çocuklarınızla birlikte onurluca direniş sergilediniz. Bu mücadele bitmedi. SEKA üretime geçinceye kadar bu mücadeleyi sürdüreceğiz.'' Alşan, yapılan protokolle belediyeye devredilen işçilere her türlü hukuksal desteği vereceklerini sözlerine ekledi. 
     İşçiler ve aileleri, Alşan'ın konuşmasının ardından sendika başkan ve yöneticileriyle vedalaşıp fabrikadan ayrıldı. İşçilerden birçoğunun fabrikadan ayrılırken ağladığı görüldü. 
     
     İŞÇİLER BURUK 
     Bu arada, işçilerin büyük bölümünün, dünkü oylamada devir kararını onaylamalarına rağmen verdikleri mücadelenin karşılığını alamadıkları için buruk oldukları belirtildi. 
     Kocaeli Büyükşehir Belediyesi önünde dün akşam düzenlenen toplantıda, Belediye Başkanı İbrahim Karaosmanoğlu'nun Ankara dönüşünde ''SEKA'lı seninle gurur duyuyor'', ''Teşekkürler Başkanım'' yazılı pankartlarla karşılanmasını hazmedemediklerini söyleyen işçiler, vedalaşmaya gelmeyen bu işçileri ihanetle suçladılar. 
     SEKA'da 23 yıldır çalışan Kemal Akyol, yaptığı açıklamada, eylemin bittiğini ve işçilerin oy birliğiyle fabrikayı kapattığını belirterek, ''Ancak hedefimiz bu değildi'' dedi. 
     SEKA İzmit Fabrikası'nın zarar eden değil, zarar ettirilen bir tesis olduğunu savunan Akyol, ''Küçük bir yatırımla bu fabrika kar eder. Yeterki işletme mantığıyla düşünülsün'' dedi. 
     İşçi eşi Yasemin Sayan da ''51 gündür bu fabrikanın üretime geçmesi için mücadele ettik. şimdi içimiz kan ağlıyor'' diye konuştu. 
     
</TEXT>
</DOC>
