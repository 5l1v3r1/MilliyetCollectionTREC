<DOC>
<DOCNO> 338296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun03.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gala gecesinde şıklık yarışı 
</HEADLINE>
<TEXT>


Gemi seyahatlerinin en önemli ayrıntıları arasında kaptanın verdiği gala ve veda yemekleri geliyor. Resmi kıyafet zorunluluğunun olduğu gecelerde hem kadınlar hem de erkekler arasında şıklık yarışı yaşanıyor 

HAZIRLAYAN DİLEK TAŞ 

Gemi ile mavi yolculuğa çıkmak sıradan bir tatile çıkmaktan çok farklı. Bir kere 'Nasıl olsa denizde olacağım, beni kim görecek' diye düşünmeyin. Gemi içindeki kurallar karadakinden daha sıkı. Üstelik 'dress code' yani belli yerlerde şık giyinme zorunluluğu var. Bu nedenle kruvaziyer tura çıkarken yanınıza almanız gerekenler sportif ve şık kıyafet ayrımını iyi yapmanız gerekiyor. Gündüzleri havuz başında giyeceğiniz kıyafetten, öğle yemeğinde giyeceğinize ya da liman şehirlerinde yapılacak bazı kara turlarına giyeceniz rahat kıyafetlerden akşam yemeklerinde göze hitap eden şık gece elbiselerine kadar tüm ayrıntıları düşünün. Lüks olması nedeniyle üst gelir grubunun tercih ettiği, ancak son yıllarda orta gelir grubunun da katıldığı seyahatlarde akşam verilen parti ve yemeklerde şıklık yarışı dikkat etmeniz gereken en önemli ayrıntı. Kaptanın hoşgeldin ve veda partileri dışında yedi günden fazla olan seyahatlerde dördüncü gün yapılacak olan gece yemeğinde erkeklerin siyah takım elbise giymesi gerekiyor. Bayanlarda ise renk zorunluluğu yok ancak şıklık olmazsa olmaz bir detay. Gemi seyahati için valizinizi hazırlarken yanınıza almanız gereken üç tip kıyafet var 
Casual kıyafetKara gezmeli turlar için spor kıyafetlerGece kıyafeti 

Kalın kıyafetler de alın 
Yolculuk boyunca sıcak iklimlerde dolaşacağınız gibi rotanızın üzerinde soğuk havalarla da karşılaşacağınızı sakın aklınızdan çıkarmayın. Bu nedenle yanınıza hem spor hem de resmi kıyafetleriniz için uzun kollu seçeneklerden de alın. Seyahat şirketleri çoğu zaman seyahate çıkmadan önce yanınıza yağmurluk, su geçirmez şapka hatta çantanıza sığabilecek küçük şemsiyeler almanız konusunda hatırlatmalarda da bulunuyorlar. 

İlaçlarınızı unutmayın 

Bu arada deniz tutması ya da başka herhangi bir hastalığınız varsa uzun seyahatinizin kabusa dönüşmemesi için ilaçlarınızı yanınıza almayı sakın unutmayın. Bunun yanında güneş kremi, güneş gözlüğü, şapka, sandalet gibi yazlık detayları da atlamayın. Hangi gün şık, hangi gün casual giyineceğinizle ilgili kabin ekibi odanıza bir not bırakacak. 

Valizler son gece toplanacak 
Gemi seyahatlerinde bavullarınız için herhangi bir limit sınırlaması bulunmuyor. Gemideki son geceniz için yanınıza küçük bir çanta hazırlayın. Son gece valizler gemi ekibi tarafından toplanacak. Lüks gemi seyahatlarine sık katılanlar valizlerin kaybolması gibi risklere karşı değerli eşyalarını seyahat öncesinde sigorta yaptırıyorlar. 


</TEXT>
</DOC>
