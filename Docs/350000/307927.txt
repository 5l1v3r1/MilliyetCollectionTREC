<DOC>
<DOCNO> 307927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/dunya/axdun01.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
10 Türk'ten 8'i Bush karşıtı 
</HEADLINE>
<TEXT>


LONDRA DHA 


BBC Dünya Servisi tarafından 21 ülkede yapılan ankette Türkiye, ABD Başkanı George W. Bush hakkında en olumsuz düşünceye sahip ülke oldu. Ankete katılan Türklerin yüzde 82'si, George Bush'un 2'nci defa seçilmesinin küresel güvenliği tehdit ettiği yönünde görüş bildirdi. 

'Dünya daha tehlikeli' 
Bush'un bugün yapılacak yemin töreni öncesinde, BBC Dünya Servisi'nin GlobeScan'a 21 ülkede yaptırdığı ankette, "ABD Başkanlığı'na Bush'un yeniden seçilmesi dünya barışı ve güvenliği için olumlu mu, olumsuz mu " sorusuna yanıt arandı. Ankete katılan 21 ülkeden 16'sında Bush, dünya güvenliği için tehdit olarak nitelendirildi. Katılımcıların ortalama yüzde 58'i Bush'un yeniden seçilmesini dünyayı daha da tehlikeli bir yer haline getirdiğini savundu. Bush'un yeniden seçilmesinin dünyayı daha güvenli yaptığını düşünen ülke sayısı ise sadece 3 Hindistan, Filipinler ve Polonya. Bush karşıtlığının başını ise Türkiye çekiyor. Türklerin yüzde 82'si Bush'u barış için bir tehlike olarak görüyor. Türkiye'yi yüzde 77 ile Almanya ve yüzde 75 ile Fransa izledi. İngiltere'de ise halkın yüzde 64'ü Bush'u onaylamadığını gösterdi. 


</TEXT>
</DOC>
