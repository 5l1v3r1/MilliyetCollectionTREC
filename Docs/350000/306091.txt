<DOC>
<DOCNO> 306091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun43.html </URL>
<DATE> 2005/01/13/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
ABD'nin Irak'taki petrol kaçakçılığından haberi varmış... 
</HEADLINE>
<TEXT>

     BM'nin Irak'taki ''petrol karşılığı gıda'' programının uygulandığı dönemdeki en önemli petrol kaçakçılığından ABD'nin haberdar olduğu bildirildi. 
     İngiliz Financial Times FT gazetesinin haberine göre, FT ve İtalyan Il Sole-24 Ore tarafından ortaklaşa yürütülen bir soruşturmada, petrol kaçakçılığına 2003 yılının başında Ürdünlü bir oluşumun girişimiyle 14 petrol şirketinin karıştığı belirlendi. 
     Haberde, ABD'nin bilgisi dahilindeki petrol kaçakçılığında 150 milyon dolar değerinde 7 milyon varil petrolün uluslararası ambargo ihlal edilerek ve petrol karşılığı gıda programı dışında satıldığı belirtildi. 
     Saddam Hüseyin'e yakın çevrelerin bu işten yasadışı biçimde 50 milyon dolar kazanç sağladıkları ileri sürüldü. 
     
     ABD'DEN DOĞRULAMA 
     Bu arada, Amerikan yönetimi FT gazetesinin haberini doğruladı. 
     ABD Dışişleri Bakanlığı sözcüsü Richard Boucher, Şubat 2003'te BM'deki Amerikan misyonunun önemli bir petrol kaçakçılığı istihbaratını ilettiğini ve kendilerinin de ambargoyu denetleyen Basra Körfezi'ndeki uluslararası deniz gücünü durumdan haberdar ettiklerini belirtti. 
     Washington'un petrol kaçakçılığıyla ilgili soruşturmayı sürdürdüğünü belirten Boucher, o dönemde bu gibi girişimleri engellemek amacıyla bölgeye geniş çapta bir uluslararası deniz denetim gücünün yerleştirildiğini anımsattı. 
     BM'nin Saddam Hüseyin döneminde uluslararası ambargodan büyük zarar gören Irak halkının acil gereksinimlerinin karşılanması için oluşturduğu ''petrol karşılığı gıda'' programı geniş çaplı yolsuzluk iddiaları karşısında soruşturma konusu olmuştu. 
     
</TEXT>
</DOC>
