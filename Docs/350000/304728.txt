<DOC>
<DOCNO> 304728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur25.html </URL>
<DATE> 2005/01/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çalınan aracı için il il gezdi... 
</HEADLINE>
<TEXT>

     Kastamonu'nun Tosya İlçesi'nde, bir kişi yaklaşık 5 ay önce evinin önünden çalınan aracını, il il gezip araması sonucu Ordu'nun Ünye İlçesi'nde buldu. 
     AA muhabirinin aldığı bilgiye göre, Tosya'da, Mehmet Ağarır 41 Hacıpir Mahallesi Çiftçi Sokak'taki evinin önüne gece park ettiği ve şehir içi taşımacılık yaptığı 37 ET 900 plakalı kamyonetinin sabah çalındığını fark etti. 
     Durumu önce polise bildiren Ağarır, daha sonra Kastamonu başta olmak üzere çevre il ve ilçeleri gezerek aracını aramaya başladı. Ordu'nun Ünye İlçesi'nde rastladığı bir aracı kendi kamyonetine benzeten Ağarır, Ünye polisine başvurdu. Bunun üzerine polis tarafından araçta yapılan incelemede, Ağarır'a ait olduğu belirlenen kamyonete 52 EU 269 numaralı sahte bir plaka takıldığı, motorunun ve şase numarasının değiştirildiği tespit edildi. 
     Aracı çaldıktan sonra Cemil Ateş'e satan Ünye nüfusuna kayıtlı Hüseyin Ç'nin daha önce de aynı suçtan sabıkası olduğu ve polis tarafından arandığı bildirildi. 
     Çalınan kamyonetini il il gezerek arayan ve sonunda bulan Ağarır, AA muhabirine, yaptığı açıklamada, kamyoneti çalındığında ne yapacağını şaşırdığını söyledi. 
     İlk önce Tosya polisine haber verdiğini belirten Ağarır, şöyle konuştu 
     ''Daha sonra aracımı aramak için il ve ilçeleri dolaşmaya başladım. Ordu'nun Ünye İlçesi'nde şüpheli bir aracın olduğu haberini aldım. Ünye polisinin yardımıyla kamyonetin benim olduğu anlaşıldı. Aracımı bulana kadar bir gece olsun uyuyamadım. Kamyonetim benim ekmek kapım. 5 ay aracımın izini takip ettim ve sonunda bulduğum için çok mutluyum.'' 
     
</TEXT>
</DOC>
