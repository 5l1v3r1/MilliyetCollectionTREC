<DOC>
<DOCNO> 312399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy13.html </URL>
<DATE> 2005/02/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tan Irak'ta tüm etnik grupların haklarına saygılı olunmalı 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'taki demokratik süreçte, Irak halkını oluşturan tüm etnik grupların haklarına saygılı olunması, bir etnik grubun diğeri veya diğerleri üzerinde hakimiyet kurmak amacıyla demokrasi usul ve kurallarının dışına çıkmaması gerektiğini söyledi. 
     Tan, ''Türkiye'nin Kürtleri desteklediği ve bir Iraklı Kürdün Irak'ta cumhurbaşkanı, başbakan veya meclis başkanı olmasına sıcak baktığı'' yolunda basında yer alan haberlere ilişkin bir soru üzerine, Türkiye'nin Irak'ta demokratik sürecin demokrasinin evrensel usul ve kurallarına uygun olarak tesis edilmesini desteklediğini belirterek şunları söyledi 
     ''Bu süreç içinde Türkiye'nin dikkat edilmesini ve özen gösterilmesini ısrarla istediği hususlar, Irak halkını oluşturan tüm etnik grupların haklarına saygılı olunması, bir etnik grubun diğeri veya diğerleri üzerinde hakimiyet kurmak amacıyla yukarıda sözü edilen demokrasi usul ve kurallarının dışına çıkmamasıdır.'' Tan, ayrıca Irak'taki siyasi sürecin Irak halkını ve bu halkın katmanlarını oluşturan toplumları ilgilendirdiğini ifade ederek, şunları kaydetti 
     ''Öte yandan, Türkiye'nin Irak konusunda öteden beri dile getirdiği hassasiyetler de sadece Irak'ın iç işi addedilmesi mümkün olmayan ve tüm bölgenin dengelerini bozabilecek uluslararası konularla ilgilidir. 
     Bu konulardaki hassasiyetlerimizi her forumda dile getirmeye ve takibe devam edeceğiz.'' 
     
</TEXT>
</DOC>
