<DOC>
<DOCNO> 326183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun12.html </URL>
<DATE> 2005/03/23/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD Hazine Bakan Yardımcısı Taylor istifa etti... 
</HEADLINE>
<TEXT>

     ABD'nin uluslararası ilişkilerden sorumlu Hazine Bakan Yardımcısı John Taylor, istifa etti. 
     Taylor'ın bürosundan yapılan açıklamada istifanın Uluslararası Para Fonu İMF ve Dünya Bankası'nın Washington'da gelecek ay ortak düzenleyeceği bahar toplantılarının ardından 22 Nisan tarihi itibarıyla geçerli olacağı bildirildi. 
     Dünyanın önemli ekonomistleri arasında sayılan Taylor'ın, Stanford Üniversitesi'ndeki öğretim görevine geri dönebileceği belirtiliyor. 
     2001 başında göreve gelen Taylor, Türkiye'de şubat 2001 ekonomik krizinin patlak vermesinin ardından IMF çerçevesinde Türkiye'ye destek sağlanmasında önemli rol oynamıştı. John Taylor, o zamandan bu yana Amerikan üst yönetiminde Türk ekonomisini en yakından tanıyan isimlerin başında geliyordu. 
     Beyaz Saray sözcüsü Scott McClellan, Baskan George W. Bush'un, kısa süre içinde Taylor'ın yerine atama yapacağını söyledi. 
     Taylor'ın yerine geçecek kişi olarak en güçlü adaylar arasında, Hazine Bakanlığı'nın eski üst düzey yöneticilerinden Tim Adams'ın ismi geçiyor. 
     
</TEXT>
</DOC>
