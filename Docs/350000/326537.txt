<DOC>
<DOCNO> 326537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yasam/axyas01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Metro'da dehşet 
</HEADLINE>
<TEXT>


Metroyla havalimanına giden Mürüvvet Uraz'ı, 2 genç araçta taciz edip hırpaladı. Gözü dönmüş gençler, istasyonda inen Uraz'ı kurtarmaya çalışan polise de jiletle saldırdı 

SİNAN TOROS İstanbul 

Bilet almak için Atatürk Havalimanı'na gelen Mürüvvet Balkan Uraz'ı taciz edip hırpalayan 2 genç, kadını kurtarmaya çalışan polislere de jiletle saldırdı. 
Bilet almak için metroyla havalimanına gelen milli takımın eski kalecisi ve Zaman Gazetesi Köşe Yazarı Fatih Uraz'ın eşi Mürüvvet Balkan Uraz, saat 12.30 sıralarında istasyona yaklaştıkları sırada vagonda sigara içen iki gencin tacizine uğradı. Yasak olduğu için sigara içmemeleri konusunda uyardığı gençlerden biri Uraz'ın eline sigarayı değdirdi. Ardından gençler, "Sana ne, sen metronun ortağı mısın " diyerek Uraz'ı itip kakarak tartakladı. 

Polise de saldırdılar 
Metronun havalimanı istasyonuna gelmesiyle kendisini dışarıya atan Uraz, merdivenlerden koşarak saldırganlardan kaçmaya çalıştı. Kadını kovalayan gözü dönmüş gençleri gören polisler, olaya müdahale ederek Uraz'ı kurtarmaya çalıştı. 
Uyuşturucu aldıkları öğrenilen gençler, bu kez de polislere jiletle saldırdı. Yüzleri, boyunları ve ellerinden yaralanan 2 polis, sağlık kontrolünden geçmek üzere hastaneye gönderilirken, saldırganlar gözaltına alındı. 
Olay üzerine şoka giren Uraz, Dış Hatlar Terminali'nde bulunan Medline Sağlık Ünitesi'nde müşahede altına alındı. Sinir krizi geçiren ve sakinleştirici ilaç verilen Uraz, daha sonra havalimanına gelen eşi Fatih Uraz'la saldırganlardan şik yetçi oldu. Altın kaçakçılığı ve kalpazanlıktan sabıkalı saldırganlardan birinin asker olduğu ve izne geldiği öğrenildi. Üzerlerinden 9,5 gram esrar çıkan saldırganlar, daha sonra adliyeye götürüldü. 



</TEXT>
</DOC>
