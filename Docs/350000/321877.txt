<DOC>
<DOCNO> 321877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy26.html </URL>
<DATE> 2005/03/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Yurtdışında para toplayan holdinglerle ilgili önerge bugün görüşülmedi 
</HEADLINE>
<TEXT>

     CHP Grubu'nun, yurtdışında yaşayan vatandaşlardan para toplayan holdinglerle ilgili araştırma önergesinin bugün ele alınmasını öngören önerisi, TBMM Genel Kurulu'nda kabul edilmedi. 
     Önerinin lehinde söz alan CHP Grup Başkanvekili Haluk Koç, Meclis'in yolsuzluklarla ilgili komisyon kurduğunu, bazı bakanları ve bir başbakanı Yüce Divan'a gönderdiğini hatırlatarak, ''Yurtdışında para toplayan bu holdingler kimdir Bu holdinglere para verenler kimdir Bunların araştırılması hepimizin görevidir'' dedi. 
     Cemaat ilişkileri veya dini değerler kullanılarak vatandaşlardan para toplandığını öne süren Koç, bu paraları toplayan holdinglerden birisinin yöneticisinin ''bu paraların üzerine bir bardak soğuk su içsinler'' dediğini bildirdi. 
     Bu olayın banka batırılması olayından farklı olmadığını öne süren Koç, ''bu insanların dini inançları sömürülerek, kazandıkları üç-beş kuruşu kendi hesaplarına geçirdiler. KOMBASSAN, Konya Endüstri Holding, YİMPAŞ ve hatta İhlas Holding... Hepsinin belgeleri var. Her gün yüzlerce mektup alıyoruz'' diye konuştu. 
     İhlas Finans'ın kendi grup şirketlerine 1.3 milyar dolar aktardığını ve bunun banka hortumlama olayının aynısı olduğunu iddia eden Koç, ''Cem Uzan cezalandırıldı, peki bunların hiç mi suçu yok Bu Meclis yolsuzluk yapanları koruyacak mı '' diye sordu. 
     CHP İstanbul Milletvekili Bihlun Tamaylıgil de öneri lehinde yaptığı konuşmada, borsayı kumara benzeten holding yöneticisinin vatandaşların parasını batırdığını ifade ederek, ''Bu kişilerden hesap soracak gücümüz yok mu Yoksa başka faktörler mi var O yüzden mi tereddüt ediyoruz Bu şirketleri takip etmekten neden çekiniyoruz '' diye sordu. 
     
     ''ZAMANI GELİNCE'' 
     Öneri aleyhinde söz alan AK Parti Grup Başkanvekili Salih Kapusuz, Meclis'e haksızlık edilmemesini isteyerek, iktidar ve muhalefet milletvekillerinin gece gündüz demeden çalıştıklarını söyledi. 
     Hiçbir yasama faaliyetinin diğerinden daha az önemli olamayacağını kaydeden Kapusuz, Meclis Başkanlığı'na 250 araştırma önergesi verildiğini hatırlattı. 32 önergenin kabul edildiğini ve 16 araştırma komisyonu kurulduğunu ifade eden Kapusuz, Meclis'te bazı güncel konuların öncelikle ele alındığını ifade etti. 
     Salih Kapusuz, yurtdışındaki vatandaşlardan para toplayan holdinglerle ilgili araştırma önergesine kendilerinin de olumlu oy vermesiyle gündemin ön sıralarına alındığını hatırlatarak, ''Bu önerge zamanı gelince görüşülecektir. Bizim hiç kimsenin ayıbını örtmek veya suçuna ortak olmak gibi bir kaygımız yok'' diye konuştu. 
     
</TEXT>
</DOC>
