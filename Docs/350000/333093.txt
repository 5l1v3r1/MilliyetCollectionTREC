<DOC>
<DOCNO> 333093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur51.html </URL>
<DATE> 2005/04/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beykoz'da yıkım... 
</HEADLINE>
<TEXT>

     Beykoz'a bağlı Çavuşbaşı beldesinde Hazine arazisi üzerine inşa edilen kaçak yapıların yıkımına başlandı. 
     Jandarma eşliğinde bölgeye gelen İstanbul Büyükşehir Belediyesi'ne bağlı ekipler, Elmalı Baraj Gölü ön koruma havzası içinde Hazine arazisi üzerine yapılan ve bir kısmı temel aşamasında olan kaçak binalardan boş durumda bulunan 11'inin yıkımını gerçekleştirdi. 
     Yıkım çalışmasına nezaret eden İstanbul Büyükşehir Belediyesi İmar Müdürü Şimşek Deniz, 6 bin 500 yapı bulunan ve tamamı kaçak olan Çavuşbaşı'ndaki binalardan ilk aşamada boş olan 11'ini yıktıklarını söyledi. 
     ''İstanbul'daki 1 milyon 300 bin binadan 800 binin imara aykırı olduğunu'' kaydeden Deniz, ilçe ve belde belediyeleriyle birlikte kaçak yapıları yıktıklarını, ancak bu sorunun kısa sürede çözülmesinin beklenmemesi gerektiğini bildirdi. 
     İstanbul'da son 5 ayda 800 kaçak bina yıktıklarını ifade eden Deniz, kaçak yapılaşma konusunda savcılıklara 1000'e yakın ihbar geldiğini ve bunları değerlendirdiklerini söyledi. 
     Bir basın mensubunun yıkım bölgesindeki villalara niçin dokunmadıklarını sorduğu Deniz, ''İlçe belediyelerle birlikte koordineli olarak yasal süreci tamamlanan kaçak yapıları yıkıyoruz. Bu kaçak yapıların tamamını bir anda yıkmamız mümkün değil. Bu belli bir program çerçevesinde olabilecek bir şey. Biz programımıza aldığımız yapıları sırayla yıkıyoruz'' dedi. 
     Çavuşbaşı Belde Belediye Başkanı Hanefi Dilmaç da, beldedeki yapıların tamamının kaçak olduğunu belirterek, bunların ancak yasal bir düzenlemeyle iyileştirilebileceğini söyledi. 
     
</TEXT>
</DOC>
