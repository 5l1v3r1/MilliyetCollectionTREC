<DOC>
<DOCNO> 305616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/ekonomi/eko04.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncer Tüpraş'ın açıklaması yanıltıcı 
</HEADLINE>
<TEXT>


PO'nun Tüpraş'ın indiriminin beklentiyi karşılamadığı ve yanıltıcı olduğu açıklamasına Tüpraş'ın yanıtı Yanıltmadık, sektör serbest piyasaya hazır değildi 


Petrol Ofisi PO Genel Müdürü Ertuğrul Tuncer, Tüpraş'ın geçen hafta açıkladığı indirimin, halkın beklentisini karşılayamadığını söyledi. Tuncer, "Tüpraş bir yerde maalesef yanıltıcı bir şey yaptı. Rafineri satışı diye bir fiyat açıkladı. Ama o fiyattan bana malı satmıyor. Üstüne ÖTV'yi, KDV'yi koyuyor. 90 günlük stok için bir ücret alınıyor. Onu da koyduğu zaman bana yansıyan fiyat düşüşü 1.1. O ise 'yüzde 4.6' diye açıkladı. Onun için ilgililerin böyle popülist yaklaşımlar yerine, daha gerçekçi olup kamuoyunu doğru bilgilendirmesi lazım. Çünkü, olmayan bir fiyat açıklanıyor. Verimliliği artırmak için ithalat ile Tüpraş'ı karşılaştıracağız. Hangi taraf daha k rlıysa o tarafa yöneleceğiz. Ama bugün göründüğü kadarıyla ithalat Tüpraş'a göre daha cazip" dedi. 

'Yanıltma niyeti yok' 
Tüpraş Genel Müdürü Hüsamettin Danış ise rafineri çıkış fiyatına dönük bilgileri kamuoyuna vermek zorunda olduklarını, hiçbir zaman kimseyi yanıltma niyetlerinin olamayacağını söyledi. Danış, "Liberasyona geçişe altı aydır, hatta geçen yıldan beri hazır durumdayız ve bu geçişi destekledik. Ancak gördüğümüz kadarıyla belki de sektör pek hazır değildi" diye konuştu. 
Danış, PO'nun Tüpraş ürünleri yerine ithalatı tercih edebileceği açıklaması için ise şunları söyledi "Bu çok doğaldır. Zaten liberizasyona geçişin amacı da budur. Şu anda bizim ürettiğimiz ürünlerin kalitesi Almanya ile rekabet edecek haldedir. Bir dağıtım şirketi bizden fazla mal almayı istemeyebilir. Ama başka bir dağıtım şirketi bütün alımlarını bize yönlendirebilir. Hiç kimse, sektörün tamamına dönük fikrini yansıtamaz." 


</TEXT>
</DOC>
