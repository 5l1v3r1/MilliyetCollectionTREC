<DOC>
<DOCNO> 314014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yasam/axyas02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'İncitmek istemedik' 
</HEADLINE>
<TEXT>


ABD'de, Türkleri terörist olarak gösteren 24'e gelen tepkiler üzerine, dizide 'Amacımız kimseyi incitmek değil' açıklaması yapıldı 


Amerikan Fox TV'de yayımlanan 24 adlı dizide Türklerin terörist olarak gösterilmesine gelen tepkilerin ardından, dizide Jack Bauer karakterini canlandıran başrol oyuncusu Kiefer Sutherland, son bölümde bir açıklama yaptı. 
Oyuncu, dizinin bu haftaki bölümünün yayınından önce, "Amacımız kimseyi incitmek değil" dedi. ABD'de yaşayan Türkler, bu durumu 'dolaylı özür' olarak nitelese de yeterli bulmadı. 
24'te bu sezon, bir Türk ailenin ABD'de planladığı terörist faaliyetler konu alınıyor. Dizinin ilk bölümünün yayımlanmasının ardından Türk-Amerikan Dernekleri Asamblesi ATAA , Fox televizyonuna mektup göndererek, Türklerin hedef alınmasını eleştirmişti. 

Karalamaya karşı 
ATAA Başkanı Vural Cengiz, bu tür olayları izlemek üzere, dernek bünyesinde, 'Karalamaya Karşı Komite' kurulduğunu bildirdi. 
Cengiz, Türklere yönelik taciz olayları olup olmadığını, ABD ile Türkiye arasında turizmin nasıl etkileneceğini inceleyeceklerini ve medyada çıkan haberleri tarayacaklarını kaydetti. 




</TEXT>
</DOC>
