<DOC>
<DOCNO> 300350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur42.html </URL>
<DATE> 2004/12/23/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Yurtta Asayiş... Belediye işçisi darp edildi 
</HEADLINE>
<TEXT>

     Bursa'nın İnegöl İlçesi'nde, bir belediye işçisi darp edildi. 
     Alınan bilgiye göre, belediyenin Temizlik İşleri Müdürlüğü'nde çalışan Ahmet Osman Şeherli 41 , Sanayi Polis Merkezi'nin bahçesine giren bir atı belediyenin şantiyesine götürmek istedi. 
     Orhaniye Mahallesi'nde, kendisini durdurarak atı vermesini isteyen kimliği henüz belirlenemeyen 3 kişinin isteğini reddeden Şeherli, bu kişilerce sopalarla darp edildi. 
     Şeherli, İnegöl Devlet Hastanesi'ne kaldırıldı. 
     Olayla ilgili soruşturma sürdürülüyor. 
     
     SİVAS'TA BIÇAKLA YARALAMA 
     Sivas'ta, kavga ettiği kişiyi bıçakla yaralayan zanlı tutuklandı. 
     Edinilen bilgiye göre, Selçuklu Mahallesi Buhara Caddesi'nde, nişanlısıyla yürüyen Hakan Gülbahar 22 ile kendilerini rahatsız eden ve alkollü oldukları bildirilen Hüseyin Y. 23 ve Gökhan M. 19 arasında tartışma çıktı. Tartışmanın kavgaya dönüşmesi sonucu Gökhan M, Gülbahar'ı bıçakla yaraladı. 
     Gülbahar, Sultan 1. İzzettin Keykavus Devlet Hastanesi'ne kaldırıldı. 
     Gözaltına alınan zanlılardan Gökhan M, sorgusunun ardından çıkarıldığı mahkemece tutuklandı. 
     
     TRABZON'DAKİ KAÇAK SİGARA VE TÜTÜN OPERASYONU 
     Trabzon'da, kaçak sigara ve tütün sattıkları iddiasıyla dün gözaltına alınan 8'i yabancı uyruklu toplam 17 kişi, çıkarıldıkları mahkemece serbest bırakıldı. 
     Çömlekçi Mahallesi'ndeki Avrasya Pazarı'nda yapılan denetimlerde, kaçak tütün ve sigara sattıkları iddiasıyla gözaltına alınan 17 kişi ifadelerinin ardından mahkemeye sevk edildi. 
     Zanlılara, ''satmak amacıyla kaçak sigara ve tütün bulundurmak'' suçundan para cezası verilerek serbest bırakıldı. Mahkeme, yabancı uyruklu 8 kişinin de sınır dışı edilmesine karar verdi. 
     Bu arada, dün gerçekleştirilen denetimlerde, toplam 4 bin 826 paket sigara, 54 kilo 600 gram tütün ile 144 paket kaçak tütün ele geçirilmişti. 
     
     KARISINI BIÇAKLA KOVALAYINCA GÖZALTINA ALINDI 
     Sivas'ta karısını bıçak çekerek kovaladığı öne sürülen kişi gözaltına alındı. 
     Alınan bilgiye göre, Mehmet Akif Ersoy Mahallesi'nde oturan Metin A, eşi Fatma A'ya ''başka bir kadınla ilişkisi olduğunu ve boşanmak istediğini'' söyledi. 
     Eşinin bu isteğini kabul etmemesi üzerine sinirlenen Metin A, kürekle vurarak darp ettiği eşini evden kovdu. Evden ayrıldıktan sonra elbiselerini almak için yeniden evine gelen Fatma A'yı, bıçak çekerek kovalamaya başlayan Metin A, gözaltına alındı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
