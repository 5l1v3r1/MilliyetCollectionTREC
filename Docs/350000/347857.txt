<DOC>
<DOCNO> 347857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy08.html </URL>
<DATE> 2005/06/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Üst araması utanma duygusunu en az ihlal edecek şekilde yapılacak 
</HEADLINE>
<TEXT>

     Adli ve Önleme Aramaları Yönetmeliği’ne göre, üst araması, "kişinin utanma duygusunu en az ihlal edecek şekilde" yapılacak. 
     Resmi Gazete’nin bugünkü sayısında yayımlanarak yürürlüğe giren yönetmeliğe göre, önleme araması, "Milli güvenlik ve kamu düzeninin, genel sağlık ve genel ahlakın veya başkalarının hak ve hürriyetlerinin korunması", "suç işlenmesinin önlenmesi", "taşınması veya bulundurulması yasak olan her türlü silah, patlayıcı madde veya eşyanın tespiti" amacıyla, hakim kararı veya gecikmesinde sakınca bulunan hallerde mülki amirin yazılı emriyle kişilerin üstlerinde, aracında, özel kağıtlarında ve eşyasında yapılan arama işlemi olarak tanımlandı. 
     Önleme aramaları, "toplantı ve gösteri yürüyüşlerinin yapıldığı yerde veya yakın çevresinde", "özel hukuk tüzel kişileri ile kamu kurumu niteliğindeki meslek kuruluşları veya sendikaların genel kurul toplantılarının yapıldığı yerin yakın çevresinde", "halkın topluca bulunduğu veya toplanabileceği yerlerde", "öğretim ve eğitim özgürlüğünün sağlanması için her derecede öğretim ve eğitim kurumlarının ve üniversite binaları ve ekleri içerisinde, kurumun imkanlarıyla önlenmesi mümkün görülmeyen olayların çıkması olasılığı karşısında rektör, acele hallerde de dekan veya bağlı kuruluş yetkililerinin kolluktan yardım istemeleri halinde, girilecek üniversite, bağımsız fakülte veya bağlı kurumların içerisinde, bunların yakın çevreleri ile giriş ve çıkış yerlerinde", "umumi veya umuma açık yerlerde veya öğrenci yurtlarında veya eklentilerinde", "yerleşim yerlerinin giriş ve çıkışlarında", "her türlü toplu taşıma veya seyreden taşıt araçlarında", "Kaçakçılıkla Mücadele Kanunu’nda öngörülen suçların işlenmesinin önlenmesi amacıyla, ticarethane, işyeri, eğlence ve benzeri yerler ile eklentilerinde", "Spor Müsabakalarında Şiddet ve Düzensizliğin Önlenmesine Dair Kanun kapsamında gerçekleştirilen spor müsabakalarıyla ilgili olarak, müsabakanın yapılacağı spor alanlarının çevresinde, stadyum ve spor salonu girişleri ile turnike girişlerinde", "derneklerde veya eklentilerinde" yapılacak. 
     
     ÖNLEME ARAMASI 
     Konutta, yerleşim yerinde ve kamuya açık olmayan özel işyerlerinde ve eklentilerinde önleme araması yapılamayacak. 
     Önleme aramalarında, işlemin yapılacağı kanunda belirtilen umumi ve umuma açık yerlerde makul sebeplerin oluştuğunu ve milli güvenlik ve kamu düzeninin, genel sağlık ve genel ahlakın veya başkalarının hak ve hürriyetlerinin korunması, suç işlenmesinin önlenmesi, taşınması veya bulundurulması yasak olan her türlü silah, patlayıcı madde veya eşyanın tespiti amacının ortaya çıktığının ve tehlikenin oluştuğunu gösteren belirlemeler, kolluk tarafından önceden tespit edilecek ve aramanın yapılması önerilen yer ve zamanla birlikte mülki amire gerekçeleri ile birlikte yazılı olarak iletilecek. 
     Yetkili mercii, kolluğun talebini uygun bulursa, hakimden arama kararı talep edecek, ancak gecikmesinde sakınca bulunan hallerde yazılı arama emri verecek. 
     Usulüne uygun olarak verilen arama kararı veya emri üzerine yetkili amirin aramanın yapılması için kolluk memurlarına vereceği sözde emirler derhal yerine getirilecek. Bu konudaki emirlerin yazılı verilmesi istenmeyecek. Bu hallerde emrin yerine getirilmesinden doğabilecek sorumluluk, emri verene ait olacak. 
     
     DERNEKLERDE ARAMA 
     Kamu düzeninin korunması veya suç işlenmesinin önlenmesi nedenlerinden birine bağlı olarak usulüne göre verilmiş hakim kararı olmadıkça, yine bu nedenlere bağlı olarak gecikmesinde sakınca bulunan hallerde mülki amirin yazılı emri bulunmadıkça, kolluk kuvvetleri, dernek ve eklentilerine giremeyecek, arama yapamayacak ve buradaki eşyaya el koyamayacak. 
     Spor müsabakalarının yapılacağı spor alanına, güvenlik güçlerince gerçekleştirilecek kontrolden sonra seyirci alınacak. 
     
     HAKİM KARARI ARANMAYACAK DURUMLAR 
     Yönetmeliğe göre şu hallerde hakim kararı aranmayacak 
     "-Devletçe kamu hizmetine özgülenmiş bina ve her türlü tesislere giriş ve çıkışın belirli kurallara tabi tutulduğu hallerde, söz konusu tesislere girenlerin üstlerinin veya üzerlerindeki eşyanın veya araçlarının aranmasında, -Sivil hava meydanlarında, limanlarda ve sınır kapılarında, binaların, uçakların, gemilerin ve her türlü deniz ve kara taşıtlarının, giren çıkan yolcuların X-ray cihazından geçirilerek, gerektiğinde üstünün ve eşyasının aranması ile buralarda görevli kamu kuruluşları ve özel kuruluşlar personelinin, üstlerinin, araçlarının ve eşyasının aranmasında -Kişilerin üstünün, eşyasının Olağanüstü Hal Valisi’nin emriyle aranmasında, -Sıkıyönetim Kanunu uyarınca yapılan aramalara dair gönderilerin ve kişilerin üzerlerinin sıkıyönetim komutanının emriyle aranmasında hakim kararı aranmayacak." 
     
     KEYFİ DURDURMA VE YAKALAMA YAPILAMAYACAK 
     Umuma açık veya açık olmayan özel işletmelerin, kurumların veya teşebbüslerin girişlerindeki kontroller, buralara girmek isteyen kimselerin rızasına bağlı olacak. Kontrol edilmeyi kabul etmeyenler, bu gibi yerlere giremeyecek. 
     Arama sırasında suç unsuruna rastlandığında, önleme araması tutanağa bağlanacak. 
     Bir kişiyi geçici olarak durdurmak, yakalama sayılmayacak. 
     Yakalama sayılması için kişinin fiilen denetim altına alınması gerekecek. Denetim için araçların durdurulması da mümkün olacak. 
     Durdurma yetkisinin kullanılabilmesi için, "umma" derecesinde makul şüphe bulunacak. Kolluk görevlisi, tecrübesine dayanarak, izlediği davranışlarından, o kişinin bir suç işleyeceği veya işlediği hususunda kanaat elde eder veya kişinin silahlı olduğu ve halen tehlike yarattığı kanaatine varırsa kişi durdurulabilecek. 
     Somut emarelerle desteklenen şüphe bulunmadan, süreklilik arz edecek, fiili durum ve keyfilik oluşturacak şekilde durdurma ve kontrol yapılamayacak. 
     Sebebin oluşmasına veya şüpheye yol açan davranışları hakkında, durdurulan kişiye sorular yöneltilebilecek. Kişi bu sorulara cevap vermekle yükümlü olmayacak. Durdurma yetkisinin kullanılmasına neden olan şüphe, yapılan açıklama ile ortadan kalkarsa, kişinin gitmesine engel olunmayacak. 
     Durdurulan kişi üzerinden giysilerinden herhangi birisi çıkarılmayacak, yoklama biçiminde bir kontrol yapılacak. Bu işlem sonucunda, kişide silah bulunduğu sonucunu çıkarmaya yeterli şüphe meydana gelirse, memur kendiliğinden silah ve diğer suç eşyası araması yapabilecek. 
     
     YOKLAMA SURETİYLE KONTROL 
     Yoklama suretiyle kontrol, kişinin cinsiyetinde bulunan görevli tarafından en az sıkıntı verici şekilde yapılacak. 
     Kontrolün neticesinde suça ilişkin iz, eser, emare ve delil elde edilirse, kişi yakalanacak. 
     Uyuşturucu gibi belirli bir şeyin, kişinin herhangi bir yerinde gizlendiği düşünülüyorsa, daha geniş çaplı kontrol yapılabilecek. 
     Yoklama suretiyle kontrol, kişinin veya aracın ilk durdurulduğu yerde veya o yerin yakınında, mümkün olduğu kadar başkalarının göremeyeceği tarzda yapılacak. Başka yere götürülerek kontrol yapılamayacak. 
     
     KARAR VEYA YAZILI EMİR ÜZERİNE ARAMA 
     Aramanın gerçekleştirileceği yerde, öncelikle kişilerin kaçmasını ve saldırmasını engelleyecek şekilde gerekli güvenlik tedbirleri alınacak. Kolluk görevlileri, kolluk görevlisi olduğunu ispatlayan kimliğini gösterecek. 
     Üst araması, kişinin cinsiyetinde bulunan görevli tarafından yapılacak. Üst ve eşya araması sırasında, yapılan aramanın konusu olan eşyanın ne olduğu veya aramanın yapılmasına temel teşkil eden sebepler, ilgiliye açıklanacak. 
     Üst araması sırasında, kişinin beraberinde olan eşya da mümkünse elektromanyetik cihazlarla, değilse beş duyu organı aracılığıyla aranacak. 
     Kişi direndiği takdirde üst ve eşya araması orantılı güç kullanılarak gerçekleştirilecek. Üst ve eşya araması, kişinin veya aracın ilk durdurulduğu yerde veya o yerin yakınında, mümkün olduğu kadar başkalarının göremeyeceği tarzda yapılacak. Başka yere götürülerek arama yapılamayacak. 
     Üst araması sırasında, kişinin üstünde veya eşyasında rastlanan özel kağıt ve zarflar, içinde müsadereye tabi bir eşya bulunması ihtimali dışında açılmayacak açıksa dahi yazılı bilgiler okunamayacak. 
     
     KANUNLARIN İZİN VERMEDİĞİ BİR ŞEYİ TAŞIMAK 
     Kişinin kanunlara göre izin verilmeyecek bir şeyi taşıdığına ilişkin makul şüphenin bulunması ve aramanın amacına başka türlü ulaşılamaması halinde, arama yapılmadan önce, bu aramayı yapmanın neden gerekli görüldüğü ve nasıl yapılacağı, o birimde görevli en üst kolluk amiri tarafından ilgiliye bildirilecek. 
     Arama, kişinin utanma duygusunu en az ihlal edecek bir şekilde yapılacak önce bedenin üst kısmındaki giysiler çıkarttırılacak. 
     Bedenin alt kısmındaki giysiler, üst kısmındaki giysiler giyildikten sonra çıkarttırılacak. Bu giysiler mutlaka aranacak. Arama sırasında bedene dokunulmaması için gerekli özen gösterilecek. Arama, mümkün olduğunca kısa bir süre içinde bitirilecek. 
     Araçlarda aramanın gerçekleştirileceği yerde, öncelikle kişilerin kaçmasını ve saldırmasını engelleyecek şekilde gerekli güvenlik tedbirleri alınacak. Araç araması, kişiye en az sıkıntı verici şekilde ve makul olan en kısa sürede yapılacak. 
     Araç araması, aracın ilk durdurulduğu yerde veya o yerin yakınında, mümkün olduğu kadar başkalarının göremeyeceği tarzda yapılacak. Detaylı inceleme yapılması gereken hallerde, başka yere götürülerek arama yapılabilecek. 
     Boş araçların aranmasında, arama yapıldığını belirten bir not bırakılacak. Bu notta, arama tutanağının bir kopyasının alınabileceği yer belirtilecek. Bu maddede yazılı işlemler gece de yapılabilecek. 
     
     KONUTUN ARANMASI 
     Haklarında gıyabi tutuklama veya tutuklama kararı ile yakalama emri veya zorla getirme kararı bulunan kişilerin yakalanması için yapılacak aramalarda, ayrıca arama kararı verilmesi gerekli olmayacak. 
     Bu gibi hallerde sadece yakalanacak kişiyle ilişkili işlemler yapılabilecek. O yerde bulunan diğer kişiler hakkında, ayrıca karar verilmemişse, arama yapılamayacak. 
     Kolluk, arama yapılacak kapalı yerlerde ve eklentilerinde gerekli güvenlik önlemlerini alarak kapıyı çalacak. 
     Hakim kararı veya kanunla yetkili kılınmış merciin yazılı emriyle yapılan aramalarda veya karar alınmasını gerektirmeyen işlemlerde, mümkünse o yere girme izni verme yetkisine sahip kişilerle iletişim kurulmasına çalışılacak, kolaylık gösterilmesi istenecek. 
     "Arama yapılacak olan yerin konut veya yerleşim yeri olarak kullanılmadığının bilinmesi", "arama esnasında bu yerlerde kimsenin olmadığının anlaşılması", "bu yerlerde oturan veya izin vermeye yetkili kişinin arama öncesinde bilgilendirilmesinin, delil karartmasına yol açarak aramanın amacını tehlikeye sokacak veya kolluk memurlarını veya diğer bireyleri tehlikeye düşürebilecek olması" hallerinde iletişim kurmadan arama yapılabilecek. Diğer hallerde, kolluk memurları, arama kararını gösterecekler. 
     Gecikmesinde sakınca veya tehlike bulunması halinde, bilgilendirme içeri girdikten sonra da yapılabilecek. 
     
     ARAMAYA KARŞI ÇIKILIRSA... 
     Aramayla görevlendirilenler, aramaya karşı çıkılması halinde, durumun haklı kıldığı ölçüde güç kullanarak direnci ortadan kaldırabilecek. 
     Bilgilendirme yapıldıktan sonra, kapı açılmadığı takdirde güç kullanılacağı ihtar edilecek ve buna rağmen kapı açılmazsa zorla eve girilecek ve arama gerçekleştirilecek. Güç, kademeli bir şekilde artarak kullanılabilecek. 
     Bulundurulması suç teşkil eden eşyanın arandığı evde bulunan kişilerin üstü, güvenlik veya suç eşyasının elde edilmesi amacıyla aranacak. Arama, bulunması istenen şeyin boyutu ve niteliği göz önüne alınarak, amaca ulaşmak için gerekli olan ölçüde gerçekleştirilecek. 
     Aranacak yerde bulunan kişilerin özel hayatlarına ve mallarına gereken azami özen gösterilecek. 
     Kasa gibi, açılması özellik isteyen eşya, kolluk tarafından veya masrafları kollukça karşılanmak üzere bu konudaki meslek erbabına açtırılacak. Bu işlemin o yerde yapılmasının masraflı, külfetli veya oraya zarar verebilecek olması durumunda, eşya kolluk tarafından muhafaza edilen başka bir yere götürülerek de açılabilecek. 
     
     AVUKAT ARAMADA BULUNABİLECEK 
     Kişinin avukatının aramada hazır bulunmasına engel olunamayacak. 
     Arama, kararda veya yazılı emirde belirtilen süre içerisinde yapılacak. Her arama kararı, aksine bir hüküm içermiyorsa sadece bir kez arama yapma yetkisi verecek. 
     Aramanın amacını tehlikeye sokan acil bir durum yoksa, adli arama gündüz yapılacak. 
     Konutta, işyerinde veya diğer kapalı yerlerde adli arama, gece yapılamayacak. Ayrıca bu yerlerde kolluk amirinin yazılı emriyle arama yapılamayacak. 
     Ancak, "Suçüstü halinde", "Gecikmesinde sakınca bulunan halde", "Firar eden kişi veya tutuklu veya hükümlünün tekrar yakalanması halinde", "Geceleyin herkesin girip çıkabileceği umuma açık istirahat ve eğlence yerlerinde" gece adli arama yapılabilecek. 
     Önleme aramaları, denetimler ve kontroller her zaman yapılabilecek. 
     Yönetmelikle, 24 Mayıs 2003 tarihli Adli ve Önleme Aramaları Yönetmeliği yürürlükten kalktı. 
     
</TEXT>
</DOC>
