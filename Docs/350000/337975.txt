<DOC>
<DOCNO> 337975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/axspo01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kartal uçacak' 
</HEADLINE>
<TEXT>


Başkan Yıldırım Demirören yeni sezonda bütün cephelerde zirveye oynacaklarını belirterek, "Taraftarımız rahat olsun. Bileğimizi kimse bükemeyecek" diye konuştu 

ORHAN YILDIRIM 


Beşiktaş Kulübü Başkanı Yıldırım Demirören, Siyah - Beyazlı taraftarlara iddialı mesajlar yolladı. Takımla birlikte dün Rize'ye giden Demirören yeni sezonda hem Türkiye'de hem de Avrupa'da zirveye oynacak bir kadro kuracaklarını dile getirdi. 
Yeniden yapılandıkları için sezona iyi başlayamadıklarını kaydeden Başkan, "Ligin ikinci yarısında ise gerçek gücümüze yaklaştık. Tüm planlarımızı gelecek sezon için yapıyoruz. Mevcut kadromuza teknik heyetin belirlediği isimleri dahil ederek hem içeride hem dışarıda zirveye oynayacağız. Taraftarımız artık rahat olsun. Camiamızda yeniden inşa edilen birlik, beraberlik ortamı içinde bileğimizi kimse bükemeyecek. Sadece futbolda değil her alanda başarılı olmak istiyoruz" diye konuştu. 
Başkan Yıldırım Demirören bugünkü Çaykur Rizespor sınavı için de iddialı açıklamalar yaptı. Ligin en iyi futbol oynayan takımlarından birine karşı mücadele edeceklerini kaydeden Demirören, "Üç puan için sahaya çıkacağız. Kalan 5 maçı da kazanarak Şampiyonlar Ligi vizesini almayı amaçlıyoruz" ifadesini kullandı. 

Çiçekli karşılama 

RAHMAN SAĞIROĞLU 

Beşiktaş kafilesi, Çaykur Rizespor maçı için dün özel uçakla gittiği Trabzon'da sevgi gösterileri ve çiçeklerle karşılandı. Havaalanına gelen yaklaşık 20 kişilik taraftar grubu, Başkan Yıldırım Demirören'e çiçek verirken, en büyük ilgiyi, Teknik Direktör Rıza Çalımbay ile Fenerbahçe derbisinde taraftarların gönlünde taht kuran Daniel Pancu gördü. Daha sonra karayoluyla Rize'ye geçen Siyah - Beyazlılar akşam yaptığı taktik ağırlıklı son antrenmanla hazırlıklarını tamamladı. 

Çalımbay En anlamlı maçım 

Beşiktaş'ın bugün Çaykur Rizespor ile oynayacağı maç Teknik Direktör Rıza Çalımbay için ayrı bir önem taşıyor. Devre arasında Karadeniz ekibinden ayrılarak Siyah - Beyazlı takımın başına geçen Çalımbay dostluk havasında bir maç oynayacaklarını söyledi. Tecrübeli hoca, "Benim için en anlamlı maç bu. Rizeli yöneticiler bana her konuda yardımcı oldular. Özellikle Başkan Ekrem Cengiz'e şükran borçluyum" dedi. İyi bir hava yakaladıklarını da vurgulayan başarılı çalıştırıcı, "Beşiktaş olarak hedefimiz sahadan 3 puanla ayrılıp yolumuza devam etmek" ifadesini kullandı. 

Kürşat'ta mutlu son 

Çaykur Rizespor'un başarılı savunmacısı Kürşat yeni sezonda Beşiktaş forması giyecek... Siyah - Beyazlı yönetim, Teknik Direktör Rıza Çalımbay'ın ısrarla istediği milli futbolcu ile kesin anlaşmaya vardı. Kürşat'a yüzde 30'u garanti olmak üzere yılda 800 milyar lira ödenecek. Bu arada Rıza Çalımbay dün Çaykur Mehmet Cengiz Tesisleri'nde yapılan idman öncesi Kürşat'la biraraya gelerek bir süre sohbet etti. Eski öğrencileriyle hasret gideren Rıza hoca, ameliyat olan Rizespor Teknik Direktörü Erdoğan Arıca'ya da 'geçmiş olsun' dileğinde bulundu. 

Pascal'dan teşekkür 

İskoçya'nın Livingston takımına transfer olan Beşiktaş'ın eski golcüsü Pascal Nouma, yeni kulübünün internet sitesinde Siyah - Beyazlı taraftarlara kendisine verdikleri büyük destek için çektiği videoyla teşekkür etti. Fransız forvet videoda yaptığı konuşmada, "Beşiktaş taraftarı hayatımın vazgeçilmezidir. İdmanlarda siyah - beyaz renkleri tercih ediyorum. Hayatım boyunca kalbimde olacaksınız" dedi. 

Pancu dava açacak 

Romanya basını tarafından önceki gün Yaş kentinde yakalanan bir fuhuş çetesinin müşterisi olmakla suçlanan Daniel Pancu iddialara sert tepki gösterdi. İddiaları yıpratma politikası olarak nitelendiren Siyah - Beyazlı futbolcu, "Türkiye'de el üstünde tutulurken, kendi ülkemde böyle ucuz yollarla üstüme gelinmesine çok üzüldüm. Bu saçma haberleri yapanlarla mahkemede hesaplaşacağım" ifadesini kullandı. 

'Kötü günler bitti' 

Kartal'ın son haftalarda sergilediği futbol ve attığı gollerle alkışlanan forveti John Carew kendini bulduğunu söyledi. Sakatlıklar yüzünden uzun süre gerçek kimliğini sahaya yansıtamadığını vurgulayan Norveçli yıldız, "Bu nedenle sıkıntılı günler yaşadım, ancak hepsi geride kaldı. Artık sadece kalan haftalarda atacağım golleri ve Beşiktaş'ın başarısını düşünüyorum. Rize'yi yenmek için elimizden geleni yapacağız" dedi. 


</TEXT>
</DOC>
