<DOC>
<DOCNO> 348946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur01.html </URL>
<DATE> 2005/06/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hırsız, 3. kattaki daireye girmeye çalışırken, düşerek ağır yaralandı 
</HEADLINE>
<TEXT>

     Fatih’te hırsızlık yapmak amacıyla bir binanın 3. katındaki daireye girmeye çalıştığı öne sürülen genç, düşerek ağır yaralandı. 
     Horhor Caddesi Yeniyol Sokak’taki bir binanın önüne sabah saatlerinde gelen ve hırsızlık yapmayı planlayan genç, bir süre sonra bu binaya tırmanmaya başladı. 
     Binanın duvarından 3. kattaki daireye kadar tırmanan genç, camı açmaya çalışırken gürültü çıkarınca içeride uyuyan bir kişi tarafından fark edildi. 
     Bu kişinin bağırması üzerine panikleyen genç, dengesini kaybedip sokağa düşerek yaralandı. 
     Ağır yaralandığı için kaçamayan genç, vatandaşlarca bina önüne çağrılan ambulansla İstanbul Üniversitesi İstanbul Tıp Fakültesi Hastanesi’ne kaldırıldı. 
     Üzerinden kimlik çıkmadığı belirtilen bu kişinin yanındaki 1 adet saat ile fotoğraf makinesi ise polislerce muhafaza altına alındı. 
     Söz konusu binanın 3. katındaki dairede oturanlar, zanlı gencin evlerine girmeye çalışırken yere düştüğünü anlatarak, evlerinden herhangi bir eşya çalamadığını kaydettiler. 
     
</TEXT>
</DOC>
