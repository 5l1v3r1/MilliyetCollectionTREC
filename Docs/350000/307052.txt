<DOC>
<DOCNO> 307052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/siy01.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağlayıcı siyasete hükümet müdahalesi 
</HEADLINE>
<TEXT>


Erdoğan, yeni Milli Güvenlik Siyaset Belgesi'nde, irtica, bölücülük, Yunanistan, Ermenistan gibi konularda 'özel' belgelerin olmamasını istedi. Böylece hükümet, siyaset belirlemede daha bağımsız hareket edecek 

Barkın Şık - Ankara 


Milli Güvenlik Kurulu MGK Genel Sekreterliği, yeni Milli Güvenlik Siyaset Belgesi'ni MGSB , Başbakan Recep Tayyip Erdoğan'ın direktifi doğrultusunda hazırlayacak. Erdoğan'ın yeni belgede, "Özel Milli Siyaset Belgeleri"nin hazırlanması hükmünün yer almamasını istemesi üzerine irtica, bölücülük, Yunanistan, Ermenistan gibi başlıkları bulunan özel milli siyaset belgeleri artık olmayacak. Böylece hükümet, bu konulardaki manevra alanını genişletebilecek. 
Erdoğan'ın, "MGSB ile ilgili hükümet adına tek bir görüş gönderilecek. Görüşler önce Başbakanlığa iletilecek, değerlendirildikten sonra hükümet adına MGK Genel Sekreterliği'ne iletilecek" talimatı üzerine, MGK üyesi olan Başbakan Yardımcısı Mehmet Ali Şahin görüşünü geri çekti. 
Devletin en önemli ve gizli yönergesi MGSB'nin değişen tehdit algılamaları doğrultusunda güncellenmesi çalışmalarını yürüten ve ilgili kurumlardan görüş isteyen genel sekreterliğe, 2005'in ilk haftasında Erdoğan imzasıyla bir yazı ulaştı. Başbakanlığa iletilen görüşlerin ardından hazırlanan ve Erdoğan imzasıyla gönderilen yazıda, Anayasa'nın "Milli güvenliğin sağlanmasından, TBMM'ye karşı Bakanlar Kurulu sorumludur" düzenlemesini içeren 117. maddesine atıf yapılarak "yetki" vurgusunda bulunuldu. Yeni belgenin "kısa ve öz" olarak hazırlanması, genel stratejik değerlendirmelere yer verilmesi istendi. 

'Özel'e yer yok 
Erdoğan, belgedeki konular ışığında "Özel milli siyaset belgesi" hazırlanacağı hükmünün ve eylem planlarının yeni belgede yer almamasını da istedi. 2001'de güncellenen MGSB'de, milli güvenlik siyasetinin gerektirdiği veya öngördüğü iç ve dış konularda ayrıntılı ve özel hareket tarzlarını belirleyen özel belgelerin hazırlanması öngörülüyordu. 

28 Şubat'ta vardı 
MGK kaynakları, hükümetin "yetki" vurgusu yaparak MGSB'nin kapsamında daraltmaya gitmesi ve özel belgeleri kaldırmasını, "İç ve dış politikada kendisine daha fazla hareket alanı sağlamak üzere atılan bir adım" olarak nitelendirdi. MGSB uyarınca Türkiye'nin irtica, bölücülük, iç Türkler, dış Türkler, Yunanistan, Ermenistan, Suriye, İran gibi başlıklarda "özel milli siyaset belgesi" bulunuyordu. İrticayla ilgili belgede, 28 Şubat kararlarındaki esasların yerine getirilmesi için izlenecek yol haritasının detaylarına yer veriliyordu. 
İrticai dernek - vakıfların takibi ve durdurulması, tarikatlara ait yurtların kapatılması gibi konular belgede ayrıntılarıyla anlatılıyordu. 

MGSB nedir 

MGSB'de Türkiye Cumhuriyeti'nin milli menfaatleri ve milli hedefleri, milli hedeflere ulaşılabilmesi için takip edilecek iç ve dış güvenlikle savunma siyasetlerine ilişkin esaslar yer alıyor. MGK Genel Sekreterliği, belgenin hazırlanması aşamasında Cumhurbaşkanlığı, Dışişleri Bakanlığı, Genelkurmay Başkanlığı, İçişleri Bakanlığı ve Milli İstihbarat Teşkilatı başta olmak üzere ilgili kurumlardan görüş istiyor. İstenilen görüşler sekreterlik tarafından derlenerek MGK'ya sunuluyor. MGSB, MGK tarafından uygun görülmesi halinde, Bakanlar Kurulu'nun onayına sunuluyor. Bakanlar Kurulu onayıyla yürürlüğe giren belgenin uygulanmasından hükümet sorumlu oluyor. 

'Siyaset' belgesi nisana yetişecek 

MGK kaynakları, yeni belgenin nisandaki MGK toplantısına yetiştirilmeye çalışılacağını kaydetti. MGSB son olarak, 1997'de Refahyol hükümeti döneminde kapsamlı olarak değiştirilmiş, 2001'de bazı güncelleştirmelere gidilmişti. "Bölücü ve irticai faaliyetlerin" eşit ve birinci derece öncelikli tehdit olarak yer aldığı 80 sayfalık belgede, "Siyasal İslam Türkiye için tehdit unsuru olmaya devam etmektedir" değerlendirmesine yer veriliyordu. Yunanistan da, öncelikli dış tehdit algılamasında üst sıralarda yer alıyordu. 

Ermenistan gizli bayrağı 
"Yunanistan" başlıklı belgede Ege sorunu, kayalıklar, FIR hattı, kıta sahanlığı, karasuları gibi alt maddelerle detaylandırılarak, anlaşmazlıklar konusunda izlenmesi gereken yol haritası ortaya konuyordu. Soykırım ve sınır anlaşmazlıkları konularında sorun yaşanan Ermenistan'la ilgili olarak da, bu ülkenin gizli anayasasında yer alan gizli bayrağında Ağrı Dağı'nın sembol olarak kullanıldığına yer verilerek, bunun değiştirilmesi için girişimlerde bulunulması isteniyordu. 


</TEXT>
</DOC>
