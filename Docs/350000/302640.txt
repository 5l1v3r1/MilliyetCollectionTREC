<DOC>
<DOCNO> 302640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur12.html </URL>
<DATE> 2005/12/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Gazinocular Kralı' Fahrettin Aslan'ın oğlu trafik kazasında öldü 
</HEADLINE>
<TEXT>

     "Gazinocular Kralı" olarak bilinen Fahrettin Aslan’ın oğlu Selçuk Aslan, Isparta’nın Keçiborlu İlçesi yakınlarında geçirdiği trafik kazasında hayatını kaybetti. 
     Antalya’dan İstanbul’a giden Selçuk Aslan’ın 59 kullandığı 34 SA 354 plakalı otomobil, Keçiborlu çıkışı Tekeli Rampası’nda, karşı yönden gelen Ziya Mete yönetimindeki 15 EF 995 plakalı kamyonla çarpıştı. 
     Kazada, Selçuk Aslan ve aynı araçta bulunan Moldova uyruklu Velentino Stoinova hayatını kaybetti. 
     Aslan ve Stoinova’nın cesetleri, Keçiborlu Devlet Hastanesi morguna kaldırıldı. 
     Kazadan hemen sonra kamyon sürücüsü Ziya Mete, gözaltına alındı. 
     Selçuk Aslan’ın ağabeyi Sacit Aslan, kardeşinin ölümünden dolayı büyük üzüntü duyduklarını belirterek, Selçuk’un Antalya’dan tatilden döndüğü sırada kaza geçirdiğini söyledi. 
     Aslan, cenazenin bugün İstanbul’a getirileceğini ifade etti. 
     "Gazinocular Kralı" olarak bilinen Fahrettin Aslan’ın ilk evliliğinden oğlu olan Selçuk Aslan, bir süre sanatçı Emel Sayın’la da evli kalmıştı. 
     Selçuk Aslan’ın 19 yaşında Fahrettin Alp Aslan isimli bir oğlu bulunuyor. 
     
     CENAZE TÖRENİ SALI GÜNÜ YAPILACAK 

     Selçuk Aslan ve aynı araçta hayatını kaybeden Moldova uyruklu Velentino Stoinova'nın cenazeleri, Isparta'dan gelen özel bir cenaze aracına konularak İstanbul'a gönderildi. 
     Sacit Aslan, cenazenin 20 Aralık Salı günü Zincirlikuyu Mezarlığı'nda toprağa verileceğini söyledi. 
     Velentino Stoinova'nın cenazesinin de ülkesine gönderileceği öğrenildi. 
     
</TEXT>
</DOC>
