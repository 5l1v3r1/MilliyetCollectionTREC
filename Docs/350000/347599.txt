<DOC>
<DOCNO> 347599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur40.html </URL>
<DATE> 2005/05/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Eski BDDK Başkanı SPK'yı suçladı 
</HEADLINE>
<TEXT>

     Eski BDDK Başkanı Engin Akçakoca’nın da aralarında bulunduğu 7 kişi hakkında, İmar Bankası’nın izinsiz hazine bonosu ve devlet tahvili satışıyla ilgili olarak açılan davaya devam edildi. 
     Ankara 24. Asliye Ceza Mahkemesi’nde görülen davanın bugünkü duruşmasına, dönemin BDDK Başkan Yardımcısı Teoman Kerman, Değerlendirme ve Uygulama Dairesi Başkanı Niyazi Çakır ile yardımcısı Erhan Batur ve avukatları ile müşteki avukatları katıldı. 
     Kerman, savunmasında, görevi ve yetkisi olmayan bir konuda yargılandığını ifade ederek, suçlamaları kabul etmedi. Çakır ve Batur da aynı yönde savunma yaptı. 
     Engin Akçakoca’nın, İstanbul’da talimatla alınan ifadesi de mahkemeye ulaştı. 
     Akçakoca da ifadesinde suçlamaları kabul etmeyerek, bankanın bono ve tahvil satışıyla ilgili işlemlerini, Sermaye Piyasası Kurulu’nun izlemesi gerektiğini ifade etti. Akçakoca, SPK’nın, İmar Bankası’nın bono ve tahvil satışı işlemlerinde yetkisiz olduğu konusunda BDDK’ya bilgi vermediğini savundu. 
     Yargıç Yunus Karabıyıkoğlu, savunmaları alınan sanıkların duruşmalardan vareste tutuklamalarına karar verildiğini bildirdi. 
     Değerlendirme ve Uygulama Dairesi’nde görevli Levent Deveci’nin ihzaren celbine karar verilen duruşma, ertelendi. 
     İddianamede, 7 kişi hakkında 3 ay ile 3 yıl arasında değişen hapis cezaları isteniyor. 
     
</TEXT>
</DOC>
