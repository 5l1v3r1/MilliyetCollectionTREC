<DOC>
<DOCNO> 316905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun03.html </URL>
<DATE> 2005/02/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'nin eski başbakanları Bush ve Clinton Endonezya'da... 
</HEADLINE>
<TEXT>

     ABD'nin eski başkanları Bill Clinton ve George Bush, güneydoğu Asya'daki tsunami felaketinden sonra yeniden imar çabalarına yardım amacıyla çıktıkları bölge turunda Endonezya'ya geldi. 
     Eski başkanlar, Tayland ziyaretinin ardından geldikleri Endonezya'da Devlet Başkanı Susilo Bambang Yudhoyono ile görüştüler. 
     Devlet Başkanı Yudhoyono, Bush ve Clinton ile görüşmesinin ardından yaptığı açıklamada, yardım çabalarını ve Açe için yeniden imar planlarını ele aldıklarını kaydetti. Yudhoyono, ''Ayrıca dost ülkeler, halkları ve sivil toplum örgütleri tarafından yapılan bağışlar için Endonezya halkının minnettarlığını ifade ettim'' dedi. 
     Gazetecilere bilgi veren Amerikalı yetkililer, görüşme sırasında Bush'un ''Clinton'la birlikte Amerikan halkı adına felaketi yerinde görmek için geldiklerini'' belirttiğini ve ABD mali yardımının en iyi şekilde harcanmasını sağlamak için şeffaflık çağrısında bulunduğunu kaydetti. 
     Devlet Başkanı Yudhoyono'nun da şeffaflığın önemini vurguladı ve seçim kampanyasının önemli bir bölümünü yolsuzluk karşıtı görüşün oluşturduğunu söyledi. 
     Bush ve Clinton'ın Endonezya'da felaketten etkilenen balıkçılarla görüşmesi, bir yardım merkezi, cami, yardım çabalarında yer alan ABD deniz kuvvetlerine ait bir geminin mürettebatını ziyaret etmesi bekleniyor. 
     Eski başkanların bölge turunda Sri Lanka ve Maldivler de yer alıyor. 
     
     
</TEXT>
</DOC>
