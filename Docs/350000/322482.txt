<DOC>
<DOCNO> 322482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun51.html </URL>
<DATE> 2005/03/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
KKTC'de Derviş Eroğlu da cumhurbaşkanlığına aday... 
</HEADLINE>
<TEXT>

     KKTC'deki ana muhalefet Ulusal Birlik Partisi, 17 Nisan'da yapılacak cumhurbaşkanlığı seçiminde Genel Başkan Derviş Eroğlu'nu aday gösterdi. 
     Derviş Eroğlu başkanlığında toplanan UBP parti meclisi, oy birliğiyle Eroğlu'nun aday olması kararını aldı. 
     Eroğlu, toplantının ardından yaptığı açıklamada, parti meclisinin kendisine güvenine ve aday olmasına yönelik ısrarına teşekkür ederek, ''Bir genel başkan tabanıyla vardır'' dedi. 
     Partisinin kendisine bir sorumluluk verdiğini ve bu sorumluluktan kaçmadığını ifade eden Eroğlu, sandıklar açılıncaya kadar uğraşacaklarını ve halkın takdirine saygı duyacaklarını belirtti. 
     Eroğlu, seçimlere yönelik dış müdahalelerden endişe duymadıklarını ifade ederek, ''dış kaynakların bazı isimlerin kazanmasını halka empoze etmeye çalışacağını, ancak sonuçta kararı Kıbrıs Türk halkının vereceğini'' söyledi. 
     Siyasi partilerin seçimler için bulunduğunu ve seçimden kaçamayacağını kaydeden Eroğlu, ''parti tabanını serbest bırakmanın kararsızlık olacağını'' belirtti. 
     Derviş Eroğlu, Demokrat Parti DP ile ortak aday konusunu görüşürlerken kendi isminin konuşulup konuşulmadığı yönündeki bir soruya karşılık, ''kendi ismi çerçevesinde bir görüşme olmadığını, DP'nin seçilmemiş isim üzerinde durduğunu'' söyledi. 
     Eroğlu, seçime ilişkin beklentilerinin sorulması üzerine de ''başaracakları düşüncesiyle seçime katıldıklarını, KKTC'nin en güçlü ve en köklü partisi olduklarını, UBP'nin emanet oy taşımadığını'' kaydetti. 
     Derviş Eroğlu, ''UBP'ye küserek başkalarına oy verenlerin de bu seçimde yeniden UBP'ye döneceklerine inandığını'' belirtti. 
     UBP Genel Sekreteri Salih Miroğlu da ortak aday konusunda DP'den ''yapıcı yaklaşım'' görmediklerini ifade ederek, seçimde DP'ye başarılar diledi. 
     Halkın bütünleşmesinin Eroğlu'nun ismi çerçevesinde olacağına inandıklarını kaydeden Miroğlu, ''seçimlerin demokratik geçmeyeceği yönünde endişeleri bulunduğunu'' söyledi. 
     Miroğlu, ''dış güçlerin seçimlere müdahale etmek için kapının arkasında beklediğini'' savundu. 
     Eroğlu'nun büyük bir devlet tecrübesine sahip olduğunu ve cumhurbaşkanlığı görevini layıkıyla yerine getireceğini kaydeden Miroğlu, ''İddia ediyoruz ki, geçirdiğimiz kritik dönem dikkate alındığında, ülkemizin Sayın Eroğlu gibi sakin, birleştirici, halkı kucaklayıcı, saygınlık yaratan bir lidere ihtiyacı var. Kıbrıs konusundaki muhtemel gelişmeler dikkate alındığında, Sayın Eroğlu'nun cumhurbaşkanlığının ülkemize büyük yararlar sağlayacağına yürekten inanıyoruz'' diye konuştu. 
     Bu arada, UBP ile ortak aday çıkarma konusunda uzlaşmayan DP de bu akşam yapacağı parti meclisi toplantısında cumhurbaşkanı adayını belirleyecek. DP'nin, Genel Sekreter Mustafa Arabacıoğlu'nu cumhurbaşkanı adayı olarak göstermesi bekleniyor. 
     Derviş Eroğlu'nun adaylığıyla birlikte cumhurbaşkanı aday sayısı 6'ya çıktı. 
     
</TEXT>
</DOC>
