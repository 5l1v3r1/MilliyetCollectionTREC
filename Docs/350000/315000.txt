<DOC>
<DOCNO> 315000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/yercan.html </URL>
<DATE> 2005/02/14/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Süper güç 
</HEADLINE>
<TEXT>



Malatyaspor'un hiç ama hiç şansı yoktu dünkü Trabzonspor karşısında. Bir yanda formda ve havasını yakalamış bir Bordo-Mavili ekip, diğer yanda canı isteyince oynadığında "tek başına" bir takım olduğunu haykıran bir Yattara. 
11 kişiden oluşan bir ekibin sahada iki takımlık bir görüntü oluşturan "süper güç" karşısında yapabileceğini yaptı, Malatyaspor... Gücü oranında direndi, tatlı - sert futboluyla terinin son damlasına kadar savaştı. 
Şenol Güneş ile farklı bir havanın yanı sıra takım olma özelliğini yakalayan ve kaybettiği güveni de kazanan Trabzonspor, rakibini önce presle boğuyor, ardından oyun düzenini bozuyor. Kupa dışında bıraktığı Malatyaspor karşısında da yine maça bu hırs ve istekle başlayan Bordo - Mavili ekip sahadan farklı bir skorla ayrılacağının sinyallerini daha ilk dakikada verdi. Polonyalı Szymkowiak'ı orta sahaya monte ederek rakip atakları bu bölgede kesme planları yapan Güneş'in taktiği bire bir tuttu. Malatyaspor'un Osterc ve Boliç'ten oluşan ağır forveti Trazonspor defansı için ciddi bir tehlike oluşturmazken, "seyyar kanat" rolünü çok iyi oynayan ve zaman zaman forvete sızan Yattara muhteşem futboluyla skora damgasını vurdu. Gineli sihirbazın etkili oyununa bu kez kaptan Fatih ve Gökdeniz de ayak uydurunca ortaya seyrine doyum olmayan bir futbol çıktı. Uzun bir aradan sonra ilk kez sahada 90 dakika eksiksiz oynayan Yattara nefis bir gol attı, Gökdeniz ve Fatih'e muhteşem asistleri ile iki gol attırdı. 
Trabzonspor açısından dün galibiyetten daha önemli bir tablo vardı ortada. Bu da Bordo - Mavili camianın şampiyonluğa olan inancı. Yöneticisi, futbolcusu ve taraftarı yıllardır süren bu özlemi bitirecek özgüven ve dayanışma içinde. Trabzon'un Fenerbahçe ve Galatasaray'ı yakalaması artık o kadar da sürpriz sayılmamalı. 


</TEXT>
</DOC>
