<DOC>
<DOCNO> 300920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo22.html </URL>
<DATE> 2004/12/25/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Şenol Güneş Trabzonspor'da... 
</HEADLINE>
<TEXT>

     Eski Milli Takımlar Teknik Direktörü Şenol Güneş, ''Öyle bir noktaya geldik ki kamuoyunun baskısı, taraftarın isteği, yönetimin arzusu kafamı karıştırdı'' dedi. 
     Trabzon Havaalanı'nda çok sayıda taraftarın karşıladığı Güneş, konvoy eşliğinde Trabzonspor Mehmet Ali Yılmaz Tesisleri'ne gitti. 
     Şenol Güneş, yaptığı açıklamada, bu sene takım çalıştırmayı düşünmediğini belirterek, ''Kafam çok karışık. Ama bu Trabzonspor ile ilgili bir olay değil'' dedi. 
     Türkiye'de herhangi bir takımı çalıştırmayı istemediğini ifade eden Güneş, ''Ancak öyle bir noktaya geldik ki kamuoyunun baskısı, taraftarın isteği, yönetimin arzusu kafamı daha çok karıştırdı. Mantığım ve duygularım gidip geliyor. Taraftarın heyecanı beni çok etkiliyor. Şimdi yönetimle görüşeceğiz. Ondan sonra kararımız ortaya çıkacak'' diye konuştu. 
     
     BORDO-MAVİLİLER, ŞENOL GÜNEŞ İLE ANLAŞMAYA VARDI 

     Trabzonspor, Ziya Doğan'ın görevi bırakmasıyla boşalan teknik direktörlük görevine Şenol Güneş'i getirdi. 
     Mehmet Ali Yılmaz Tesisleri'nde, bordo-mavili yönetim ile Şenol Güneş arasında yapılan ve yaklaşık 2 saat süren toplantının ardından, kulüp başkanı Atay Aktağ, tecrübeli teknik adam ile her türlü konuda mutabakata vardıklarını söyledi. 
     Atay Aktuğ, Şenol Güneş'in kendilerinden hiçbir talebinin bulunmadığını belirterek, ''Sayın Güneş, bu görevin bir misyon olduğunu düşünüyor. Bizlere bugüne kadar herhangi bir Türk takımını çalıştırmayı düşünmediğini, ancak Trabzonsporluların kendisini çok istemesinden dolayı bu misyonu üstleneceğini belirtti. Camiamıza hayırlı olsun. Pazartesi günü resmi sözleşmeyi imzalayacağız'' diye konuştu. 
     
     GÜNEŞ ''YENİ BİR YAPILANMA VAR. BU ANLAYIŞ TRABZONSPOR'A BAŞARI GETİRECEKTİR'' 

     Trabzonspor'da Ziya Doğan'ın istifa etmesinin ardından teknik direktörlük görevine getirilen Şenol Güneş, ''Kamuoyunun baskısı sonucunda, yeni yönetimle yeni bir başlangıç yapmak için görevi kabul ettim'' dedi. 
     Trabzonspor ile 3 yıllığına anlaşan Şenol Güneş, kararsız olduğu için görüşmelerin çok uzadığını belirterek, ''Buraya gelene kadar yine olumsuz düşünüyordum. Bu kararsızlık yüzünden görüşmeler uzadı. Gelişmeler öyle bir noktaya geldi ki karar vermek zorunda kaldım. Ben sadece yönetime evet dedim. Şu ana kadar pek bir şey konuşmadık. Ayrıntıları daha sonra konuşacağız. Genel konuları yönetim kuruluna bıraktık'' dedi. 
     Trabzonspor'da yeni bir yapılanma olduğunu ifade eden Güneş, sözlerini şöyle sürdürdü 
     ''Her zaman gelecek geçmişten daha iyidir. Biz hep ileri bakacağız. Geçmişin muhasebesini yapacağız ve ondan sonuçlar çıkaracağız. Fakat geçmişe takılıp kalmamalıyız. Şu anda bir yeni yapılanma var. Bu anlayış Trabzonspor'a başarı getirecektir.'' Kulüp Asbaşkanı Ömer Sarı da teknik direktör Güneş ile maddi konuları hiç konuşmadıklarını, Şenol Güneş'in kararı yönetim kuruluna bıraktığını söyledi. 
     
</TEXT>
</DOC>
