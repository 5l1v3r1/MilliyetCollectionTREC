<DOC>
<DOCNO> 347078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/yazar/congar.html </URL>
<DATE> 2005/05/30/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Arınç, hançer ve top 
</HEADLINE>
<TEXT>


ABD Başkan Yardımcısı Dick Cheney'nin TBMM Başkanı Bülent Arınç'a verdiği mesaj, "Herkes üzerine düşeni yapsın" diye özetlenebilir. 
Cheney'nin bize "İlişkilerimizi sağlam tutmak için ABD olarak üzerimize düşeni yapmaya hazırız. Sizden de aynısını bekliyoruz" şeklinde aktarılan sözleri, Bush yönetiminin tepesi ile ABD'li bürokratik kadrolar arasındaki vurgu ortaklığını yansıtıyor. 
Washington, 2 hafta önce bu sütunun başlığına da çıkan "Bu ilişki otomatik pilotta gitmez" mesajını, Ankara'ya her koldan vermek için ağız birliği etmiş durumda. 
Mesaj yeni değil, ancak AKP'nin en güçlü 3 adamı içinde, 2005'in Washington ve Beyaz Saray siftahını yapanın Arınç olması, bu mesajın önemini bir bakıma artırıyor. Zira Washington'ın, bu 3 adamdan kendisine belki de en uzak gördüğü Arınç'la diyaloğunun farklı bir yönü, bir tazeliği var. 
Malum Arınç, ABD'lilere tezkerenin geçmesi için çalıştıklarını anlatan Başbakan Recep Tayyip Erdoğan ve Dışişleri Bakanı Abdullah Gül'den farklı olarak, tezkereye karşı tutumu bilinen bir isim. Nitekim konu Washington'da kendisine sorulunca da, "1 mart çok hayırlara vesile oldu" demekten geri durmadı. 
Ancak ABD açısından daha önemlisi, Arınç'ın ikili ilişkiler, Irak'taki durum, bölgemizde demokratikleşme ve AB konusundaki güncel vurgularıydı ve TBMM Başkanı 4 konuda da Bush yönetimini genelde memnun eden, net açıklamalar yaptı. 

Farklı bir ses 
Irak'tan örnek verelim. 
Basın toplantısında, Türk diplomatlarını hafiften yerlerinden hoplatan ama kimsenin de kolay itiraz edemeyeceği bir dobralıkla, "Can güvenliğinin olmadığını, Irak'ın tam bir cehenneme dönüştüğünü bilmeyen mi var" diyen Arınç, hemen ardından yeni Irak'ı kurma çabasının desteklenmesi gerektiğini anlatarak "Irak'ın demokratikleşmesini istiyoruz. Bir diktatörden kurtulmasına seviniyoruz. Herşeye rağmen ben gelişmeleri iyi görüyorum, olumlu görüyorum. Gerek Irak, gerek Filistin İsrail meselesi konusunda" diyebildi. 
CSIS'te kendisini dinleyen bir ABD'li uzmanın "Türk hükümetinden duyduklarımızın ilerisinde" diye nitelendirdiği şu sözler de Arınç'ın 
"30 Ocak seçimleri Irak için bir milat oluşturmuştur. Bazı eksikleri, hataları olabilir. ... Herşeye rağmen seçim seçimdir. Önemli olan halkın katılımıdır. Her diktatörün bir seçimlik canı vardır." 
Erdoğan'ın, Irak seçimlerini daha yapılmadan kötüleyen laflarını hala kulaklarında taşıyan ABD'liler, şimdi Arınç'ın "milad" sözünü de akıllarına yazdılar. 
Washington'a "Arınç farkı" yaşatan esas olay ise, Adalet Bakanı Cemil Çiçek'in kendisini "demokrat" bilenleri şaşkınlığa uğratan "hançer" tiradına, TBMM Başkanı'ndan gelen tepkiydi. 
24 mayıstaki meclis konuşmaları, sadece Çiçek'in, onun talihsiz sözlerine zemin hazırlayan CHP'li Şükrü Elekdağ'ın ve onları alkışlayan milletvekillerinin değil, hükümetin de, meclisin de, bir bütün olarak Türkiye'nin de demokrat kimliğini gölgelemişken, Arınç çıktı, bu konuşmaları, demokrasi ve ifade özgürlüğü adına kınadı. 
Arınç, bu çıkışıyla Erdoğan'ın da, Gül'ün de açıkça yapmadığını yapıp bir bakıma başkanı olduğu kurumun onurunu korudu meclisteki konuşmalardan hicap duyanlarımız kadar, bu konuşmalarda adeta bir baskı rejiminin özlemini sezen ABD ve AB önünde de sağduyunun sesi oldu. 

Avrupa kararlılığı 
Beyaz Saray'da Arınç'a iletilen bir diğer mesaj, "AB yolunda destek ve kararlılık" yönündeydi. 
Sağdan soldan "Türkiye asla AB'ye tam üye olmayacak" seslerinin giderek daha fazla yükseldiği, Almanya'nın erken seçimlerinden Fransa'daki anayasa referandumuna dek bir dizi gelişmenin "İmtiyazlı ortaklıktan ötesi yok" görüşünü derinleştirdiği bir ortamda verilen bu mesaj önemli, çünkü Bush yönetiminin "AB sizi nasıl olsa almayacak, alternatifini düşünün" gibi bir çizgide asla olmadığını yansıtıyor. 
Washington tam tersine, tıpkı AB içindeki bir kesim gibi, Türkiye'nin tam üyeliğini "stratejik hedef" sayıyor ve üyelik perspektifini terk etmeye yatkın ya da dünden hazır olanlara, bu konuda "karar verici olmasa bile, taraf" olduğunu hissettiriyor. 
ABD Dışişleri Bakanı Condoleezza Rice'ın AB Anayasası'nın kabul edilmemesinin olası sonuçlarına ilişkin bir soruyu yanıtlarken, "Müslüman Türkiye ile çok dinli ama Hıristiyan Avrupa arasında, medeniyetler çatışması olarak görülebilecek bir ayrıma katlanamayız bu vahim bir şey olur" demesi boşuna değil. 
Aynı şekilde, Beyaz Saray'da Arınç'a iletilen, 8 haziranda Erdoğan ve Gül'e yinelenecek olan "AB desteği" de, Washington açısından "Madem üyeliği arzuluyorsunuz, biz de arkanızdayız" ile sınırlı kalmıyor ve "Türkiyeli AB, bizim de hedefimiz" ağırlığını taşıyor. 
Ankara'ya "Gözünüzü toptan ayırmayın" diyen Bush yönetimi, bu ağırlıkla ve hedeften şaşılmasının uluslararası bedelini de hesaplayarak konuşuyor. 
Bu bedeli Rice'ın deyişiyle "vahim" saydığı içindir ki, Ankara'nın AB yolunda üzerine düşeni yapmasını, belki de ikili ilişkilerin selameti için üzerine düşeni yapması kadar önemsiyor. 
İnanıyor ki, Türkiye gözünü toptan ayırmadan üyeliğin gereklerini yaparsa, kendisini diskalifiye etmek isteyen Avrupalıların da, "hançer" zihniyetinden kurtulamayan Türklerin de yenilmesi mümkün. 



</TEXT>
</DOC>
