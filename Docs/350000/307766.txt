<DOC>
<DOCNO> 307766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun27.html </URL>
<DATE> 2005/01/19/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Almanya, ABD'nin İran politikasından endişeli 
</HEADLINE>
<TEXT>

     Almanya'da, Amerikan yönetiminin İran politikasıyla ilgili endişeler artıyor. 
     Birlik 90 Yeşiller Partisi Eşbaşkanı Claudia Roth, Berliner Zeitung gazetesine yaptığı açıklamada, Amerikan yönetiminin İran'la ilgili planlarından duyduğu endişeyi dile getirerek, ''Washington'un düşünceleri çabalarımıza hiç yardımcı olmuyor'' dedi. 
     Amerikan yönetimine, AB'nin müzakere stratejisini desteklemesi çağrısında bulunan Roth, ''Şiddet ile tehdit etmek yerine diplomatik çözümlere ihtiyacımız var'' diye konuştu. 
     Yeşiller Partisi federal meclis Milletvekili Hans-Christian Ströbele de, Washington'dan gelen sinyallerin çok endişe verici olduğunu belirterek, ''Amerikan Başkanı'nın, görevine yeniden seçilmesini Irak politikasının bir teyidi olarak görmesinden ve İran'a karşı yeni bir savaşa doğru gitmesinden endişe ediyorum'' şeklinde konuştu. 
     Avrupalıların birlik içinde askeri şiddete karşı çıkmaları gerektiğini ifade eden Ströbele, ''Bu Alman politikasının da görevidir ve tabii ki ABD Başkanı'nın Almanya ziyareti sırasında da dile getirilmelidir'' dedi. 
     Sosyal Demokrat Parti SPD federal meclis Milletvekili Gernot Erler de, Amerikan yönetiminin İran'a yönelik müdahale planlarıyla ilgili haberlerin doğru çıkması durumunda, bunun Avrupa'nın müzakere politikasını ihlal edici bir tutum olacağını belirtti. 
     Hıristiyan Demokrat Birlik Partisi CDU Friedbert Pflüger de Mitteldeutsche Zeitung gazetesine yaptığı açıklamada, ''AB'nin İran'a yönelik diplomatik çabalarını destekliyoruz. Buna başka bir seçenek yok. ABD'nin de bu çabaları desteklemesini ümit ediyoruz'' dedi. 
     Birlik partilerinin CDU CSU federal meclis grubu Başkan Yardımcısı Wolfgang Schaeuble ise Die Welt gazetesine yaptığı açıklamada, durumun trajik hale getirilmemesi gerektiğini savunarak, ''Burada asıl tehdit ABD'nin tutumu değil, İran'ın nükleer silahlara ulaşma çabasıdır. Washington'un baskı yapması, çözüme ulaşma çabalarının bir parçasıdır'' şeklinde görüş belirtti. 
     CDU federal meclis grubunun İran uzmanı Ruprecht Polenz de, Berliner Zeitung gazetesine yaptığı açıklamada, Washington'un siyasi önerilerinin yetersiz olduğunu belirterek, ''Amerikalılar sadece seyirci olarak kalmasa daha hızlı bir şekilde çözüme ulaşabiliriz'' dedi. 
     
</TEXT>
</DOC>
