<DOC>
<DOCNO> 311884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/siyaset/siy01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'nda Kıbrıs birimi 
</HEADLINE>
<TEXT>


Genişleme Dairesi'nde Kıbrıs Türk Toplumu için de özel bir birim oluşturuldu. Karar, Kıbrıs Türklerinin 'farklı bir yapı' olduğunu bir kez daha teyit ediyor 

GÜVEN ÖZALP Brüksel 


AB Komisyonu, yeniden yapılandırdığı genişleme dairesinde Kıbrıs Türk Toplumu için özel bir birim oluşturdu. Komisyon üyeleri tarafından onaylanan yeni yapıya göre, aralarında Türkiye'nin de bulunduğu aday ülke birimleri ve katılım sürecinde olan ülke birimlerinin yanına bir de Kıbrıs Türk Toplumu Görev Gücü eklendi. Bölümün şefi olarak da Leopold Maurer görevlendirildi. Rum kesiminin 1 Mayıs 2004'ten bu yana AB üyesi olması nedeniyle Kıbrıs konusunu genişleme başlığı altında ele alamayan Komisyon, çareyi bu birimi oluşturmakta buldu. "Tanıma" anlamı içermeyen bu kararla, Kıbrıslı Türklerin "farklı bir yapı" olduğu bir kez daha teyit edildi. 

Ay sonu beklentisi 
Türkiye'nin uyarlama protokolünü 3 Ekim'e kadar bekletmemesi yönündeki mesajlarını da sürdüren AB Komisyonu, Ankara'nın, Gümrük Birliği Anlaşması'nın, Rum Kesimi'ni de kapsayacak şeklide genişletilmesini öngören protokolü şubat sonuna kadar parafe etmesini istedi. Ankara'nın bu konuda ne zaman adım atacağını bilmediklerini söyleyen AB kaynakları, Türkiye'nin "ayak sürüme" ya da "protokolü son ana kadar bekletme" yönünde bir niyete sahip olduğuna ilişkin bir izlenim edinmediklerini söyledi. Kıbrıs'ta Türk ve Rum yetkililerle temaslarda bulunan Maurer, Ankara'ya bu yönde mektup iletildiğini söyledi. Protokolün parafının bir ilk adım olma özelliği taşıdığını ifade eden Maurer, protokolün başlamasına kadar başka adımlar olacağını da söyledi. 


</TEXT>
</DOC>
