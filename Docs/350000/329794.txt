<DOC>
<DOCNO> 329794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/siyaset/axsiy02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek'ten savcıya Delil var mı 
</HEADLINE>
<TEXT>


Bakan Çiçek, 'Laiklik karşıtları devlete sızdı' sözleri üzerine, Başsavcı Ok'u arayıp 'delil' sordu. Ok da "Hayır yok. Ortadan konuştum" yanıtını verdi 

KIZILCAHAMAM Milliyet 


Adalet Bakanı Cemil Çiçek, Yargıtay Başsavcısı Nuri Ok'un "Laiklik karşıtları devlete sızdı" açıklamaları üzerine, dün sürpriz bir şekilde AKP'nin Kızılcahamam kampında basın toplantısı düzenledi. Çiçek, toplantıda telefonla arayıp delil sorduğu Ok'tan 'hayır' yanıtını aldı. 
Başbakan Erdoğan'la yaptığı değerlendirme sonrası basın toplantısı düzenleyen Bakan Çiçek, hükümet olarak Başsavcı Ok'un sözlerini dikkate alıp önemsediklerini vurgulayarak şunları söyledi 
"Bu makamda bir hukuk adamından hepimiz için önemli olduğuna inandığım, hepimizin ortak paydası olan, vazgeçilemez olan laiklik gibi, aynı zamanda Anayasa emri olan bir konuda bir önemli açıklama gelince, ben bunu dikkate alırım. Bir hukuk adamından böylesine önemli bir iddia gelince, hiç şüphesiz ilk akla gelen bu iddianın arkasında mutlak suretle gerekli bilgilerin belgelerin, delillerin olduğunu umut etmektir." 
Bunun gereğini yapmak üzere Ok'u telefonla arayıp 'Deliliniz var mı ' diye sorduğunu belirten Çiçek, konuşmasını şöyle sürdürdü "Bu hükümete yönelik gibi algılamaya müsait olduğu için, tartışmaya, ihtilafa ve bir kısım yanlış anlamalara da imk n vereceği için, bu açıklamanın doğrudan doğruya bugünkü hükümetle, iktidarla, onun faaliyetleriyle bir alakası olup olmadığını sordum. Kendisi de laikliğe olan vurgusunu ifade etmek anlamında ortadan yapılan bir konuşma olduğunu söyledi." 
Çiçek, Ok'un beyanları üzerinden Türkiye'de "lüzumsuz bir laiklik tartışmasının başlamasını arzu etmedikleri için açıklama yapma ihtiyacı duyduklarını" kaydetti. 


</TEXT>
</DOC>
