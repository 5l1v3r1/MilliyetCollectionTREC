<DOC>
<DOCNO> 321241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko05.html </URL>
<DATE> 2005/03/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Almanya'da iflas rekoru... 
</HEADLINE>
<TEXT>

     Güçlü avro nedeniyle ihracatı zarar görmesine rağmen iç pazarını da bir türlü istenilen seviyeye çıkaramayan Almanya'da geçen yıl iflas rekoru kırıldı. 
     Federal İstatistik Bürosu'nun verilerine göre geçen yıl Almanya'da 17.4 artan bireyler dahil toplam iflaslar, 118 bin 274 ile tarihinin en yüksek seviyesine ulaştı. 
     Sadece şirket iflaslarına bakıldığında ise, 2003 yılında 39 bin 320 olan rakamın geçen yıl 39 bin 213 ile çok az gerilediği görüldü. 
     İflaslar açısından 2005 yılına da kötü bir başlangıç yapan ülkede geçtiğimiz günlerde önde gelen inşaat şirketlerinden Walter Bau, borçlarını ödeyemeyeceğini açıklayarak alacaklılarına karşı koruma istedi. 
     Sendikalar, son verilere göre 5 milyon 216 bin kişinin işsiz olduğu ülkede 9 bin çalışanı olan Walter Bau şirketinin 3 bin kişiyi işten çıkarmasından endişe ediyor. 
     Öte yandan Alman şirketlerine ihale almak için Çin'in ardından geçen hafta da Ortadoğu ülkelerini gezen Başbakan Gerhard Schröder'in, yüzde 12.6 olan işsizliği düşürmek ve bu yıl yüzde 1.2 olması beklenen büyümeyi hızlandırmak için bir ekonomik paket üzerinde çalıştığı bildirildi. 
     Alman basınında yer alan bilgilere göre, 700 milyon avroluk önlem paketiyle küçük ve orta boy işletmeler için teşvik getirilecek. 
     
</TEXT>
</DOC>
