<DOC>
<DOCNO> 324452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy30.html </URL>
<DATE> 2005/03/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Org. Özkök Bizi bekleyen tehlikeleri gençlere anlatmakta güçlük çekiyoruz 
</HEADLINE>
<TEXT>

     Genelkurmay Başkanı Orgeneral Hilmi Özkök, modern çağın etkisiyle tarihsel süreçte yaşananları ve ülkeyi gelecekte bekleyen tehlikeleri genç belleklere anlatmakta ve algılatmakta son zamanlarda zorlanıldığını belirterek, şehitlerin manevi varlıklarının, tarih ve ulus bilincinin oluşturulmasında ve toplum değerlerinin genç nesillere aktarılmasında kullanılabilecek en kıymetli hazine olduğunu kaydetti. 
     Orgeneral Özkök, Çanakkale Zaferi'nin 90. yıldönümü ve 18 Mart Şehitler Günü dolayısıyla bir mesaj yayınladı. 
     ''Bugün, özgüvenimizi bizlere yeniden kazandıran Çanakkale Zaferinin 90. yıl dönümünü kutlamanın ve aziz şehitlerimize karşı kutsal görevimizi yerine getirmenin gurur ve heyecanını yaşıyoruz'' diyen Orgeneral Özkök, Çanakkale Zaferi'nin Türk ve dünya tarihi için bir dönüm noktası olduğunu vurguladı. 
     Çanakkale Zaferi'nin kahramanlık ve fedakarlığın doruk noktasına ulaşarak, Viyana önlerinden itibaren Anadolu'ya doğru sürekli çekilen bir imparatorluğun esas kurucu unsuru olan Türk ulusunun verdiği bir onur mücadelesi olduğunu belirten Orgeneral Özkök, bu zaferin her şeyden önemlisi Kurtuluş Savaşı ateşinin yüreklerde yakıldığı ve ulusça yeniden doğuşun başlangıcı olduğuna dikkati çekti. 
     Orgeneral Özkök, şöyle devam etti 
     ''Diğer taraftan Çanakkale, dünyadaki güç dengelerinin ve olayların akışının tümüyle değiştiği ve hatta bazı toplulukların ulus olma bilincine erişerek geçmişlerini sorguladıkları bir süreçtir. 
     Çanakkale aynı zamanda Türk harp sanatının ve Türk askerinin civanmertliğinin tüm dünyaya sergilendiği bir resitaldir.'' 
     
     ''BUGÜNKÜ GÜÇLÜ VE GÖNENÇLİ KONUM ŞEHİTLERİN ESERİ'' 
     Genelkurmay Başkanı Orgeneral Özkök, Türkiye'nin bugünkü güçlü ve gönençli konumuna ulaşması için geçirdiği başarılı sürecin, başta Çanakkale ve Kurtuluş Savaşı olmak üzere, daha sonraki dönemlerde görevleri başında ve terörle mücadelede hayatlarını kaybeden aziz şehitlerin eseri olduğunu belirterek, mesajını şöyle sürdürdü 
     ''Alınması gereken çok önemli derslerle dolu olan bu süreç, Türk Silahlı Kuvvetleri'nin sahip olduğu 'tarihsel niteliklerin' de esasını oluşturan namus, şeref, vicdan, seciye, ahlak, şahadet, diğerkamlık, dürüstlük ve sorumluluk gibi kavramlar sayesinde kazanılabilmiştir. Ancak, modern çağın da etkisiyle bu tarihsel süreçte yaşadıklarımızı, saydığım bu tarihsel nitelikleri ve ülkemizi gelecekte bekleyen tehlikeleri genç belleklere onların özümseyebilecekleri bir şekilde anlatmakta ve algılatmakta son zamanlarda zorlanıyoruz. 
     Bu sebeple bir ulusun var oluşunun, birlik ve beraberliğinin ve vatan sevgisinin ölümsüz sembolleri olan şehitlerimizin manevi varlıkları, tarih ve ulus bilincinin oluşturulmasında ve bir toplumun sahip olması gereken yüce değerlerin genç nesillere aktarılmasında kullanılabilecek en kıymetli hazinedir. Bu maksatla, güzel yurdumuzun dört bir yanında ve yurt dışında bulunan şehitliklerimiz, toplumsal dokunun tazelendiği yerler olarak kabul ve ziyaret edilmeli, şehitlerimizin aziz hatıraları nesilden nesile sonsuza dek yaşatılmalıdır. 
     Bu duygularla, bugünlere ulaşmamızı sağlayan başta Ulu Önder Atatürk ve silah arkadaşları olmak üzere, yıl dönümünü kutladığımız Çanakkale Zaferi'ni ve şanlı tarihimizdeki nice zaferleri bizlere armağan eden vatanın bölünmez bütünlüğü ve Türk Ulusunun huzur ve güvenliği için hayatlarını feda etmekten çekinmeyen aziz şehitlerimizi rahmet, minnet ve saygıyla anarken, tarihi boyunca ordusuna her zaman destek olan Yüce Türk Ulusuna şükranlarımı sunarım.'' 
     
</TEXT>
</DOC>
