<DOC>
<DOCNO> 309924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy10.html </URL>
<DATE> 2005/01/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kirişçi 2B alanlarının satılması neredeyse zorunlu hale getirildi 
</HEADLINE>
<TEXT>

     TBMM Tarım, Orman ve Köyişleri Komisyonu Başkanı Vahit Kirişci, yenilenen TCK'nın 184. maddesinin 2B alanlarının satılmasını neredeyse zorunlu hale getirdiğini söyledi. 
     Kirişci, orman niteliğini yitirmiş arazilerin satışını içeren Anayasa değişikliğinin Türkiye için büyük önem taşıdığını belirtti. 
     Kirişci, Türkiye genelinde orman arazisi varlığının 20 milyon hektar, niteliğini yitirmiş olanların ise 475 bin hektar, bir başka ifadeyle de 4.7 milyar metrekare olduğuna dikkati çekti. 
     TCK'nın 184. maddesindeki değişiklikle vasfını kaybetmiş orman arazilerinin satışının kaçınılmaz olduğunu vurgulayan Kirişci, şunları kaydetti 
     ''Ruhsat verme işlemleriyle ilgili belediye yetkili kılınıyor. Ancak, bina kaçaksa, Hazine arazisi üzerine kuruluysa işyerinin ruhsat almasına izin verilemez. Bu madde ile kaçak binaların yapılmasına, mevcut durumda tutulmasına izin veren veya ruhsat veren kişilere 2-5 yıl arasında ceza verilmesi söz konusu. Geçen yıl yapılan değişiklikle yenilenen TCK'nın 184. maddesi 2B alanlarının satılmasını neredeyse zorunlu hale getirdi. 
     Bu madde sadece yeni ruhsat alacakları değil, halen faaliyette bulunan ruhsatını yeniletmesi gerekenleri de ilgilendiriyor. Orası 2B arazisi gözüküyorsa o işyerine kimse ruhsat veremez. Bu nedenle orman niteliğini yitirmiş alanların satışı kaçınılmaz. Bize muhalefet olanlar bile bu konuda ikna olmuş durumda, çünkü, 184. madde ve 2B doğrudan birbiriyle ilgili.'' 
     
     SATIŞIN EKONOMİYE KATKISI 
     Vahit Kirişci, orman niteliğini yitirmiş arazilerin satışı ile ekonomiye de önemli katkı sağlanacağını, vergideki kayıtdışılığın önleneceğini belirtti. 
     Orman niteliğini yitirmiş 475 bin hektar arazide 400 bin adet konut ve işyeri bulunduğunu, bunların devlete kira parası veya vergi ödemediğini anlatan Kirişci, şunları söyledi 
     ''Bu arazileri işgalcilerine satarak devletin kasasına getirmeyi düşündüğümüz paranın miktarı yaklaşık 25 milyar dolar. Satışla sağlanacak 25 milyar dolarlık katkının yanı sıra vergi ve harçlarla da süregelen bir gelir elde edilecek. Vatandaşlar, tapu için harç yatıracak, çöp ve emlak vergisi verecek. Yani bazı temel zorunlulukları yerine getirecek.'' 
     
     DEVLET-VATANDAŞ BARIŞMASI 
     Kirişci, AK Parti hükümeti olarak, bugüne kadar çıkartılan tüm yasalardaki ana hedeflerinin, devlet-vatandaş barışmasını sağlamak olduğunu vurguladı. 
     Bu arazilerin satışıyla da vatandaşların bir eve sahip olma duygusuyla devletine daha bağımlı ve mutlu yaşayacağını ifade eden Kirişci, şöyle devam etti 
     ''Vasıfsız orman arazilerinin satışıyla vatandaş-devlet barışı sağlanacak. Bugüne kadar devlet ne zaman elimden alacak düşüncesine sahip olan halk, evinin yıkılma korkusuyla yaşamayacak. Bu arazilerin satışıyla bunların hepsi kayıt altına alınacağı gibi Orman Bakanlığı ile vatandaş arasındaki 200 bini aşkın dava dosyası sorunu da ortadan kalkmış olacak.'' Kirişci, AB sürecinde kaçak yapılaşmaya izin verilemeyeceğini, bu nedenle bu arazilerin bir an önce ''işgalcileri''ne satılması gerektiğini vurguladı. 
     Vasıfsız orman arazilerinin üzerinde devlet kuruluşlarının da bulunduğunu belirten Kirişçi, ''2B arazisinde kaçak yapılaşma suçunu işleyen sadece vatandaşın kendisi değil. 2B alanında devletin karakolu var, İstanbul'un girişindeki Sultanbeyli'deki otoyol var'' dedi. 
     
</TEXT>
</DOC>
