<DOC>
<DOCNO> 343557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yasam/yas05.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Binyazar'a Orhan Kemal Ödülü 
</HEADLINE>
<TEXT>


Orhan Kemal Roman Ödülü'nün bu yılki sahibi Adnan Binyazar oldu. Bu ödül, Binyazar'ın 50 yıllık edebiyat yaşamının ilk ödülü 


1972'den bu yana aralıksız verilen Orhan Kemal Roman Ödülü'nün 34'üncüsüne Adnan Binyazar, Can Yayınları'ndan yayımlanan "Ölümün Gölgesi Yok" isimli romanıyla değer görüldü. 2004'te yayımlanan "Ölümün Gölgesi Yok", öğretmen okulu öğrencisi genç bir kız ile Anadolu'nun kuytu bir köşesine yeni atanmış genç bir öğretmenin yollarının nasıl kesiştiğini anlatıyor. Romanda Binyazar, insana verilen en büyük cezanın sevginin acıma duygusuna dönüşmesi olduğunu gösteriyor. Adnan Binyazar, ilk ödülü ile ilgili olarak şunları söyledi "Orhan Kemal, insanımızın ruhunu anlatı sanatına mal etmiş yetkin bir romancıdır. Öykü olsun, roman olsun, yaşadıklarını sanatın yaşamı kılmayı başarmıştır. Yıllarca önce yazdığım bir yazıda, 'Murtaza'yı birey sorumluluğu açısından yorumlamış, onu çağdaş bir Don Quijote olarak değerlendirmiştim. İnsanımızın, Murtaza'nın 53 yıl önce kendiliğinden yüklendiği bireysel sorumluluk duygusuna bugün ne çok gereksinimi var " 
Orhan Kemal'i, 'hayatı kötülüklerden arındırıp insanca yaşamın savaşımını veren yazarlardan' biri olarak değerlendiren Binyazar, şöyle devam etti 
"Toplumumuzun gerçeğini böyle bir sorumlulukla sanatın malı kılan Orhan Kemal'in adına konmuş bir ödülü almanın onuru neyle ölçülebilir Hele bu, bir yazarın 50 yıllık edebiyat yaşamında aldığı ilk ödül olursa..." 
Ödülün jürisinde, Tahsin Yücel, İnci Aral, Semih Gümüş, Osman Şahin, Konur Ertop, Yıldırım Keskin ve Kemali Öğütçü bulunuyordu. 


</TEXT>
</DOC>
