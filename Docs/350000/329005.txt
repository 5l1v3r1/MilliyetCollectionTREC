<DOC>
<DOCNO> 329005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo16.html </URL>
<DATE> 2005/03/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şamipyonlar Ligi final maçı biletleri için başvurular başladı 
</HEADLINE>
<TEXT>

     Avrupa Şampiyonlar Ligi'nin bu yıl İstanbul Atatürk Olimpiyat Stadı'nda yapılacak final maçı biletleri için başvurular başladı. 
     UEFA'nın resmi internet sitesi üzerinden satışa çıkarılan ve tüm dünyadaki futbolseverlerin torba usulüyle katılacağı bilet satışlarına, İstanbul'daki final maçını izlemek isteyenler form doldurarak bilet başvurusu yapabilecek. 
     İstanbul Atatürk Olimpiyat Stadı'nda 25 Mayıs'ta yapılacak final maçında yaklaşık 70 bin biletin bir kısmı güvenlik ve medya mensuplarına, toplam biletin yarısı finale kalan 2 takımın taraftarlarına, 14 bin 500'ü futbol federasyonlarına, 7 bin 500'ü Türk futbolseverlere tahsis edilecek. 
     70 bin biletten geriye kalan 7 bin 500 biletin tüm dünyadaki futbolseverler için bugün www.uefa.com sitesinden satışa çıkarıldığı, talebin yoğun olması nedeniyle maçı izlemek isteyen taraftarların form doldurarak başvuruda bulunması gerektiği bildirildi. 
     16 gün içinde doldurulmuş başvuru formlarından hatalı olanlarının elenmesinin ardından yapılacak çekilişle 7 bin 500 talihli, Şampiyonlar Ligi'nin İstanbul'daki finalini izleme şansına sahip olacak. 
     Bilet fiyatlarının 50 Avro ile 150 Avro arasında değiştiği kaydedilirken, futbolseverler, biletlerin UEFA'nın resmi sitesi hariç hiç bir yerde satılmayacağı ve karaborsacılara dikkat edilmesi konusunda uyarıldı. 
     
</TEXT>
</DOC>
