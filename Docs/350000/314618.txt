<DOC>
<DOCNO> 314618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/spo04.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk formülü 
</HEADLINE>
<TEXT>


Trabzonspor Başkanı, "Önce kendi sahamızdaki 7 karşılaşmadan 21 puan toplamalıyız. Üç büyüklerle berabere kalıp, deplasmandan 10 puan alırsak, zafere ulaşırız" dedi 


Hesabını açıkladı 
TRABZONSPOR Başkanı Atay Aktuğ, şampiyonluk hesaplarını yaptı, formülünü açıkladı. İlk olarak kendi sahalarında yapacakları 7 maçı da kazanmaları gerektiğini ifade eden Aktuğ, "Sonra üç büyük kulüple onların sahasında berabere kalmalıyız. Deplasmandan da 10 puan aldığımızda şampiyon olabiliriz. Zaten üç büyük kulüp kendi aralarındaki maçlarında kayıp verecek. Ama biz evimizde kaybetmemeliyiz" dedi. 

'Rakibimiz çok iyi' 
MALATYASPOR maçının kendileri için çok önemli olduğunu da belirten Atay Aktuğ, "Rakibimiz hem bizi çok iyi tanıyor, hem de iyi bir takım" yorumunu yaptı. Sarı - Kırmızılılar'ın başında Aykut Kocaman gibi çok iyi bir antrenörün olduğuna dikkat çeken Trabzonspor Başkanı Aktuğ, şöyle konuştu "Bazı futbolcularımız henüz hazır değil. Karşılaşmayı kazanmamız gerekiyor. Ama bu hiç de kolay olmayacak." 

Szymkowiak geliyor 

MALATYASPOR maçının hazırlıklarını dün sürdüren Trabzonspor'da yeni transfer Szymkowiak ilk on bire hazırlanıyor. Teknik Direktör Şenol Güneş tarafından özel çalışmaya tabi tutulan Polonyalı futbolcunun takıma girmesi durumunda, Mehmet Yılmaz'a kulübe yolu göründü. Gine Milli Takımı kampından dönen Yattara da arkadaşlarıyla birlikte antrenmana katıldı. 

Aile ortamı 

BORDO - Mavililer'in Teknik Direktörü Şenol Güneş, iç saha maçlarında tüm oyuncularını kampa alarak, birlik, beraberlik ortamını pekiştirmeye çalışıyor. Oyuncularıyla bir toplantı da yapan Güneş, "Hepiniz hazır olun. Kim daha iyiyse onu 18'e alırım" dedi. 


</TEXT>
</DOC>
