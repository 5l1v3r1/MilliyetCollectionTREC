<DOC>
<DOCNO> 329823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spoz1.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
1'er puan yetti 
</HEADLINE>
<TEXT>


Necmi KEPÇETUTAN 


Rizespor oldukça rahat, dördüncülüğü zorlayacak pozisyonda. Gençlerbirliği rakibi kadar rahat olmasa da tehlikeli bölgenin epey uzağında. İki takım için de galibiyet, diğer iki skordan çok daha değerli. Hal böyle olunca insan ister istemez keyifli, gollü futbol bekliyor. 
Bu rahatlığa rağmen iki takım da bırakın iyi oynamayı, oldukça gergindi dün. Rizespor'da Erdoğan Arıca'nın, buruk ayrıldığı eski takımına karşı kaybetmeme isteği ve bunu hafta boyunca işlemesi etkendi. 
Gençlerbirliği cephesinde de benzer durum vardı. Ziya Doğan ve talebeleri, hayal kırıklığı içinde geçen sezonda deplasmandan en azından bir puanla dönmenin hesabı içindeydi. Taraflar bu nedenle etkili futbol ortaya koyamadı. Daha çok top rakipteyken, yani savunma yaparken gayretliydiler. Bu da hem forvetlerin işini güçleştirdi, hem de pozisyon fakiri futbol ortaya çıkardı. 
Topa daha çok sahip olup, oynama isteğindeki Rizespor, Gençlerbirliği savunmasına takıldı. Deplasmanlarda taktiği Youla ile gol bulmak olan Gençlerbirliği'nde bu kez işler beklendiği gibi gitmedi. Ziya Doğan'ın Sertan'ı, Youla'nın yanına sürmesi hep ikinci planda düşündüğü Ali Tandoğan'ı oyuna alarak geç de olsa hamleler yapması birşeyi değiştirmedi. Maçın son dakikalarında iyice sıkışan Başkent ekibi, Ferenczi'nin golüyle az daha puan umutlarına veda ediyordu. Allah'tan birkaç dakika sonra Rizespor savunması da uyudu da Ümit kafa ile skoru dengeledi. 


</TEXT>
</DOC>
