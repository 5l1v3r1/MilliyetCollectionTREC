<DOC>
<DOCNO> 318992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/yozer.html </URL>
<DATE> 2005/02/27/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Off oldular 
</HEADLINE>
<TEXT>



Futbolda asla peşin hüküm yok. Şansına hiç güvenmeyeceksin, sadece çıkıp oynayacaksın, çatır çatır kazanacaksın. Yan gelip yatarsan, haftalardır sergilediğin kötü oyuna bir çare bulmazsan, hiç olmadık yerde üç puanı bırakırsın. Üstelik sezon boyunca güvendiğin savunman da sezonun en kötü futbolunu oynayınca, puan çıkarman zorlaşır. 
Samsunspor önünde alınan ağır yaranın belki de bedeli çok fazla olacak. Ancak kendi kendine kaşınma gibi güzel bir deyimi herhalde bu maçta kullanmak en doğrusu olur. Orta alanda Volkan-Conceiçao ikilisi daha ilk dakikalardan itibaren takımı neredeyse eksik oynattı. İki oyuncu da, Krita'nın bu bölgedeki sert baskısı karşısında korkuyla oynadılar, topa basmaktan çekindiler. Oysa bu ikili hem savunma ile köprü olacaklar, hem de ataklara yön vereceklerdi. Ancak bırakın bu görevleri maç boyunca "off" oldular. Düğmeyi kapatıp, maç ne olacak diye izlemeye başladılar. Hagi da onlara uydu. Önlem almakta çok geç kaldı. 
Eğer Hagi, Samsunspor'un Fenerbahçe ile yaptığı maçı izleyip, pl nını ona göre yapsaydı, daha etkili olabilirdi. Samsun aynı taktiği uyguladı. Kalabalık savunma, yanları kilitleme ve kontratak gibi basit taktik. Galatasaray'ın futbol anlayışı ile Samsunspor savunmasının göbeğini açmak mümkün değildi. Kenan ve diğerleri Hakan ve Necati ile çelik çomak oynar gibi oynadı. Her hava topunu aldılar. Ama buna rağmen son ana kadar yüksek topla oynamak, hangi futbol aklının ürünüdür onu bilemem. 

Davetiye 
Tabii dünkü skorda Song ve Tomas'ın el birliğiyle etkili olduğu da bir gerçek. Her ikisinin verdiği hatalı pas sayısı belki de tüm sezonun toplamını buldu. Üstelik bu paslar zaman zaman gol pozisyonu da yarattı. Kırmızı mumlu davetiye ile ellerinde dolaşıp durdular. Ve Cihan ile Orhan Ak için evlere şenlik ifadesi kullanmak sanırım ağır olmaz. Hele Cihan, ağabeyi Celil önünde olmadık hallere düştü. Celil belki de hayatının en etkili oyununu oynadı. 
Ribery'i ilk kez bu kadar uzun izledik. Ayağına top gelince başarılı. Savunma yönü hiç yok. Cihan'a olanlar bir yerde onun yüzündendi. Zaten ikinci yarıda da kaybolup gitti. Böylesine ne olduğu belli olmayan bir sistemde Ribery'den etkili olmasını beklemek hayal olur. Süratli. Alıyor ve kaçıyor. Sonra veriyor. Ama giden yok. 
Samsunspor ligin kaderi ile oynayan ekip olarak bir kez daha dikkati çekti. Futbolu, güzelliklerle doluydu. Ve Ertuğrul hoca her hamlesi ile dün Hagi hocayı mat etti. 



</TEXT>
</DOC>
