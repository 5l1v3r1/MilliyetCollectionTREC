<DOC>
<DOCNO> 312335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun58.html </URL>
<DATE> 2005/02/04/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
İsrailli askeri yetkili "İsrail, Abbas'a bir şans vermeli" 
</HEADLINE>
<TEXT>

     İsrailli üst düzey askeri yetkili, İsrail'in, Filistin Devlet Başkanı Mahmud Abbas'a bir şans vermesi gerektiğini söyledi. 
     Adının açıklanmasını istemeyen askeri yetkili, askeri radyoya yaptığı açıklamada, Abbas'ın sorumluluklarını yerine getirmesi için kendisine bir şans tanınması gerektiği yönünde görüş belirterek, ''Abbas, tam olarak istediklerimizi temsil ediyor. Kendisine karşı cömert olmalıyız. Onu kendi ritminde ilerlemeye bırakmalı ve bir şans vermeliyiz'' ifadesini kullandı. 
     Askeri yetkilinin açıklamalarının, Başbakan Ariel Şaron'un Filistin yönetimini teröre karşı savaşta hiçbir ilerleme sağlamakla suçladığı gün yapılması dikkati çekti. 
     İsrailli yetkili, radyoya demecinde ayrıca, İsrail'in Abbas'ın Oslo anlaşmalarından önce tutuklanan 3 Filistinli eylemcinin serbest bırakılma talebinin reddetmesini de eleştirdi ve ''Abbas'ın 3 Filistinli eylemciyi serbest bırakılması yönündeki talebinin reddedilmesi bir hatadır. Eli kana bulanmış mahkumların serbest bırakılmaması ilkesi kutsal değildir ve değiştirilmelidir'' ifadesine yer verdi. 
     İsrail güvenlik kabinesi, ''elini kana bulamamış'' Filistinli 900 mahkumun serbest bırakılması için yeşil ışık yakmıştı. İsrail cezaevlerinde, 8 binden fazla Filistinli mahkum bulunuyor. 
     
</TEXT>
</DOC>
