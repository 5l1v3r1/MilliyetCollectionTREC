<DOC>
<DOCNO> 317983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur04.html </URL>
<DATE> 2005/02/23/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kadıköy'de market sahibi işyerinde tabancayla vuruldu 
</HEADLINE>
<TEXT>

     Kadıköy'de bir market sahibi, işyerinde tabancayla vurularak öldürüldü. 
     AA muhabirinin aldığı bilgiye göre, Kızıltoprak Hasırcıbaşı Caddesi Nuri Duyguer Sokak'tan gelen silah sesleri duyan vatandaşlar, durumu polise bildirdi. 
     Olay yerine gelen polislerce sokaktaki ''Tuba Market''te yapılan araştırmada, market sahibi Celal Güneydaş tabancayla vurulmuş halde bulundu. Ağır yaralı olduğu belirlenen Güneydaş, kaldırıldığı Haydarpaşa Numune Hastanesi'nde hayatını kaybetti. 
     Polis yetkilileri, olay öncesi markete gelen kişi ya da kişilerle boğuştuğu anlaşılan Güneydaş'ın, gasp amacıyla öldürülmüş olabileceğini bildirdiler. 
     Bu arada, Güneydaş'ın işyerinde müşterilerin görebileceği bir yere astığı notta, ''Söverim hırsızlara, yalancılara, hakkı olmayanı yiyenlere, başkasının namusunda gözü olanlara, sözünü tutmayanlara, arkadaş olup arkadaşının parasını, malını çalanlara, başkasını aldatanlara... Kimseyi aldatmayanlar, kimsenin hakkını yemeyenler, başkasının namusunda gözü olmayanlar sizler ne yaparsız , Çiçeklerle mi uğurlarsınız Ben Malatyalı Celal, söverim. Yine de sözlerim şerefsizlere'' ifadelerine yer verdiği görüldü. 
     Güneydaş'ın, aynı notun devamında, bu tür kişileri çiçeklerle karşılayabileceğini anlatarak, ''Ben söverim böylelerine... Benim bildiklerim var. Köpeklerle hırsızlar kudurursa ısırır. İsterseniz çiçeklerle uğurlayın hırsızları. Anlayan hırsızlar kudurabilir, anlasınlar. Malatyalı Celal'in hırsızlara yalancılara kini vardır. Reçete ağır olabilir'' dedi. 
     
</TEXT>
</DOC>
