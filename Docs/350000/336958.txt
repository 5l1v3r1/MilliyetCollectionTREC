<DOC>
<DOCNO> 336958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun44.html </URL>
<DATE> 2005/04/26/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Washington Post'tan Ebu Garib eleştirisi... 
</HEADLINE>
<TEXT>

     Amerikan The Washington Post gazetesi, Bağdat'ta Ebu Garib hapishanesinde Iraklı esirlere Amerikan askerlerinin işkence skandalında üst düzey Amerikalı yetkililerin sorumlu tutulmamasının Amerikan siyasi sistemine, işkencenin verdiğinden daha fazla zarar vereceği yorumunu yaptı. 
     Gazetenin bugünkü başyazısında yer alan yorumda, bir yıl önce ortaya çıkan Ebu Garib'teki işkencenin belgelerinin ardından ABD ordusu tarafından yapılan soruşturmada, bu olaydan doğrudan sorumlu olmayan kadın general Janet Karpinsky'nin cezalandırılması eleştirildi. 
     Washington Post, ABD Savunma Bakanı Donald Rumsfeld, eski CIA Başkanı George Tenet ve şimdi ABD Adalet Bakanı olan, o dönemin Beyaz Saray danışmanı Alberto Gonzalez'in bu olaylarda sorumlulukları bulunmasına rağmen hoş görüldüklerini savundu. 
     Bu yöneticiler hakkında doğrudan hiçbir şekilde soruşturma açılmamasını eleştiren gazete, ''ABD tarihinin en ciddi insan hakları skandalında sadece bir avuç düşük rütbeli asker cezalandırıldı. Bu meselenin bu şekilde sonuçlandırılması, Amerikan siyasi sistemi için, işkencenin kendisinden bile daha düşük bir durum'' görüşüne yer verdi. 
     Gazete, konuyla ilgili hiçbir zaman bağımsız bir soruşturma yürütülmemesini de eleştirdi. 
     Washington Post, daha önce bu konuya ilgi gösteren Amerikalı senatörlerin de konunun gerektiği gibi soruşturulmasının üzerine gitmediğini savundu. 
     
</TEXT>
</DOC>
