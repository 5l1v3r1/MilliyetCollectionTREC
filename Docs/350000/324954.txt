<DOC>
<DOCNO> 324954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/guncel/gun02.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni heyelan korkusu 
</HEADLINE>
<TEXT>


Sivas'ta, toprak altında kalan 15 kişiye ulaşmak için yapılan çalışma durduruldu. Yetkililer Su kesilmedikçe çalışma başlayamaz 

DOĞAN HABER AJANSI 

Sivas Koyulhisar'a bağlı Sugözü köyünün Kuzulu Mahallesi'nde önceki gün meydana gelen heyelanda, toprak altındaki 15 kişiye ulaşmak için başlatılan kurtarma çalışmaları, heyelan tehlikesinin sürmesi nedeniyle durduruldu. 
Heyelan bölgesinde biriken ve tahliye edilemeyen suyun toprağı ağırlaştırdığını kaydeden uzmanlar, su yönünün iş makineleriyle değiştirilmesini teklif etti. Ancak, bu yöntemden de tehlikeli bulunduğu için şimdilik vazgeçildi. 
Sivas Sivil Savunma İl Müdürü Peksever Müderrisoğlu da, kayıplara ulaşılmasının aylar sürebileceğini ve su tahliye edilmeden başlayamayacağını açıkladı. Böylece 8 ilden gelen 55 Sivil Savunma görevlisi ve 17 kişilik AKUT ekibi, heyelanın durması için beklemeye başladı. 
Bayındırlık Bakanı Zeki Ergezen'le geldiği köyde oluşturulan Kriz Merkezi'nde bilgi alan Devlet Bakanı Abdüllatif Şener, evlerini kaybedenler için yeni mahalle kurulacağını belirtti. Şener, "Devlet yanınızdadır. Acil ihtiyaçlar hemen karşılanacak" dedi. 
Bu arada, toprak altında kalanlar arasında olduğu açıklanan Dilara Demir'in 5 İstanbul'daki yakınlarının yanında olduğu ortaya çıktı. Demir'in heyelanı bir gün önce rüyasında gördüğü belirtildi. 


</TEXT>
</DOC>
