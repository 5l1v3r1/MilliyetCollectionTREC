<DOC>
<DOCNO> 333840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/dunya/axdun01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi sarsıldı 
</HEADLINE>
<TEXT>


Koalisyon ortağı 2 parti hükümetten çekildi 

DIŞ HABERLER 


İtalya'da kısmi yerel seçimlerdeki yenilgiden sonra Başbakan Silvio Berlusconi'nin koalisyon ortakları arasında baş gösteren görüş ayrılıkları, hükümet kriziyle sonuçlandı. 
Merkez sağ koalisyonunun ortaklarından Hıristiyan Demokratlar ve Merkez Demokratlar Birliği HDMDB ile Yeni İtalyan Sosyalist Partisi YİSP , kabinedeki bakanlarını çekme kararı aldı. Bahsi geçen bakanlar arasında Başbakan Yardımcısı Marco Follini de yer alıyor. Hıristiyan Demokratlar, yerel seçimlerde sol muhalefetin koalisyonu yenilgiye uğratmasının ardından kabinede ve hükümet programında değişiklik yapılmasını talep etmiş, ancak Berlusconi bu talebe olumlu bir yanıt vermemişti. Berlusconi'nin şimdi Cumhurbaşkanı Carlo Azeglio Ciampi ile görüşmesinin ardından istifa etmesi ve parlamentodan yeniden güvenoyu alması gerektiği belirtiliyor. İki parti, çekilme kararı almalarına rağmen, yeni hükümete güvenoyu vereceklerini duyurdu. 

Erken seçim tehdidi 
İki ortağın kararından sonra Berlusconi, başbakanlığa girerken gazetecilere. "çözüm üzerinde çalıştıklarını" söyledi. Berlusconi, gece geç saatlerde ise, ortaklarına erken seçime gitme tehdidinde bulundu. Berlusconi, gazetecilere, "HDMDB hükümete geri dönmeyecek olursa, erken seçime gidilir. Bu son derece net bir konudur. Ama hükümet programı konusunda görüş ayrılığı olmadığı gibi, ortaklarımızın yeni bir hükümet teşkil edilmesi konusunda özel talepleri de yok. Uzlaşma sağlayıp yola devam edebilme konusunda ortada bir engel görmüyorum" dedi. 


</TEXT>
</DOC>
