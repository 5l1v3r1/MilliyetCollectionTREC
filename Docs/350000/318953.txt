<DOC>
<DOCNO> 318953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/guncel/gun06.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandalyede parmağı gitti 
</HEADLINE>
<TEXT>


ALİ ÖZKAYA İzmir DHA 

Ege Üniversitesi İletişim Fakültesi Öğretim Üyesi Prof. Dr. Demet Gürüz'ün, bir alışveriş merkezinde sandalyeye sıkışan parmağının ucu koptu. 
Gürüz, salı günü öğle yemeği için Balçova'daki bir alışveriş merkezine gitti. Gürüz, ortak kullanım alanındaki masalara yöneldi ve 2 eliyle altına çekerek düzelttiği sandalyeye oturduğu sırada acıyla sarsıldı. Sandalyenin oturak bölümüyle vidalandığı metal bölüm arasına sıkışan sağ elinin işaret parmağının kanadığını fark etti. Parmağının ucunun koptuğunu gören Gürüz, peçeteyle kanamayı durdurmaya çalıştı. 
Sandalyenin arasında kalan parmak ucunu da alan Gürüz, 3.5 saat süren bir operasyon geçirdi. Gürüz şunları söyledi "Bir ay elimi kullanamayacağım. Ben öğretmenim. Bu kaza yazı yazmama engel oluşturursa mesleğimi yapmakta zorluk çekeceğim. Başka insanların da benzer acıları yaşamaması için hukuki yollara başvuracağım." 


</TEXT>
</DOC>
