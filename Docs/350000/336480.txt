<DOC>
<DOCNO> 336480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur10.html </URL>
<DATE> 2005/04/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İstanbul gecekondudan da kötüsüne gidiyor... 
</HEADLINE>
<TEXT>

     İstanbul'da gecekondular yerini artık iç denetimi olmayan yarı kentsel alanlara bırakıyor. Uzmanlar, yarı kentsel alanlarda gecekondunun "gerginliği azaltan" etkisinin bulunmadığına dikkat çekerek, bu bölgede sisteme karşı, umutsuz ve gelecek planı olmayan çocukların bulunduğunu bildirdiler. 
     Yeniden Sağlık ve Eğitim Derneği Başkanı Doç. Dr. 
     Kültegin Ögel, Türkiye'de kent oranının değiştiğini, kentleşmenin modernleşme ve sanayileşmeyle eş zamanlı olarak yükseldiğini söyledi. Kentleşmenin artmasına karşın yeterli sosyal desteklerin olmadığına işaret eden Ögel, bu bölgelerde feodal yapının kırılma noktasında olduğunu, hemşehrilik, akrabalık ve komşuluğun çözüldüğünü ve gecekonduların "gerginliği azaltan" özelliğinin bulunmadığını kaydetti. Ögel, yarı kentsel alanlarda yoğun gerginliğin bulunduğunu, burada yaşayan çocukların daha çok kendi sınırlarının ya da çıkar gruplarının birlikteliğine inandığını ifade etti. 
     
     ÇOCUKLAR SİSTEME KARŞI 
     Yarı kentsel alanlarda yaşayan çocukların özelliklerine de değinen Ögel, "Buradaki çocuklar, kentin düşmanı değiller, kentin birçok yerini bilir ve giderler ancak sisteme karşıdırlar. Buralarda karamsarlık ve umutsuzluk hakim, geleceğe yönelik planlar ise yoktur. Sorumluluk almazlar ve madde kullanmaktan korkmazlar" diye konuştu. 
     Ögel, kent merkezine giderek gerçekleri gören bu çocukların, kendisini sosyal olarak kaybettiğini orada gördüğünü belirtti. Gördükleri karşısında bazılarının kabullendiğine, bazılarının da isyan ettiğine dikkat çeken Ögel, isyanın, "tanrıya, kadere, insanlara" yönelik ortaya çıkabildiğini kaydetti. Ögel, sistemin değerlerinden yararlanabilmek ve parçası olabilmek için bu çocukların şehir eşkiyalığı içine bile girebildiğini kaydetti. 
     
     "DELİKANLILIK" BOZULUYOR 
     Ögel, geleneklerin yok olması, değerlerin kaybolmasıyla birlikte suç işlemenin normal hale geldiğini ifade ederek, yarı kentsel alanlarda delikanlılığın da bozulduğunu sözlerine ekledi. 

ANKA 
     
</TEXT>
</DOC>
