<DOC>
<DOCNO> 343590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun10.html </URL>
<DATE> 2005/05/18/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
First Lady Laura Bush, Ortadoğu ziyaretine çıkıyor 
</HEADLINE>
<TEXT>

     ABD Başkanı George W. Bush’un eşi Laura Bush, Müslüman dünyasında kadın haklarını genişletilmesi yönünde ağırlık koymak için Ürdün, İsrail ve Mısır’ı kapsayan bir Ortadoğu ziyaretine çıkıyor. 
     Bu ziyaretin, Başkan Bush’un bölgede demokrasiyi ilerletme, İsrail ile Filistin arasında "yol haritasını" canlandırma girişiminin bir parçası olduğu belirtildi. Beyaz Saray sözcüsü Scott McClellan, "Bu ziyaret Bayan Bush için, bütün Ortadoğu’da kadın özgürlüklerini genişletme sözümüzün güçlü bir şekilde vurgulanması fırsatı" dedi. 
     First Lady Bush’un ziyareti, Newsweek dergisinin, ABD’nin Guantanamo’da Müslüman tutukluları sorgularken Kur’an-ı Kerim’e saygısızlık ettiği yönündeki haberinin Ortadoğu’da 16 kişinin ölümüne neden olan ayaklanmalarının ortasında geliyor. Beyaz Saray ve Pentagon’un ağır sözlerle eleştirdiği Newsweek, tek kaynağa dayanarak yaptığı haberini özür dileyerek geri çekmişti. Ancak haberin geri çekilmesi de tatmin edici bulunmamış ve McClellan, ABD’nin yurtdışındaki imajının zedelendiğini söylemişti. 
     Laura Bush, Ortadoğu ziyaretine perşembe günü Washington’dan Ürdün’e hareket ederek başlayacak. Ölü Deniz’de Dünya Ekonomik Forumu’nda konuşacak olan Bush, Kraliçe Rania ile biraraya gelecek. 
     Pazar günü İsrail’e geçecek olan Bayan Bush, İsrail Devlet Başkanı Moshe Katsav’ın eşiyle, Pazartesi günü de Kahire’de Mısır Devlet Başkanı Hüsnü Mübarek’in eşiyle görüşecek. 
     
</TEXT>
</DOC>
