<DOC>
<DOCNO> 319446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/ekonomi/eko03.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyelerin borç faizleri siliniyor 
</HEADLINE>
<TEXT>


AKP'nin toplantısından, belediye borçlarında faizlerin silinmesi, anapara borçlarının da yapılandırılması kararı çıktı 

ANKARA Milliyet 

AKP Genel Başkan Yardımcısı Halil Ürün, belediye borçlarının yeniden yapılandırılacağını belirterek, "Faizlerini siliyoruz, mevcut borçları da ileriye dönük olarak yeniden yapılandırıyoruz" dedi. Ürün, düzenlediği basın toplantısında, geçen hafta sonu Kızılcahamam'da düzenlenen Yerel Yönetimler Danışma Kurulu toplantısında ele alınan konuları değerlendirdi. 
Görüşmelerde, yerel yönetim gelirlerinin artırılmasının gündeme geldiğini, dağıtım esaslarının nüfus dışında yaz - kış, gece - gündüz, gelişmişlik, ağır tabiat şartları gibi kriterler dikkate alınarak oluşturulmasının önerildiğini kaydeden Ürün, belediyelerin birikmiş borçlarının mahsuplaşmayla yeniden yapılandırılması konusunda görüş birliğine varıldığını söyledi. 
Ürün, "Faizleri siliyoruz, borçları da ileriye dönük yeniden yapılandırıyoruz. Bunu belediyelerin durumunu göz önüne alarak yapacağız. Hiçbir belediye mağdur olmayacak. Çalışmalar çok ciddi noktaya geldi. 1 - 2 ay içinde tamamlanır" dedi. Ürün, 'baskın seçim' iddialarının anımsatılması üzerine de 'Gündemimizde yok" dedi. 


</TEXT>
</DOC>
