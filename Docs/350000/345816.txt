<DOC>
<DOCNO> 345816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas01.html </URL>
<DATE> 2005/05/25/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
11 yavru köpeğe Türkçe ve Almanca komutlar öğretiliyor... 
</HEADLINE>
<TEXT>

     Antalya’nın Gazipaşa İlçesi’nde anneleri zehirlenerek ölen köpeğin 11 yavrusu Türkçe ve Almanca komutları anlayabilecek şekilde eğitiliyor. 
     Gazipaşa İlçesi’nde geçen günlerde annelerinin zehirlenmesi sonucu ölen 11 yavru sokak köpeğine, Gazipaşa Çevre, Turizm ve Doğal Yaşamı Destekleme Derneği sahip çıktı. 
     Evinin bahçesini köpekler için yuva haline getiren Dernek Başkanı Mürüvvet Yılmaz, köpeklerin bakımını derneğin Alman üyeleriyle birlikte üstlendi. 
     Hızla büyüyen köpek yavrularına Yılmaz Türkçe, Alman vatandaşı köpek eğitimcisi Gina Schlumauk ise Almanca eğitim veriyor. Böylece köpekler hem Almanca hem de Türkçe olarak verilen komutları öğreniyor. 
     Mürüvvet Yılmaz, "Bu yavruları Türk ve Alman ailelere vererek, sahiplendireceğiz. Ancak köpeklerimizin iyi eğitimli olması ve verdiğimiz ailenin dilini anlaması gerekiyor. Biz de yavruları hem Türkçe hem de Almanca komutları anlayabilecek şekilde eğitiyoruz" dedi. 
     
</TEXT>
</DOC>
