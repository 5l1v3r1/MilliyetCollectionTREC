<DOC>
<DOCNO> 316901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yazar/uras.html </URL>
<DATE> 2005/02/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
"Asayiş Uzmanı" Giuliani 
</HEADLINE>
<TEXT>


Rudolph Giuliani, New York'ta yaşayan bir İtalyan göçmen ailesinin çocuğu. Hukuk okudu. Mahkemelerde çalıştı... 1993 yılında New York Belediye Başkanlığı seçimini kazandı. 2 dönem başkanlık yaptı. 8 yılda "dünyanın suç oranı en yüksek şehri" olan New York'u huzura kavuşturdu. New York, ABD'nin en "emin şehri" haline geldi. 
Rudolph Giuliani, New York Belediye Başkanlığı'ndan ayrıldıktan sonra, kendi hukuk bürosunda çalışmaya başladı. 
Meksika'nın başkenti Mexico City, o sıralarda Güney Amerika'nın suç oranı en yüksek şehri haline gelmişti. Mafya, hırsızlık, kapkaç, cinayet, soygun, adam kaçırma, rüşvet, yolsuzluk olaylarıyla başa çıkamayan polis, sonunda suçlularla işbirliğine yönelmişti. 2003 yılında Mexico şehrinde yaşayan işadamları, kendi aralarında 4.3 milyon dolar para topladılar. Rudolph Giuliani ile Mexico City'yi huzura kavuşturması için mukavele imzaladılar. 
Rudolph Giuliani, Mexico City'de de suç oranlarının azaltılmasında başarılı oldu. 

İş bilenin... 
Rudolph Giuliani bir sihirbaz mı Hayır. Normal bir insan. Suç ve suçlu konusunda uzman. Suçluyu, polisi, adliyeyi tanıyor. Tedbirleri kafada veya kağıt üzerinde bırakmıyor. Uyguluyor. Sonuca nasıl ulaşılacağını biliyor. 
Rudolph Guiliani'nin suç önlemede en etkin aracı "Sıfır Tolerans" Zero Tolerance uygulaması. Kanunların, cezaların uygulanmasında "Acımaya, müsamahaya, hoşgörüye" izin vermiyor. Öncelikle en yaygın ve kamuoyunda önemsenmeyen kanunsuzluklardan işe başlıyor. Örneğin duvarları boyayanlara, yanlış yere araç park edenlere, korna çalanlara, hız limitini aşanlara, kırmızı ışıkta geçen otolara ve yayalara, kaldırımları kirletenlere, işgal edenlere gariban idi, fakir idi, bilmiyordu gibi bahaneler dinlemeden kanunda yazılı en yüksek cezayı acımasızca uyguluyor. "Bu adam en basit suç için bu kadar acımasız ise, hırsıza, mafyaya, katile ne yapar " korkusu yaratıyor. Bu korkuyu yarattıktan sonra polisi büyük suçlulara yöneltiyor. 
Polise bakıyor. Maaşını artırıyor. Ama polis teşkilatını da tertemiz yapıyor. Polis teşkilatında en ufak disiplinsizliğe, rüşvete imkan vermiyor. Suça ve suçluya müsamaha gösteren, rüşvethediye alan polis hemen işten atılıyor. Kamuoyu inanıyor ki, polisin namusundan şüphe edilemez. Bu polise saygınlık, güven ve güç veriyor. Polisi karakoldan sokağa çıkarıyor. Polis, yaya veya otomobil ile her sokakta görünür hale geliyor. 

Huzurun yolu 
Rudolph Giuliani'nin "Comstat" isimli bir "suç önleme bilgisayar programı" var. Bütün karakollar suç, suçlu bilgilerini, bölge sorunlarını bilgisayara yüklüyor. Bütün bilgiler aynı anda şehir haritası üzerinden izleniyor. Nerede sorun var ise polis ve belediye imkanları oraya yöneltiliyor. O bölgenin sorunu "anında" mutlaka çözülüyor. 
Rudolph Giuliani, suçu sadece polis gücü ile önleyemeyeceğinin bilincinde 2 şey daha yapıyor. 1 Şehirde yaşayanların gönüllü olarak polise yardımcı olmalarını, kanunlara aykırı davranışları izleyerek polisten yardım istemelerini sağlıyor. 2 Belediyenin işsizlere, güçsüzlere, fakirlere yardım etmesini, sokakta yaşayanları bir işe, sokakta kalanları bir eve yerleştirmesini sağlıyor. 
Şehirleri huzura kavuşturmak isteyen yöneticiler için Rudolph Giuliani'nin 164 maddelik bir eylem planı var... Bu sütunda uzun uzun yazamayacağım. İlgileniyorsanız, internette "Google" sitesinde "Giuliani" kelimesini yazınız. Yanına, "New York" ve "Mexico City" kelimelerini ekleyiniz. 2 büyük şehrin huzura kavuşturulması için neler yapıldığını, doğru tedbir ve uygulamalarla şehirlerin asayiş sorununun nasıl çözülebildiğini görürsünüz. 



</TEXT>
</DOC>
