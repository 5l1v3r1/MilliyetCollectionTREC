<DOC>
<DOCNO> 312711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur08.html </URL>
<DATE> 2005/02/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İptal ettiğini sandığı kredi kartı başına dert açtı... 
</HEADLINE>
<TEXT>

     Trabzon'da bir akaryakıt istasyonunda tanker şoförü ve pompacı olarak çalışan Mustafa İskefiyeli'ye borcunu ödeyerek iptal ettiğini sandığı kredi kartı kimliği belirlenemeyen kişilerce Türkiye, Kanada ve ABD'de kullanılınca 4 milyar liraya yakın borç geldi. 
     Mustafa İskefiyeli, AA muhabirine, Vakıflar Bankası Hendek Şubesi'nden 25 Ocak 1996'da kredi kartı aldığını, 24 Ekim 1997'de ise 23 milyon 350 bin liralık borcu ödeyerek kartı iptal ettiğini anlattı. 
     Kredi kartının banka görevlisi tarafından bükülerek çöpe atıldığını, bu konuda şahitleri bulunduğunu ifade eden İskefiyeli, ''Geçtiğimiz yıl Vakıflar Bankası'ndan bana kredi kartı borcum olduğu gerekçesiyle ödeme talimatı geldi. Bankayı arayarak nedenini sordum, bana yanlışlık olduğunu söylediler'' dedi. 
     Bankadan kredi kartına ilişkin ekstreleri isteyerek, incelediğini ifade eden İskefiyeli, şunları söyledi 
     ''Ekstrelerde 1997'de iptal etmeme rağmen kredi kartımın kimliğini belirleyemediğimiz kişi ya da kişilerce 1998'de Türkiye'de, 1999'da ise Kanada'nın Vancouver ile ABD'nin Sarasota kentlerinde kullanıldığını öğrendim. Söz konusu kişi zaman zaman kredi kartına ödemeler de yaptı. Ancak ana paranın 290-300 milyon liralık bölümü ödenmedi. Bu borç zaman içinde faiziyle 3 milyar 900 milyon lirayı aştı. Bunun üzerine Vakıflar Bakası Hendek Şubesi Müdürlüğü hakkımda icra takibi başlattı. Aralık ayından itibaren bana ait olmayan borçtan dolayı maaşımın bir bölümüne haciz konduğunu, mal beyanında bulunmadığım için ise hakkımda 10 günlük hapis kararı verildiğini öğrendim. Yurt dışına hiç çıkmadım. Pasaportum dahi olmadı. Ne benim ne de bir yakınımın böyle bir harcama yapması imkansız.'' Banka görevlilerinin kendisine Ana para ile icra takibi masraflarını öde dosyayı kapatalım dediklerini ifade eden İskefiyeli, bankanın bu teklifini reddettiğini belirterek, ''Deprem mağduruyum. Düzce depreminin ardından ailemle birlikte memleketim Trabzon'a döndüm. 5 çocuğum var. Asgari ücretle ailemin geçimini temin etmeye çalışıyorum. Bana ait olmayan bir borcu ödemem söz konusu değil. Kredi kartını bu harcamalardan önce iptal ettirdiğime dair elimde belge var. Dolandırıldığımı belirterek Hendek Cumhuriyet Savcılığı'na suç duyurusunda bulundum. Mağduriyetimin bir an önce giderilmesini istiyorum'' diye konuştu. 
     İskefiyeli, birkaç gün önce Vakıflar Bankası yetkilileriyle tekrar konuyu görüştüğünü, olayın açıklığa kavuşturulması için çalışma yaptıklarını belirtti. İskefiyeli, ilgililer hakkında karşı dava açacağını da kaydetti. 
     
</TEXT>
</DOC>
