<DOC>
<DOCNO> 339733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/axsiy02.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ahde vefa diye bir şey var' 
</HEADLINE>
<TEXT>


Erdoğan'la birlikte Türk-Alman Ekonomi Kongresi'ne katılan Almanya Başbakanı, "AB'ye adaylığı sağlamak için Türkiye'ye söz vermiştik. Bir insan bir vaatte bulunursa bunu uygular" diye konuştu 


Başbakan Erdoğan, Güney Kıbrıs Rum Kesimi'ni de Gümrük Birliği'ne dahil edecek Ankara Anlaşması Uyum Protokolü'nün, AB ile müzakerelere başlama tarihi olan 3 Ekim'den önce imzalanacağını söyledi. Almanya Başbakanı Gerhard Schröder de, Türkiye ile AB'nin ilk kez 1963'te bir ortaklık anlaşması imzaladığını hatırlatarak, "Ahde vefa diye bir şey var" dedi. Schröder'le birlikte dün Grand Cevahir Otel'de yapılan Türk - Alman Ekonomi Kongresi'ne katılan Erdoğan, konuşmasında Türkiye'nin AB ile olan ilişkilerine değindi. 

'17 Aralık sonuç değil' 
17 Aralık zirvesi kararlarının bir sonuç değil, hedefe giden uzun bir yola açılan giriş kapısı olduğunu ifade eden Erdoğan, AB yetkililerinden gelen "Türkiye, reformları gerçekleştirmede yavaşladı" eleştirilerine de şöyle yanıt verdi "Reformların uygulanmasına ve eksikliklerimizin tamamlanmasına verdiğimiz önem azalmamakta, aksine artmaktadır. AB ile ilişkilerimizde 3 Ekim'e kadarki dönemde, Türkiye üzerine düşen ev ödevini zamanlıca yerine getirecektir. " 

'AB de hazırlansın' 
Müzekerelerin başlayacağı 3 Ekim'den önce, Türkiye'nin, Ankara Anlaşması'nı aralarında Güney Kıbrıs Rum Kesimi'nin de bulunduğu yeni üyeleri de kapsayacak şekilde imzalayacağını kaydeden Erdoğan, sözlerini şöyle tamamladı "Bu tarihe kadar AB'nin de kendi açısından gerekli olan hazırlıkları tamamlayacağından eminim." 

'Tarihi kararlar' 
Schröder de konuşmasında, Türkiye ile AB arasında 1963'te imzalanan ortaklık anlaşmasının amacının Türkiye'nin AB'ye aday üye olma imk nı sağlamak olduğunu söyledi. "Siyasi rengi ne olursa olsun biz Türkiye'ye bu vaatte bulunmuştuk" diyen Schröder, şöyle devam etti "Duygular ne olursa olsun tarihi kararlar duygusal zihniyetlere, referandumlara, değişen görüşlere bağlı olamaz. Bir insan bir vaatte bulunmuşsa, bunun sorumluluğunu üstlenir ve uygular. Ahde vefa diye bir şey var." 
Türkiye'de AB üyeliği için kesin bir kararlılık ve irade olduğunu vurgulayan Schröder, "Ama öbür tarafta da aynı şeyin olması lazım. Kararlaştırılan şeyin gerçekleşmesi gerekir" dedi. 

'AB'ye maliyet, 9 milyar euro olur' 

GÜRSEL KÖKSAL Frankfurt 

Türkiye'nin Avrupa Birliği'ne AB tam üyeliğinin mali yükünü hesaplayan Türkiye Araştırmalar Merkezi TAM , bu rakamın iddia edildiği gibi 20 - 38 milyar değil, 9 milyar euro olacağını açıkladı. Alman Die Welt gazetesi, 17 Aralık zirvesi öncesinde Türkiye'nin AB'ye üyeliğinin maliyetinin 20 ile 38 milyar euro arasında olacağını duyurmuştu. Münih'teki Doğu Avrupa Enstitüsü'nün yayımladığı bir raporda ise bu rakam 14 milyar euro olarak açıklanmıştı. 
TAM'ın 2004'te diğer 10 aday ülkeyle beraber AB'ye tam üye olduğu varsayımına dayanarak gerçekleştirdiği araştırmanın sonuçları, önceki tahminlerin abartılı olduğunu ortaya koydu. AB'nin şartlarının büyük oranda değiştiğini vurgulayan TAM Direktörü Prof. Faruk Şen, araştırmanın sonuçlarını şöyle özetledi "Türkiye'nin 2005'te AB bütçesine KDV, GSMH ve gümrük vergilerinden yapacağı katkı, 1 milyar 960 milyon euroyu bulacaktı. AB bütçesinden 11 milyar 90 milyon euroluk bir kaynak alacaktı. Yani, Türkiye'nin AB bütçesine yükü, net 9.13 milyar euro olacaktı. Türkiye ile aynı kulvarda koşan Polonya, 2005 yılı AB bütçesinden net 7 milyar euro kaynak alacak. Polonya'ya kişi başına 115 euro ödenirken, Türkiye'ye eğer üye olsaydı 133 euro ödenecekti. 


</TEXT>
</DOC>
