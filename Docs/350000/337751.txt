<DOC>
<DOCNO> 337751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko22.html </URL>
<DATE> 2005/04/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cilvegözü Gümrük Kapısı yenileniyor... 
</HEADLINE>
<TEXT>

     Devlet Bakanı Kürşad Tüzmen, ''Cilvegözü Gümrük Kapısı'nı, bir sene içerisinde Türkiye'ye yakışır bir hale getireceğiz'' dedi. 
     Türkiye-Suriye sınırında bulunan Cilvegözü Gümrük Kapısı'nın modernizasyonu için, Gümrük Müsteşarlığı ile Türkiye Odalar ve Borsalar Birliği TOBB arasında protokol imzalandı. 
     Protokole, Gümrük Müsteşarlığı adına Devlet Bakanı Kürşad Tüzmen, TOBB adına ise Başkan Rifat Hisarcıklıoğlu imza koydular. 
     Tüzmen, Odalar Birliği'nde gerçekleştirilen imza töreninde yaptığı konuşmada, sınırlarda bulunan gümrük idarilerine ait tesislerin genellikle cumhuriyetin ilk yıllarında inşa edildiğini, bu nedenle gümrük kapılarının günün ihtiyaçlarına cevap vermekten uzak olduğunu söyledi. 
     Bu yetersizliğin bir yandan Türkiye imajını olumsuz yönde etkilerken, diğer yandan verilen hizmetin hızlı ve sağlıklı yapılmasını imkansız kıldığını anlatan Tüzmen, gümrük idarelerinin yeniden yapılandırılmaları yolundaki çalışmaların, fiziki altyapı ve tesislerin modernizasyonu şeklinde öncelikle ülke sınırlarında bulunan gümrük kapılarında başladığını ve sürdürüldüğünü kaydetti. 
     Gümrük kapılarında ihtiyaç duyulan bina ve altyapı tesislerinin, günün koşullarında hizmet vermesine yönelik çağdaş bir yapıya kavuşturulması amacıyla yap-işlet-devret modelinin benimsendiğini belirten Tüzmen, bu yöntem ile bütçeye yük olunmadığını ve ticari işlemlere kolaylık sağlandığını söyledi. 
     
     EKONOMİYE KATKI SAĞLAYACAK 
     Yap-işlet-devret yöntemiyle yapılacak Cilvegözü Gümrük Kapısı'nın, Suriye ile ilişkileri destekleyeceği ve sınır ticaretini canlandıracağına inandığını ifade eden Tüzmen, TOBB tarafından yenilecek Kapı konusunda şu bilgileri verdi 
     ''Bugün, burada imzalayacağımız sözleşme ile inşaatın tamamlanması için yer teslim tarihinden itibaren 1 yıl süre tanınmış olup, işletme süresi 13 yıldır. Projenin tahmini maliyeti ise 11 milyon 569 bin 850 YTL'dir. Bu proje kapsamında, mevcut binaların yıkımı, idari ve ticari binalar, giriş-çıkış kontrol üniteleri, arama hangarı, kaçak eşya depoları, peronlar, kantarlar, sosyal tesisler, motel, TIR alanları, cihaz ve tesisat....vs çalışmaları bulunmaktadır.'' 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu ise Türkiye ile Suriye'nin 845 kilometrelik uzun bir sınırı paylaştığını, halen 1 milyar dolar civarında bulunan ticaret hacminin de iki ülke arasında imzalanan Serbest Ticaret Anlaşması STA ile 2 milyara dolara yükselmesinin beklenildiğini söyledi. 
     Yılda ortalama 350 bin araç geçişi, 1 milyonun üzerinde yolcu kapasitesi ve 100 milyon dolara yaklaşan ticaret kapasitesi ile Cilvegözü Gümrük Kapısı'nın, Türkiye ekonomisi için büyük önem taşıdığını vurgulayan Hisarcıklıoğlu, modernizasyonun ardından 13 yıl olarak belirlenmiş işletme süresi sonunda, Cilvegözü Gümrük Kapısı'nı tamamen bakımlı ve işler bir durumda, Gümrük İdaresine teslim edeceklerini bildirdi. 
     Hisarcıklıoğlu, bu projeyi takiben, yine yap-işlet-devret modeli çerçevesinde Sarp, Dereköy, Halkalı ve Kapıkule gümrük kapılarına ilişkin modernizasyon projeleri çalışmalarına da hızla devam edildiğini vurguladı. 
     TOBB Başkanı, komşularla daha fazla ticaret yapma vizyonu çerçevesinde, Odalar Birliği ve Gümrük Müsteşarlığı'nın ortak çalışmalarıyla, Türkiye'nin, bölgesinin ticaret önderi olacağına inandığını sözlerine ekledi. 
     Protokol törenine, Gümrük Müsteşarı Tuna Turagay, Türk Eximbank Genel Müdürü Ahmet Kılıçoğlu ve diğer yetkililer de katıldı. 
     
</TEXT>
</DOC>
