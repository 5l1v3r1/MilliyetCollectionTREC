<DOC>
<DOCNO> 300272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo03.html </URL>
<DATE> 2004/12/23/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Otomobil yarışcıları sertifikalı olacak... 
</HEADLINE>
<TEXT>

     Otomobil Sporları Federasyonu TOMSFED ile Bahçeşehir Üniversitesi, pilotların eğitimi konusunda ortak uygulamalı eğitim sertifika programı düzenleyecek. 
     Bahçeşehir Üniversitesi'nin Beşiktaş'taki yerleşkesinde, Rektör Prof.Dr. Süheyl Batum, TOMSFED Başkanı Mümtaz Tahincioğlu, İstanbul Otomobil Sporları Kulübü Başkanı Satfed Çiftçi ve program direktörü Çınar Kura'nın katıldığı basın toplantısında, programla ilgili bilgi verildi. 
     Rektör Prof.Dr. Batum, uygulayacakları programla Türkiye'nin dinamik, genç nüfus avantajını da kullanarak, otomobil sporlarını daha geniş bir tabana yaymayı ve uluslararası platformlarda ülkenin sesini duyurabilecek genç sporcuların yetişmesine katkı sağlamayı hedeflediklerini söyledi. 
     Toplam 120 saat olacak ve 2 kurdan oluşacak eğitim programında, sürücülük eğitimi, Formula-1 tarihçesi ve kurallarıyla ralli ve pilot eğitimi dersleri de yer alacak. Uygulamalı dersler, TOMSFED tarafından sağlanacak araçlarla, başta İzmit Körfez Pisti olmak üzere çeşitli pistlerde gerçekleştirilecek. 
     Uygulamalı ralli ve pist eğitimleri programını iyi dereceyle tamamlayanlara, TOMSFED ve Bahçeşehir Üniversitesi sponsorluğunda, çeşitli yarışmalara katılma şansı tanınacak. 
     
</TEXT>
</DOC>
