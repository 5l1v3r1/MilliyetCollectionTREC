<DOC>
<DOCNO> 302318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonyas15.html </URL>
<DATE> 2004/12/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yılbaşı gecesi Taksim'de yer yerinden oynayacak 
</HEADLINE>
<TEXT>

     İstanbul Büyükşehir Belediyesi, Taksim Meydanı'nda, Sertab Erener, Kenan Doğulu ve Kıraç'ın da konser vereceği yılbaşı kutlaması gerçekleştirecek. 
     Belediyeden yapılan yazılı açıklamaya göre, Taksim Meydanı'ndaki kutlamalar, yarın saat 16.00'da çocuk korosunun konseriyle başlayacak. Ardından çeşitli radyoların DJ'lerinin canlı performanslarıyla katılacağı etkinlikte, saat 20.00'de Cemal Reşit Rey Senfoni Orkestrası ve Hüsnü Şenlendirici, saat 21.30'da Kenan Doğulu, saat 22.30'da Sertab Erener, saat 23.30'da da Kıraç, İstanbullularla buluşacak. 
     Yeni yılın yaklaştığı saat 23.50'de de, İstanbul Büyükşehir Belediye Başkanı Kadir Topbaş, ''yeni yıl mesajını'' içeren konuşma yapacak. Daha sonra da 2005'in ilk dakikalarında havai fişek gösterisi gerçekleştirilecek. Kutlamalara, Kıraç'ın konserinin ikinci bölümüyle devam edilecek. 
     Bu arada, Taksim Meydanı'nın dört bir yanında da çeşitli müzik grupları İstanbullulara mini dinletiler sunacak. 
     The Marmara Oteli'nin yanında 20 kişilik koro, Taksim Cumhuriyet Anıtı'nın yanında 5 kişilik Bakır Sazlar Grubu, Talimhane'de 4'lü Yaylı Sazlar Grubu, Taksim Metro İstasyonu girişinde de 3'lü Yaylı Sazlı Grubu, İstanbullular'a müzik ziyafeti verecek. 
     
</TEXT>
</DOC>
