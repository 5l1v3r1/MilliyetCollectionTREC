<DOC>
<DOCNO> 307057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/siy06.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan, askeri KKTC'den çekecek' 
</HEADLINE>
<TEXT>


SEFA KARAHASAN Lefkoşa 


Başbakan Erdoğan'ın Kıbrıs konusunda "bir adım önde olma" politikasının devamı olarak, İsviçre'nin Davos kasabasında görüşeceği Birleşmiş Milletler Genel Sekreteri Kofi Annan'a, Rumları memnun edecek yeni bazı öneriler sunacağı iddia edildi. 
Rum Filelefteros gazetesi, "Erdoğan, KKTC'de bulunan işgal askerini çekerek, Kıbrıs konusunda yeni bir manevra yapacak" diye yazdı. Gazete, Erdoğan'ın Davos'ta bazı adımlar atmaya hazırlandığını belirterek, "Erdoğan'ın BM Genel Sekreteri Kofi Annan'la bu ay sonunda Davos'ta yapacağı görüşme öncesinde bir sürpriz yapmasının ihtimal dışı olmadığını" yazdı. 
Öte yandan, Rum Yönetimi lideri Tasos Papadopulos'un Kıbrıs konusunda gelinen aşama hakkında bilgi alışverişi yapmak amacıyla, 25 - 26 Ocak'ta Atina'ya gideceği ve Yunanistan Başbakanı Kostas Karamanlis ile görüşeceği açıklandı. 


</TEXT>
</DOC>
