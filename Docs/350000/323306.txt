<DOC>
<DOCNO> 323306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/guncel/axgun01.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi ne içeceğiz 
</HEADLINE>
<TEXT>


'Yeni Rakı, votka ve cin'in sahtesinin çıkmasının ardından 'Sahtesi yapılamaz' diye tercih edilen Tekirdağ Rakısı'nın da sahtesinin ele geçirilmesi, paniğin boyutunu artırdı 

HABER MERKEZİ 

Türkiye'nin birçok yerinde son 2 haftada yaşanan sahte rakı paniği yön değiştirdi. Sahte 70'lik Yeni Rakı'nın ardından üretici Mey İçki piyasaya sarı kapaklı yeni şişeler sürerken, sahtecilik boyut değiştirdi. Votka ve cinin ardından bu kez sahte Tekirdağ Rakısı ele geçirildi. 
Fatih'te önceki gün gerçekleştirilen operasyonda ele geçirilen 700 şişe sahte içkinin arasında Tekirdağ Rakısı da bulundu. Fatih Araştırma Büro Amirliği'ne bağlı ekiplerin Hüsambey Mahallesi Gemici Sokak 38 numarada Sinan Bitkin'e ait eve yaptığı baskında, 700 şişe sahte Yeni Rakı ve votkanın yanı sıra, Tekirdağ Rakısı da ele geçirildi. 
"Sahtesi yapılamaz" denilen Tekirdağ Rakısı'nın da sahtelerinin ele geçirilmesi kafaları iyice karıştırdı. Yeni Rakı yerine Tekirdağ Rakısı ve diğer markaları tercih edenler, şimdi Tekirdağ Rakısı içmekten de korkar hale geldi. 

İstanbul'da bir ölüm daha 
İstanbul Gaziosmanpaşa'da sahte rakıdan bir kişi daha öldü. Böylece metil alkol zehirlenmesinden İstanbul'da hayatını kaybedenlerin sayısı 24 oldu. 
Sultançiftliği'nde oturan Ahmet Özcan 55 dün rahatsızlanarak hastaneye kaldırıldı. Özcan, burada yapılan tüm müdahalelere rağmen kurtarılamadı. Gaziantep'te de rakı içtikten sonra rahatsızlanan Ali Mercan 51 , alkol zehirlenmesi tanısı konulduğu hastanede hayatını kaybetti. 
Sahte içki operasyonları, tüm yurtta dün de devam etti. "Turizmin başkenti" Antalya'da, 2 Mart'ta Mehmet Duran Başaran'ın kullandığı kamyonda ele geçirilen 4500 şişe sahte rakıyla ilgili operasyonu genişleten jandarma, toplam 9 bin 900 şişe sahte rakı, votka ve cinle 12 bin 123 şişe kaçak viski, votka ve malibu buldu. 
Gözaltına alınan 16 zanlıdan birinin cep telefonunda, "Bu sahte içkilerden burada iki turist ölse, ne olay olur ama, ömrü billah gündemden düşmeyiz. Tarihe geçeriz vallahi" mesajı bulundu. 

24 ton şarabı araziye bırakıp kaçtılar 

DENİZLİ'de kaçak üretilen 24 ton şarap, boş araziye terk edilmiş şekilde bulundu. Üçler Beldesi Karahasanlı Mahallesi'nde boş araziye bırakılan birer tonluk 24 adet varilden çevreye kokular yayılmaya başladı. Bölgeye gelen jandarma, plastik bidonların içinde kaçak üretilen şarap bulunduğunu belirledi. Kullanılan hammaddenin belirlenmesi için devreye giren Tarım İl Müdürlüğü yetkilileri, hızlı mayalanmayı sağlayan metil alkol kullanılıp kullanılmadığının da belirleneceğini ifade etti. Şarabın yaklaşık 30 bin şişeyi doldurabileceği de kaydedildi. 

Denizli'de 1429 şişe şarap ele geçirildi 

DENİZLİ Emniyet Müdürlüğü'nün operasyonunda da, 3. Sanayi Sitesi'nde Mevlüt Ö'ye 39 ait işyerinde, çeşitli isimlerle piyasaya sürülmeye hazır 1429 şişe şarapla plastik tank içinde şişelenmeye hazır 2 bin litre vişne şarabı ele geçirildi. 8 litre etil alkol, şarap yapımında kullanılan makine ve malzemeler bulunurken, Ö. gözaltına alındı. 

Aydın'da gazinoda sahte şampanya 

AYDIN Nazilli'deki gazinolarda yapılan denetimlerde, 600 şişe sahte 70'lik şampanya ele geçirildi. İlçe Tarım Müdürü Sunay Güler, ele geçirilen 600 şişe sahte şampanyanın Aydın Tarım İl Müdürlüğü Gıda Laboratuvarı'na gönderildiğini, işletme sahiplerinin şampanyaların sahte olduğunu itiraf ettiklerini söyledi. 


</TEXT>
</DOC>
