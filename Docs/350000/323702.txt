<DOC>
<DOCNO> 323702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy13.html </URL>
<DATE> 2005/03/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dışişleri "Human Rights Watch'ın raporu gerçekçi değil" 
</HEADLINE>
<TEXT>

     Dışişleri Bakanlığı, merkezi New York'ta bulunan İnsan Hakları İzleme Human Rights Watch adlı sivil toplum kuruluşunun, ''Hala kritik - Türkiye'deki Yerlerinden Edilmiş Kürtlerin 2005 Yılındaki Durumuna Bakış'' başlıklı raporunun gerçekçi olmadığını bildirdi. 
     Bakanlıktan yapılan açıklamada, ''Türkiye'nin, 1990'lı yıllarda terör nedeniyle yerlerinden olmuş vatandaşlarının yerleşim yerlerine geri dönüşleri konusunda süregelen iyi niyetli çabalarını göz ardı eden söz konusu rapor, gerçekçi olmaktan uzak kalmaktadır'' denildi. 
     Human Rights Watch'a, bu konuda yapılan çalışmalar hakkında yakın geçmişte ayrıntılı bilgilerin iletildiği belirtilirken, şunlar kaydedildi. 
     ''Buna rağmen raporda sergilenen olumsuz yaklaşım ve üslup, raporun yapıcı bir zihniyetle hazırlanmamış olduğuna işaret etmektedir. Raporun kaleme alınış biçiminde, ulusal bir konumuzu boyutlarının ötesine taşıyarak, bir uluslararası sorun olarak takdim etme gayretleri göze çarpmaktadır. Başlığından da açıkça anlaşıldığı gibi, raporda yer alan bazı ifadeler Türkiye hakkında çeşitli çevrelerce dile getirilen art niyetli söylemlerle örtüşmektedir.'' Türk hükümetinin, köylerini terk etmek durumunda kalmış Türk vatandaşları konusunu gereken titizlikle ele aldığı, yerlerinden olmuş nüfusa yönelik olarak geliştirilen Köye Dönüş ve Rehabilitasyon Programı KDRP çerçevesinde 10 yılı aşkın süre zarfında kayda değer gelişmeler gerçekleştirildiği bildirildi. 
     Ayrıca, 24 Temmuz 2004 tarihinde yürürlüğe giren 5233 sayılı Terör ve Terörle Mücadeleden Kaynaklanan Zararların Karşılanması Hakkındaki Kanun'un uygulamaya konulmasıyla ilgili vatandaşların sıkıntılarının giderilmesi yolunda önemli bir adım atıldığı kaydedildi. 
     Türkiye'nin bu konuda, başta BM ve AB olmak üzere uluslararası kuruluşlarla işbirliği yapmakta ve uluslararası standartları göz önünde bulundurduğu ifade edilirken, bu bağlamda, Hacettepe Üniversitesi tarafından BM'nin görüş ve önerileri de göz önünde tutularak geniş kapsamlı bir araştırma projesinin başlatıldığı, sorunun boyutlarına ve çözümüne ışık tutacak olması bakımından bu projeye önem verildiği belirtildi. 
     BM Kalkınma Programı UNDP ile müştereken ayrı bir projenin yürütülmesinin de öngörüldüğü belirtilerken, ''Hükümetimiz, ülke içinde yerlerinden olmuş vatandaşlarımızın sorunlarına tatmin edici ve kalıcı çareler bulma yönündeki iyi niyetli çabalarını, uluslararası kuruluşlarla işbirliği halinde, katılımcı bir anlayışla ve şeffaflık içinde sürdürmeye kararlıdır'' denildi. 
     
</TEXT>
</DOC>
