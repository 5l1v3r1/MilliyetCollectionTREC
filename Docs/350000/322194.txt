<DOC>
<DOCNO> 322194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko47.html </URL>
<DATE> 2005/03/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tüzmen Kur konusunda çok şeyler söyledim ama kimse arkamda olmadı 
</HEADLINE>
<TEXT>

     Devlet Bakanı Kürşad Tüzmen, ''Kur konusunda 1.5-2 yıl önce çok şeyler söyledim, ama maalesef o zaman arkamda kimse olmadı'' dedi. 
     Tüzmen, Kırşehir Ticaret ve Sanayi Odası'nda KOSGEB tarafından kurulan ''Sinerji Odağı''nın açılışını yaptı. Daha sonra sanayici ve işadamlarıyla biraraya gelen Tüzmen yaptığı konuşmada, oturacak vakitlerinin olmadığını, laf değil iş yapacaklarını ifade ederek, şöyle devam etti 
     ''Sizlerle beraber cumhuriyet tarihinin rekorunu kırdık. Bütün sıkıntılara rağmen rekor kırmaya da devam etmemiz lazım. İhracat kolay yapılmıyor. Yaşadığımız sıkıntılar çok fazla. Girdi maliyetleri yüksek, döviz kuru, ihracatçılarımızın önlerindeki en büyük engel. Buna rağmen başarıya ulaşmaya çalışıyorlar. 2004 yılında yüzde 33.4 oranında ihracatımız arttı ve 63 milyar doları geçti. Enteresan olan ihracat ürünlerimizin yüzde 85'ini oluşturan sanayi ürünleri, yüzde 34.5 oranında arttı ve .2 milyar dolar seviyesine geldi.'' 2003'te 33 bin 500 olan ihracatçı firma sayısının, 2004'te 39 bine çıktığına işaret eden Tüzmen, ''Buna paralel olarak ihracat rakamlarının da arttığını görüyoruz. Bu heyecan devam ediyor. Kime karşı bu, yeni sevgilimize karşı. Bu böyle devam edecek, başka çaremiz yok'' dedi. 
     Bu yılın ocak ayında ihracatta büyük bir daralma görüldüğünü kaydeden Tüzmen, şubat ayında toparlandıklarını ve bugün ihracat artışının yüzde 26 oranında devam ettiğini bildirdi. 
     Tüzmen, 2005 yılında 164 fuara ''milli düzeyde'' katılacaklarını anlatarak, şöyle devam etti 
     ''Bütün ülkede ciddi bir ihracat seferberliği başlamış durumda. 15 ticaret heyeti düzenleyeceğiz. Daha geçtiğimiz günlerde Ürdün'de Azerbaycan'daydık. Belarus'a gittik. Uzak Asya ülkelerine de programımız devam ediyor. Bunları yapmak zorundayız. Bize alıcı olabilecek ülkeleri tespit ediyoruz. Artık, alıcıları ayağımıza getiriyoruz.'' 
     
     DÖVİZ KURU 
     Sanayici ve işadamlarının döviz kuruna ilişkin sorularını da yanıtlayan Tüzmen, şunları anlattı 
     ''1.5-2 yıl önce döviz kuru konusunda çok şey söyledim ama maalesef o zaman arkamda kimse olmadı. O zaman gerekli düzenlemeler olsaydı bugünleri çok daha rahat atlatacaktık. Bizim hesaplarımıza göre döviz kuru dibe doğru bırakılmış olmayacaktı. Normal değerini korumuş olsaydı, Türk parası aşırı değerli olmasaydı, ihracat ve ithalat arasındaki fark, bugünkü gibi 30 milyar dolar değil, 5 milyar dolar olurdu. Bu açığı çok daha rahat kapatılabilirdik. Tabii bu bir tercih meselesi. Demek ki o zaman iyi anlatamamışız. Çünkü, kabul görmedi. Bu saatten sonra kurla ilgili düzenleme yapmak sıkıntılı olur. Balıklara para atmaya benzer. Faydası bile olmaz.'' Tüzmen, döviz kurunun uluslararası piyasalardaki dalgalanmalardan da etkilendiğini ifade ederek, ''Bir ülkenin parasının değer kazanması için tam istihdam sağlanmalı. Bizde o yok, işsizlik var. Ülkenin dış ticaret fazlası vermesi lazım. Bizde o da yok. O zaman bu aşırı değerin nereden kaynaklandığı konusu irdelenmeli'' diye konuştu. 
     Türkiye'nin ihracatının yüzde 55'ini dolar, geri kalan kısmını da euro ve diğer para birimleri ile yaptığını belirten Tüzmen, ''Türk Lirası ve avro ile girdi temin eden ve dolar ile ihracat yapanlar büyük sıkıntı içinde. Dolar bazında girdi temin edip, avro ile satan karlı oluyor'' dedi. 
     
     AÇILIŞLAR 
     Bakan Kürşad Tüzmen, Kırşehir Organize Sanayi Bölgesi'nde yapımı tamamlanan Metoz Ltd. Şti'nin toz metalürji ile üretim yapan balata fabrikasının da açılışını yaptı. Tüzmen, burada yaptığı konuşmada, yüksek teknoloji ürünleri ihracatının, toplam ihracattaki payının yüzde 14 olduğuna dikkati çekti. 
     Kırşehir'de böyle bir yatırımın yapılmasının sevindirici olduğunu dile getiren Tüzmen, toz metalürji alanında yapılan bu yatırımın, diğer sektörleri de Kırşehire çekeceğini söyledi. 
     Tüzmen, Granitaş firmasının Kırşehir tesislerinin açılışında yaptığı konuşmada da yatırımların kolay olmadığını belirtti. Tüzmen, şöyle devam etti 
     ''Geçen yıl toplam ihracatta yüzde 33 artış sağlanmasına rağmen, madencilik sektörünün ihracatı yüzde 50 arttı. Granitaş'ın çok akıllı bir yatırım stratejisi izlediğini görüyorum. Bu sektör ileride büyük istihdam sağlayacak, ihracatta önemli bir yer edinecektir. Tabii eksiklerimiz var. Girdi maliyetlerini indirmemiz gerekir.'' Granitaş Yönetim Kurulu Başkanı Suat Sarısoy, Bakan Tüzmen'e, granitten yapılan balıkadam heykeli hediye etti. 
     
</TEXT>
</DOC>
