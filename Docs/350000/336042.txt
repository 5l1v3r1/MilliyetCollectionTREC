<DOC>
<DOCNO> 336042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas14.html </URL>
<DATE> 2005/04/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta gün ışığına çıktı, Norveç'e nasıl geldi 
</HEADLINE>
<TEXT>

     Londra üniversitesi University College London-UCL tarafından kurulan bir komisyon, Norveçli milyarder işadamı Martin Schoyen'in koleksiyonunda bulunan Aramiler dönemine ait çanağın kaynağını ve Avrupa'ya nasıl geldiğini araştırıyor. 
     İçinde büyülerin yazılı olduğu çanak, Schoyen tarafından 1996'da araştırılması ve kataloga alınması amacıyla Petrie müzesine ödünç verildi. 
     Bilim adamları, UCL'nin koruması altında bulunan çanak ve diğer bazı eserlerin, Avrupa'ya hangi yollardan getirildiğini bulmaya çalışıyor. 
     Eserlerin, Ürdün'den Avrupa'ya getirildiği, ancak çıkış noktalarının Irak olabileceği belirtiliyor. 
     Araştırmaya destek veren Cambridge McDonald Arkeolojik Araştırmalar Enstitüsü Müdürü Lord Renfrew, çanak ve diğer objelerin nereye ait olduğunun kesin olarak tespit edilmesi ve bu eserlerin hangi yollardan Avrupa'ya getirildiğinin bulunmasının, tarihi eser kaçakçılığını önlemek açısından çok önemli olduğunu açıkladı. 
     UCL'den Michael Worton da yürütülen araştırmanın diğer kurumları, ellerindeki kaynağı belirsiz tarihi eserlerin bilim kurullarına teslim edilmesine teşvik edeceğini umduklarını söyledi. 
     21. yüzyılda tüm kurum ve kuruluşların tarihi eserler konusunda daha ilkeli davranması gerektiğini ifade eden Worton, 2003'te İngiltere'nin kültürel ve tarihi objelerle ilgili bir anlaşma imzaladığını hatırlattı. 
     Bilim çevreleri, Schoyen'in tartışmalı eserleri yasadışı yollardan elde ettiğinin ortaya çıkması halinde eserlere el koyulması gerektiği görüşünü savunuyor. 
     
</TEXT>
</DOC>
