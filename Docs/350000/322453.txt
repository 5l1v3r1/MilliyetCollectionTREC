<DOC>
<DOCNO> 322453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun22.html </URL>
<DATE> 2005/03/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ermeni lobisinden soykırım kampanyası 
</HEADLINE>
<TEXT>

     ABD'deki Ermeni kuruluşları, 24 nisan yaklaşırken, sözde soykırımın Washington tarafından tanınması amacıyla Başkan George Bush, nezdinde girişim başlattı. 
     ABD Ulusal Ermeni Komitesi ANCA , ABD'de yaşayan Ermenilerden, Bush'a birer mesaj göndererek, soykırımın ABD tarafından gerektiği şekilde tanınmasını istemeleri çağrısında bulundu. 
     ANCA'nın açıklamasında, Türk-ABD ilişkilerinde son zamanlarda sıkıntılar olduğu belirtilerek, bundan yararlanılması gerektiği belirtildi. Açıklamada, ABD'nin 'soykırımı inkar' politikasında da yakın zamanda çatlaklar oluştuğu ileri sürüldü. 
     
     Kongreye soykırım tasarısı sunulabilir 
     Washington'daki gözlemciler, Ermeni olaylarının başlangıcının 90'ıncı yıldönümü olan 24 nisan günü yaklaşırken, Ermeni lobisinin, Kongre'ye de bir soykırım tasarısı sunmasının beklendiğini ifade ettiler. 
     Bu yöndeki bir işaret olarak, Ermeni lobisine yakınlığıyla bilinen Cumhuriyetçi senatör George Allen, ''Türkiye ile iyi ilişkiler istiyoruz, ancak tarihin halının altına süpürülmesine istekli değiliz'' dedi. 
     
</TEXT>
</DOC>
