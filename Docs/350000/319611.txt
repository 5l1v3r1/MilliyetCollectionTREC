<DOC>
<DOCNO> 319611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko35.html </URL>
<DATE> 2005/03/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Arjantin Devlet Başkanı açıkladı Borç takası başarıyla gerçekleşti... 
</HEADLINE>
<TEXT>

     Arjantin Devlet Başkanı Nestor Kirchner, dünya borç takası tarihinin en büyük rakamlarından olan ve ''yaklaşık 103 milyar dolarlık borcu' ilgilendiren takasın, başarılı olduğunu açıkladı. 
     Devlet Başkanı Nestor Kirchner, Kongre'de yaptığı yıllık konuşmasında, borç takasının üstesinden geldiklerini, tarihteki en kötü krizden çıkmaya başladıklarını bildirdi. 
     Dünya genelinde ne kadar alacaklının takası kabul ettiği konusunda bilgi vermeyen Kirchner, Hükümet'in perşembe günü alınan ve kabul edilen takas teklifleriyle ilgili nihai açıklamada bulunacağını sözünü verdi. 
     Dış borçlarını ödeyemediği için daha düşük miktarda ve daha uygun koşullu yeni devlet tahvilleriyle değiştirmek isteyen Arjantin Hükümeti'nin takas teklifini, son olarak, en büyük Avrupalı alacaklısı kabul etmişti. 
     
     TARİHİN EN BÜYÜK BORÇ TAKASI... 
     Dört yıl süren ekonomik durgunluğun ardından, üç yıl önce Arjantin Hükümeti, gelişmekte olan ülkeler tarihinin en büyük borç iflasını ilan ederek, uluslararası borç yükümlülüklerini yerine getiremeyeceğini açıklamıştı. 
     Arjantin, borç yeniden yapılandırmasına odaklanırken, geçen yılın Ağustos ayında IMF ile 13 milyar dolarlık kredi programını askıya almıştı. 
     Arjantin, ödeyemediği 102.6 milyar dolarlık borcunu 41.8 milyar dolar değerindeki yeni kağıtlarla değiştirmeyi öneriyor. Takas işlemine ait teklif bitiş tarihi ise 25 Şubat olarak gösterilmişti. 
     Arjantin Hükümeti, teklifleri 3 Mart'ta açıklayacak. 
     Arjantin'in yeniden yapılandırma işlemi, yakın tarihin en büyük borç iflasının çözülme sürecini de başlatacak. 
     Arjantin'e borç verenler arasında en büyük grubu İtalyanlar oluşturuyor. Arjantin, üç yıl önce 81.8 milyar dolarlık borcunu ödeyemediğini açıklamış ve faiziyle birlikte toplam 102.6 milyar dolar olan borcuna karşılık 41.8 milyar dolarlık yeni tahvil önerisinde bulunmuştu. 
     IMF, borç takasının başarılı kabul edilebilmesi ve Arjantin'in kısa sürede sermaye piyasalarına geri dönebilmesi için kabul oranının yüzde 75 olması gerektiğini vurguluyor. 
     Arjantin Hükümeti, alacaklıların yüzde 70'inin takas önerisini kabul edeceğini tahmin ediyor. 
     
</TEXT>
</DOC>
