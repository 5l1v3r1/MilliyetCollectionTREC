<DOC>
<DOCNO> 347236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo38.html </URL>
<DATE> 2005/05/30/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
A Milli Futbol Takımı, Yunanistan maçı hazırlıklarına başladı 
</HEADLINE>
<TEXT>

     A Milli Futbol Takımı, 2006 Dünya Kupası Eleme Grubu'nda, 4 Haziran Cumartesi günü Yunanistan ile yapacağı maçın hazırlıklarına, bu akşam yaptığı antrenmanla başladı. 
     Florya Metin Oktay Tesisleri'nde, teknik direktör Ersun Yanal yönetiminde yapılan ve 1 saat süren antrenmanda futbolcular, istasyon ve 5'e 2 pas çalışmasının ardından kontrollü pas yaparak çalışmayı tamamladı. 
     Neşeli geçen antrenmanda zaman zaman birbirlerine takılan futbolcuların 5'e 2 pas çalışmasında, Ersun Yanal ve antrenörler de yer aldı. Antrenmanın son bölümünde kaleciler ayrı çalıştı. 
     A Milli Takım'ın ilk antrenmanına 4 futbolcu katılmadı. Grip olan Fatih Tekke, baldırında problem olan Hüseyin ve dizinde sorun olan Okan ile akşam saatlerinde İstanbul'a gelen Yıldıray çalışmada yer almadı. Bu futbolcuların yarınki antrenmana katılabilecekleri bildirildi. 
     Bu arada, dün maçları olan Emre ve Hamit, 5'e 2 top kapma çalışmasının ardından, koşu yaparak antrenmanı tamamladı. 
     
     AYHAN ÇALIŞMAYI YARIDA BIRAKTI 
     Kontrollü pas çalışması sırasında sağ ayağı boşta iken ayağına top gelen Ayhan çalışmayı yarıda bıraktı. Saha kenarında tedavi olan Ayhan'ın sağ ayak bileğinde, daha önceki sakatlığının nüksettiği, durumunun yapılacak kontrollerden sonra netlik kazanacağı bildirildi. 
     A Milli Takım, yarın yapacağı antrenmanla Yunanistan maçı hazırlıklarını sürdürecek. 
     
     FUTBOLCULAR İDDİALI 
     Antrenman öncesi basın mensuplarının sorularını yanıtlayan Necati ve Serhat, Yunanistan maçını kazanacaklarını söylediler. 
     Necati, bu maçın çok önemli olduğunu vurgulayarak ''Mutlaka kazanmalıyız. Halkımız da bu maçta stadı doldurarak bizi desteklemeli. Yunanistan, Türkiye'ye geldiğinin farkına varsın. Dünya Kupası'na gitmek istiyorsak, bu maçı mutlaka kazanmalıyız'' dedi. 
     Serhat da Yunanistan ile zor bir maç oynayacaklarını belirterek, ''Deplasmandaki ilk maçta 0-0 berabere kalmış ve üzülmüştük. Burada onun telafisini yapıp, sevinmek istiyoruz. Bu maçı mutlaka kazanmalıyız'' diye konuştu. 
     Serhat, gazetecilerin transferiyle ilgili sorularını yanıtlarken, araya menajer Can Çobanoğlu girdi. Transferlerle ilgili soru sorulmamasını isteyen Çobanoğlu, Serhat'ı röportaj alanından uzaklaştırdı. 
     
</TEXT>
</DOC>
