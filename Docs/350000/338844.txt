<DOC>
<DOCNO> 338844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko04.html </URL>
<DATE> 2005/05/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsa bu hafta enflasyon rakamlarını ve FED toplantısını izleyecek... 
</HEADLINE>
<TEXT>

     Borsa yatırımcıları, bu hafta açıklanacak Nisan ayı enflasyon verileri ve ABD Merkez Bankası FED Açık Piyasa Komitesi toplantısının sonuçlarını takip edecek. 
     Gedik Yatırım’ın haftalık değerlendirmesinde, geçen hafta İMKB’de dış kaynaklı tedirginlikler sonucu, düşük işlem hacmi ve aşağı yönlü seyir gözlendiği belirtilerek, özellikle ABD’nin makro verilerinin tüm dünyada yarattığı tedirginlik ve AB Anayasası ile ilgili Fransa ve Hollanda’daki referandumlara yönelik endişelerin yanı sıra kurların da yükselmesiyle endeksin haftayı 23,591.64 puandan, yüzde 4.6’lık kayıpla kapattığı kaydedildi. 
     Geçtiğimiz hafta önemli bir makro veri açıklanmazken, Merkez Bankası Başkanı Süreyya Serdengeçti’nin Bakanlar Kurulu’na yaptığı sunumun gündemde yer aldığı ifade edilen değerlendirmede, "Türkiye’ye giren yabancı fonlardaki dengenin kısa vadeli sermaye hareketlerinden, doğrudan yabancı sermaye girişi ya da yatırımına doğru yönelmekte olduğu ve cari açığın finansmanı konusunda endişelerin gittikçe azaldığı gerçeği, kanımızca en olumlu gelişmeler arasında yer almaktadır" denildi. 
     Değerlendirmede, son aylarda hızlanarak artan büyük tutarlı yabancı sermaye girişleri ya da anlaşmalarının 2005’in bu açıdan oldukça iyi bir yıl olacağını gösterdiği görüşüne yer verilerek, bu hafta açıklanacak olan makro verilerin Nisan ayı enflasyon rakamlarının dışında, yine Nisan ayına ilişkin nakit bütçe rakamları olacağı belirtildi. 
     Değerlendirmede, "Nisan enflasyon verileri sonrası gözler 9 Mayıs’ta MB Para Kurulu’nun alacağı faiz kararına dönecektir. Öte yandan ABD’de 3 Mayıs’ta yapılacak olan ve çeyrek puanlık faiz artırım kararının çıkmasının öngörüldüğü FED Açık Piyasa Komitesi FOMC 
     toplantısından sonuç piyasalarca yakından izlenecektir" denildi. 
     
</TEXT>
</DOC>
