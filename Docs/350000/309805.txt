<DOC>
<DOCNO> 309805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yazar/sazak.html </URL>
<DATE> 2005/01/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Değişimin adayı 
</HEADLINE>
<TEXT>


CHP kurultayına 3 gün kala Milliyet referandumundan çıkan 'değişim' beklentisi son seçimde bu partiye oy verenlerin eğilimini yansıtması açısından 'sürpriz' olmadı. AKP karşısında solda bir muhalefet seçeneği oluşmasını bekleyen çevrelerde 'Baykal'la olmuyor ' yargısının giderek pekiştiği gözleniyordu. CHP örgütü de liderin yıprandığının, bu kadroyla seçim kazanma şansının olmadığının farkında. Buna rağmen, 'Kurultayda kim kazanır ' sorusuna verilen yanıtlarda Deniz Baykal önde çıkabiliyor. 
Baykal'ın hemen arkasında ise Mustafa Sarıgül var. Aradaki farkın yüzde 6'larda olması, CHP kurultayının Deniz Bey açısından ne denli riskli hale geldiğinin kanıtı. 
CHP kulisleri dün çok hareketliydi. Değişimin adayını teke indirmek için muhalif kanatlar arasında yoğun temas yaşandı. 
Şişli Belediye Başkanı Sarıgül, Meclis'te Zülfü Livaneli'yi ziyaret etti. 'Üçüncü yol'un adayı Livaneli'nin Sarıgül'e 'ortak bir çıkış' yolu önerdiği bildiriliyor. Bunun anlamı Sarıgül'ün de çekilmesidir. Ancak Sarıgül'ün kurmayları geri adım atmıyor 
"Bu kurultayı olağanüstü kılan, Sarıgül'ün adaylığıdır. Deniz Bey, partiyi Zülfü Livaneli'ye tepki gösterdiği için kurultaya götürmüyor. Hesaplaşma Sarıgül ile Baykal arasında... CHP'de ilk defa halkın kendisine yakın gördüğü bir aday, yönetimi sallıyor. Önemli olan genel başkanın değişmesi. Sarıgül bunu başarırsa, 9 ay sonraki kurultayda partiyi ileriye taşıyacak herkes demokratik şartlarda, yeni bir tüzük ve hukuk güvencesinde aday olur. Şimdi yapılacak olan Baykal'ın devrilmesidir." 
Sarıgül kararg hındaki bu değerlendirmeye karşın, Zülfü Livaneli'nin dün Hasan Fehmi Güneş'i ziyareti, Ertuğrul Günay'la telefon konuşması, Mustafa Sarıgül'ün 14 il başkanıyla görüşmesi, 'tek aday' üzerinde uzlaşmanın henüz sağlanamadığını gösteriyor. Bu arada, tüzüğün 55. maddesi çerçevesinde 'çarşaf liste' seçime gidilerek Parti Meclisi'nde geniş katılımlı bir dağılım olması, böylece CHP'nin liderlik yarışından bölünmeden çıkması yönündeki çabalar da sürüyor. 
Muhalefet cephesi adayı teke indiremezse, 260 imzayı toplayan kurultayda Baykal'ın karşısına çıkacak. 
Sarıgül, aday olacak imzayı toplar. Ancak Livaneli, Günay, Güneş gibi muhalif kanatlardan oy akışı sağlayamazsa, Baykal karşısında kaybeder. 
Son ana kadar 'kaybetme' olasılığının da hesaba katılması gerekiyor. 
Not CHP'nin temmuz kurultayında Sayın Baykal'a çıkan 'güvenoyu'nu 618 olarak yazmıştım. CHP İletişim Koordinatörlüğü düzeltme notu geçmiş. Baykal 781 delegenin güvenoyunu almış. Dün de Ahmet Güryüz Ketenci ve CHP'li milletvekilleri bant çözümlerine dayalı resmi kurultay tutanağını açıkladılar. Oradaki sayı da 671'dir. 



</TEXT>
</DOC>
