<DOC>
<DOCNO> 338566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/siyaset/axsiy02.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'e tapu jesti 
</HEADLINE>
<TEXT>


Türkiye, haklarını savunabilmeleri için, Filistinlilere, Osmanlı döneminde Filistin topraklarının son sahiplerini gösteren tapu kayıtlarını teslim etti 

UTKU ÇAKIRÖZER Ankara 


Başbakan Recep Tayyip Erdoğan'ın İsrail ve Filistin'i kapsayan 2 günlük Ortadoğu gezisi öncesinde Türkiye, Filistin'e tarihi bir jest yaptı. 1500 - 1914 arasında Osmanlı Devleti egemenliğinde olan Filistin topraklarına ait 400 yıllık ve 140 bin sayfalık tapu kayıtları, "Filistin halkının, haklarını daha iyi savunabilmesi amacıyla" Filistin yönetimine verildi. Erdoğan'ın 100 kişilik heyetle yapacağı gezi öncesinde Türkiye'nin Filistinlilere kopyalarını gönderdiği tapu kayıtları, Filistin'in 1517'de fethinden 1920'de İngilizlere bırakılmasına kadarki dönemi içeriyor. 

Kritik belgeler 
Kayıtlar, Filistin topraklarının Osmanlı Devleti'ndeki son sahiplerini gösteriyor. Filistinlilere, haklarını yerel ve uluslararası mahkemelerde daha iyi savunmaları için verilen tapu kayıtları, barış görüşmelerinin yanı sıra, kalıcı barış sağlandığında topraklarını kaybeden Filistinlilerin tazminat talepleri için kritik önem taşıyacak. Kayıtlar, Türk İşbirliği ve Kalkınma Ajansı TİKA tarafından 72 bin dolar ödenerek mikrofilmlere aktarıldı. Mikrofilmleri teslim alan Filistin'in Ankara Büyükelçisi Fuat Yasin, "Biz bu kayıtları yıllardır istiyorduk. Her seferinde engel çıkıyordu. Bu kez Türkiye kararlılık gösterdi, minnettarız" dedi. Bir Türk yetkili de, ilk kez 40 yıl önce tapu kayıtlarını isteyen Filistinlilerin, son 2.5 yıldır taleplerini yoğunlaştırdıklarını söyledi. 

Polise üniforma 
Filistin güvenlik görevlileri için Türkiye'de diktirilen 25 bin üniforma da Filistin'e ulaştı. Erdoğan'ın Soykırım Müzesi'nde Yahudiler anısına saygı duruşunda bulunacağı sırada "kippa" takıp takmayacağı da tartışma konusu oldu. İsrail yetkilileri, "kippanın takılmasını soykırım kurbanlarına ve israil halkına saygı" olarak gördüklerini belirtiyorlar. Türk Dışişleri yetkilieri de Erdoğan'ın, daha önce ziyarette bulunan Dışişleri Bakanı Gül gibi kippayı "takmama" eğiliminde olduğunu belirttiler. 

Bir jest de İsrail'e... 

BARKIN ŞIK 

Başbakan Recep Tayyip Erdoğan'ın İsrail ziyareti öncesi, M -60 Tank modernizasyonu projesindeki pürüzleri gidermek için Savunma Sanayii Müsteşarlığı SSM ile bu ülkenin IMI firması arasında mutabakat muhtırası imzalandı. Ödemeleri durdurulan 687.5 milyon dolarlık projedeki yeni anlaşmaya göre, eylülde prototip tank Türkiye'ye getirilecek ve testleri geçerse ödeme yapılacak. IMI, çalışmaları vaktinde tamamlayamayınca, SSM ödemeleri durdurmuştu. İsrail, Hava Kuvvetleri Komutanlığı'nın ikinci paket 48 adet F - 4 modernizasyonunu da almak istiyor. Milli Savunma Bakanı Vecdi Gönül'ün, İsrail'de F - 4 modernizasyonu yapılan tesislere gitmesi bekleniyor. 


</TEXT>
</DOC>
