<DOC>
<DOCNO> 324866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur16.html </URL>
<DATE> 2005/03/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk dağcılar, İran'daki Demavend Dağı'nda mahsur kaldı 
</HEADLINE>
<TEXT>

     Kadir SABUNCUOĞLU DHA 

      TÜRK Dağcılar, kış tırmanışı için gittikleri İran'ın başkenti Tahran'daki Demavend Dağı'nda, tipi nedeniyle dört gündür mahsur kaldı. Tırmanışa katılan Dağcılık Federasyonu Başkanı Alaattin Karaca, "Demavend'in 4 bin 275 metresindeyiz. Yiyecek ve yakıtımız bitmek üzere. Sığındığımız dağevinde tipinin durmasını bekliyoruz'' dedi. 
     Dağcılık Federasyonu Başkanı Alaattin Karaca ile Ertuğrul Tugay, İsmet Ülkeli, M. Yılmaz Fidan, Turgut Türker, M. Ali Ağaoğlu, Serdar Düşünceli, Hüseyin Bas, Egemen Konas'dan oluşan 9 kişililik Türk dağcı ekibi, 9 Mart günü 5 bin 671 metre yüksekliğindeki Demavend Dağı'na tırmanışa geçti. Beş günde, 4 bin 275 metreye ulaşan dağcılar, tipiye tutuldu. Burada bir dağevine sığınan dağcılar, 4 gündür havanın düzelmesini bekliyor. 
     Cep telefonundan ulaştığımız Dağcılık Federasyonu Başkanı Alaattin Karaca, 14 Mart'tan beri çok kısıtlı olanakları bulunan Devamend'deki dağevinde barınmaya çalıştıklarını belirterek, soğuktan uyku tulumlarından çıkamadıklarını, sınırlı olarak götürdükleri yiyecek ve yakıtlarının tükenmek üzere olduğunu söyledi. Karaca, "Yiyecek stoku ve yemek pişirmek için kullandığımız ocakların benzini bitmek üzere. Cep telefonlarımızın şarjı da azaldı. Sadece acil durumlar için görüşmeye açıyoruz. Dışarda göz gözü görmüyor. Hiç durmayan tipi yüzünden dağevinden dışarı bile çıkamıyoruz. Meteoroloji Cuma günü havanın düzeleceğini belirtti. Eğer hava koşulları düzelirse, yine de zirve şansını deneyeceğiz'' diye konuştu. 
     Dağcılık Faderasyonu Genel Sekreteri Mehmet Şahin ise, Demavend'de mahsur kalan dağcılarla telefonla bağlantı kurduklarını, aldıkları bilgileri, Federasyon'un tdf.org.tr.' adresli internet sitesinden duyurduklarını söyledi. 
     
</TEXT>
</DOC>
