<DOC>
<DOCNO> 328110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun56.html </URL>
<DATE> 2005/03/29/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Endonezya depremi... Bush "Hükümetimiz yardıma hazır" 
</HEADLINE>
<TEXT>

     ABD Başkanı George Bush, dün Endonezya açıklarında meydana gelen 8.7 büyüklüğündeki depremde hayatını kaybedenlerin ailelerine başsağlığı dilerken, bölgeye yardım önerisinde bulundu. 
     Bush, Beyaz Saray'da yaptığı açıklamada, eşi Laura Bush ile Amerikan halkı adına depremzedelere başsağlığı dilediklerini belirterek, ''Endonezya halkı, hükümetimizin yardım etmeye hazır olduğunu biliyor'' dedi. 
     ABD Başkanı Bush, Güney Asya'da 26 Aralık'ta meydana gelen 9.0 büyüklüğündeki deprem nedeniyle Güney Asya'da bulunan Amerikan yardım görevlilerinin, Endonezya'da hasar tespit çalışmalarına başladığını da sözlerine ekledi. 
     
     IRAK 
     Bush, konuşmasında Irak konusuna da değinerek, Irak meclisinin, yakında yeni hükümeti seçeceğini söyledi. Irak'ın, ''dünyanın uzun süredir sorunlu olan bölgesinde'' özgürlük örneği teşkil edeceğini savunan Bush, ''Eğilim ortada, özgürlük şaha kalktı'' diye konuştu. 
     George Bush, Irak'ta bu süreçten çıkacak hükümetle çalışmayı merakla beklediklerini ifade ederek, yeni hükümetin, tüm Iraklılara temel özgürlüklerin tanınması destekleyeceğine, insan haklarına saygılı olacağına ve tüm halkı temsil edeceğine inandığını kaydetti. 
     Irak'ta 30 Ocak seçimleriyle oluşan mecliste başkanı seçmek için bugün yapılması gereken oylama, Pazar gününe ertelenmişti. 
     
</TEXT>
</DOC>
