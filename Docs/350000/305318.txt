<DOC>
<DOCNO> 305318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/spor/spo04.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten Yattara'ya rest 
</HEADLINE>
<TEXT>


Trabzonspor'un hocası, beş gün gecikmeli olarak kampa katılan Yeni Gineli yıldızı sorguya çekti. Şenol Güneş, "Sana güvenemeyeceksem, beni hiç uğraştırma. Yerine başka oyuncu alayım" teklifinde bulunduğunu açıkladı 

ERGUN ATA 


'Parada çelişki var' 
BORDO - Mavili kulüpte pasaport sorunu gerekçesiyle kampa önceki akşam katılan Yattara krizine Şenol Güneş el attı. Tecrübeli teknik adam, dün düzenlediği basın toplantısında, "Yattara çok sevimli bir oyuncu. Star olmaya aday. Ama belli ki, iyi bir profesyonel değil. Üstün yeteneği ve aldığı para arasındaki çelişki onu farklı arayışlara itiyor olabilir. Otele gelir gelmez kendisine bu yolun yanlış olduğunu, yeteneğini iyi kullanırsa, çok büyük paralar kazanabileceğini söyledim" dedi. 

'Bardak artık doldu' 
YAKLAŞIK iki saat Yattara'yı sorguya çeken Şenol Güneş, "Bundan öncesi yaptıkları beni ilgilendirmiyor. Çünkü yeni bir sayfa açtık. Ama kendisine güvenmek istiyorum. Bana bu güveni verip, veremeyeceğini sordum. 'Eğer veremeyeceksen beni hiç uğraştırma, başka oyuncu alayım' dedim" ifadelerini kullandı. Başarılı oyuncunun pozitif yönlerini kullanmak istediğinin altını çizen Trabzonspor'un hocası, "Bana söz verdi. Ancak şimdi işi daha da zor. Çünkü bardak doldu" diye konuştu. 

Gözdağı verdi 
GÖKDENİZ'İ tebrik eden Güneş, "Kariyer olarak bu seviyeye gelmiş oyuncunun daha ilk maçta aşırı hırsı ve arzusu umarım örnek olur. Bir gencin teknik - taktik olarak eksik olmasını kabul edebilirim. Ama Gökdeniz'deki hırsı yoksa, benimle işi yok, olmamalı" ifadesini kullandı. Şenol Güneş, transfer için de, "Devre arası koşullarını dikkate almak gerek. Bu nedenle şimdilik bir kişi yeter. Transfer için yönetime yüklenemem. Şu anda iki oyuncu ile görüşüyoruz" yorumunu yaptı. 

İlginç taşlamalar 
ŞENOL Güneş, önceki akşam katıldığı bir TV kanalında da çarpıcı açıklamalar yaptı. Trabzon'un teknik patronu, "Dünya üçüncülüğü bize hiçbir şey vermemiş. H l şiddet, şike konuşuluyor. Haluk Ulusoy, ben Trabzon'da oynarken peşimizden koşardı. Federasyon, UEFA kriterlerine uymuyor, kulüpler nasıl uysun Ersun hoca benimle ilgili konuşursa yanlış yapar. Yardım isterse de, seve seve katkı sağlarız. Bu ülkenin Milli Takımı'nın kaptanına 'hain' diyen haindir" değerlendirmesini yaptı. 

Mangal ziyafeti 

Köftelere hücum 
TRABZONSPOR'DA sabahki çalışmadan sonra Şenol Güneş oyunculara barbekü ziyafeti çekti. Özellikle Trabzon'dan getirtilen Akçaabat köftelerine büyük rağbet vardı. Akşamki idmanı da iptal eden Güneş, Bordo - Mavililer'in Antalya'yı gezmelerine izin verdi. 

Ceza katlandı 
GÜNÜN tek antrenmanına belindeki ağrıları süren Hüseyin katılmadı. Kampa geç katılan Yattara, kaleci Petkoviç ve Celalettin ile kaleci Hasan Sönmez'e laktak testi uygulandı. Yönetimin, Yattara'ya yaklaşık 25 milyar lira para cezası vereceği öğrenildi. 


</TEXT>
</DOC>
