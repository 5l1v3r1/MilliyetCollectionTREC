<DOC>
<DOCNO> 312340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko03.html </URL>
<DATE> 2005/02/04/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Enflasyon rakamlarına yankılar... 
</HEADLINE>
<TEXT>

     Bursa Ticaret ve Sanayi Odası BTSO Yönetim Kurulu Başkanı Celal Sönmez, ''Enerji fiyatları, geleceğin üretiminde maliyet artışlarına neden olabileceği için, tüm olumlu gelişmelere rağmen bu noktaya dikkat edilmesi gerekiyor'' dedi. 
     Sönmez, yaptığı yazılı açıklamada, Devlet İstatistik Enstitüsü'nün DİE bugüne kadar enflasyonu ölçmede kullanıldığı endekslerde 1994 yılını baz aldığını hatırlattı. 
     Ocak ayında ilk kez endekslerin 2003 yılı baz alınarak açıklandığına dikkati çeken Sönmez, ''Yeni yöntemle ölçülmüş haliyle de enflasyon hızı son derece düşük. Hatta Üretici Fiyatları Endeksinde çok küçük de olsa gerileme var'' dedi. 
     Sönmez, DİE'nin enflasyonu doğru şekilde ölçebilmek için çaba harcadığına işaret ederken, şunları kaydetti 
     ''Ancak her yeniliğin getirdiği bir de maliyet var. Paradan nasıl sıfır attıysak, enflasyon sepetini de yeniledik. Açıklanan sayılara göre, enflasyon yeni endekslerle de genelde düşme eğilimi içerisinde. Ancak yeni endekslerle de elektrik, gaz üretimi ve dağıtımı kaleminde, bir önceki aya göre yüzde 8.63'lük bir artış olması, sanayiciyi ve tüm iş dünyasını son derece yakından ilgilendiren bir gösterge. Enerji fiyatları, geleceğin üretiminde maliyet artışlarına neden olabileceği için, tüm olumlu gelişmelere rağmen bu noktaya da dikkat edilmesi gerekiyor.'' 
     
</TEXT>
</DOC>
