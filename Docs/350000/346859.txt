<DOC>
<DOCNO> 346859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo05.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamit Altıntop kapıyı açtı 
</HEADLINE>
<TEXT>


Milli oyuncu, Schalke 04'te huzurlu olmadığını söyledi, "Türkiye'ye gidebilirim" diye konuştu 


Almanya'nın Schalke 04 takımında forma giyen Hamit Altıntop ilginç açıklamalar yaptı. 
Gelecek sezon öncelikle Schalke'de kalmak istediğini belirten milli oyuncu, "Burada Gelsenkirchen'de doğup büyüdüm. Ailem ve arkadaş çevrem bu şehirde. Ancak Schalke 04'de çok huzurlu olduğumu söylesem yalan olur. Bu sezon ligde 34 maçın 30'unda forma giydim ama bunların çoğunda ilk 11'de yer alamadım. Ayrıca gerçek pozisyonumda oynatılmadım. Böyle görevleri milli takımda seve seve yaparım fakat, kulüplerde daha çok orta sahada oynamak istiyorum. Alışık olduğum pozisyonda görev verilmiyor. Bundan dolayı da huzursuzum. Bu yüzden İstanbul'dan gelebilecek teklifler üzerinde değerlendirme yapabilirim. İstanbul bir futbol şehri. Türkiye'de oynayabilirim. Neden olmasın" dedi. 
Gelecek sezon Schalke 04'te forma giydiği takdirde Şampiyonlar Ligi'nde mücadele edeceklerini ifade eden Hamit Altıntop, "Türk takımlarıyla aynı grupta yer almayı çok istiyorum. Özellikle Fenerbahçe ile aynı gruba düşersek harika olur" diye konuştu. 

Milliler toplanıyor 

2006 Dünya Kupası 2. Eleme Grubu'nda 4 Haziran'da Yunanistan, 8 Haziran'da ise Kazakistan ile karşılaşacak olan A Milli Futbol Takımımız yarın Polat Otel'de kampa girecek. Teknik Direktör Ersun Yanal bir basın toplantısı düzenleyerek oynayacağımız iki kritik karşılaşmayı değerlendirecek. Perşembe gününe kadar Metin Oktay Tesisleri'nde çalışacak olan Ay - Yıldızlılar daha sonra Ümraniye Nevzat Demir Tesisleri'ne geçecek. 


</TEXT>
</DOC>
