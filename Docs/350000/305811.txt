<DOC>
<DOCNO> 305811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy20.html </URL>
<DATE> 2005/01/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TMSF'den TBMM'ye brifing... Uzan bilgi vermek için izin istedi 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, TBMM Plan ve Bütçe Komisyonu'na brifing verdi, üyelerin sorularını yanıtladı. 
     Ertürk, basına kapalı yapılan toplantıda, bugüne kadarki gelişmelere ilişkin bilgi verdi. Ertürk'ün, bir soru üzerine, ''geçmişte, kredi kartı verilmeyecek kişilere dahi banka kurma izni verildiğini'' ifade ettiği öğrenildi. 
     TMSF bünyesindeki bankalara ait kuruluşların satışında, ilgili şirketlerin dava açması nedeniyle satışın ya gerçekleşmediği ya da istenen değeri bulamadığını belirten Ertürk, buna örnek olarak Telsim'i gösterdi. 
     
     ÇUKUROVA GRUBU'NUN DURUMU 

     Ertürk'ün, bir soru üzerine de Çukurova Grubu'nun, bu ay dahil ödemelerinin 4 taksitini yatırdığını belirterek, ''Yurtdışı kreditörü araştırmak bizim değil, MASAK'ın işi'' dediği ifade edildi. 
     Bugüne kadar 2.2 milyar dolarlık tahsilat yaptıklarını bildiren Ertürk, 2004 yılı sonu itibariyle bu rakamın 2.4 milyar dolara ulaşmasını beklediklerini kaydetti. 
     
     ''ANLAŞTIKLARIMIZA 5020'Yİ UYGULAMADIK'' 

     Ertürk, ''Neden 5020'yi herkese uygulamadınız '' sorusuna, ''Biz prensip olarak alabildiklerimizden tahsilat yapmaya çalışıyoruz. Tahsilat yapabildiklerimize 5020 sayılı yasayı uygulamıyoruz. Protokol imzalamadığımız bankalar da var'' yanıtını verdiği öğrenildi. 
     
     UZAN'DAN, KOMİSYON BAŞKANINA DİLEKÇE 

     Bu arada, Genç Parti Genel Başkanı Cem Uzan, TBMM Plan ve Bütçe Komisyonu Başkanı Sait Açba'ya bir dilekçe ile başvurarak, komisyona şahsen bilgi vermek için izin istedi. 
     Cem Uzan, dilekçesinde şunları kaydetti 
     ''Değerli komisyonunuzun, bugün milletvekilleri arasında '3. Uzan yasası' olarak adlandırdığı yeni bir kanun teklifini görüşmeye başlayacağını ve bu nedenle TMSF Başkanı Ahmet Ertürk'ten brifing alacağını öğrendim. 
     İmar Bankası ile ilgimin ve bağımın olmamasına rağmen '2. Uzan yasası' olarak adlandırılan 5020 sayılı yasa gereği banka zararını ödemekle yükümlü tutuldum. Kanunlara uyulması gerektiğini bilen bir iş adamı ve siyasi parti genel başkanı olarak, bu zararı ödeyeceğimi bildirdim.'' Dilekçesinde, bugüne kadar TMSF'ye, ''sonuncusu 200 milyon doları peşin ödemeli 9 ayrı ödeme planı sunduğunu'' ifade eden Cem Uzan, bu ödeme planlarının kapsadığı garantilerin daha önce yapılan diğer anlaşmaların birkaç adım önünde olduğunu savundu. 
     TMSF'nin sunduğu tekliflerin hiçbirine, ''olumlu-olumsuz yanıt vermediğini'' belirten Uzan, ''Yeni yasanın görüşülmesinden istifade ederek, komisyonunuza şahsen bilgi vermek için izinlerinizi istirham ederim'' ifadelerine yer verdi. 
     Ertürk, TBMM Plan ve Bütçe Komisyonu üyelerine brifing verdi. 
     Ertürk'ün, üyelere yaptığı sunumda, TMSF bünyesine alınan 21 bankanın net fon maliyetinin 19 milyar 981 milyon dolar, faizli net fon maliyetinin ise 37 milyar 564 milyon dolar olduğu belirtildi. 
     Buna göre, en yüksek maliyette, 4 milyar 285 milyon dolar ile İmar Bankası ilk sırada yer alırken, 2 milyar 624 milyon dolar ile İnterbank ikinci, 2 milyar 339 milyon dolar ile Sümerbank üçüncü sırada bulunuyor. 
     Bugüne kadar en yüksek tahsilat 414 milyon dolar ile Pamukbank'dan yapılırken, İmar Bankası'ndan toplam 1 milyar 648 milyon dolarlık tahsilat bekleniyor. 
     Fon'a alınan Türk Ticaret Bankası'nın fona faizli maliyeti 1 milyar 518 milyon dolar, Bank Ekspres'in 456 milyon dolar, İnterbank'ın 4 milyar 417 milyon dolar, Egebank'ın 1 milyar 163 milyon dolar, Yurtbank'ın 517 milyon dolar, Yaşarbank'ın 1 milyar 275 milyon dolar, Esbank'ın 2 milyar 982 milyon dolar, Sümerbank'ın 4 milyar 429 milyon dolar, Etibank'ın 2 milyar 118 milyon dolar, Demirbank'ın 3 milyar 779 milyon dolar, Ulusalbank'ın 930 milyon dolar, İktisat Bankası'nın 3 milyar 238 milyon dolar, Kentbank'ın 1 milyar 687 milyon dolar, EGS Bank'ın 581 milyon dolar, Sitebank'ın 61 milyon dolar, Tarişbank'ın 115 milyon dolar, Bayındırbank'ın 1 milyar 141 milyon dolar, Toprakbank'ın 499 milyon dolar, Pamukbank'ın 2 milyar 616 milyon dolar, İmar Bankası'nın ise 4 milyar 185 milyon dolara ulaştı. 
     
     HAKİM ORTAKLARIN KULLANDIĞI KAYNAK 

     Hakim ortakların kendi bankalarından ve Fon'a devredilen diğer bankalardan kullanılmış oldukları kaynak 18 milyar 66 milyon dolar olurken, en yüksek kaynak kullanımı 6 milyar 515 milyon dolar ile bu rakama İmar Bankası'nın 6.5 katrilyon liralık vergi borcu dahil edilmedi İmar Bankası'nda gerçekleşti. 
     Bu rakam Pamukbank'ta 2 milyar 845 milyon dolar, İnterbank'ta 1 milyar 766 milyar dolar, Yurtbank'da 1 milyar 20 milyon dolar, İktisat Bankası'nda 1 milyar 132 milyon dolar, Esbank'da 686 milyon dolar ve Etibank'da 883 milyon dolar oldu. 
     
     FON BANKALARINA AKTARILAN KAYNAK 

     Fon bankalarına Hazine kaynaklarından faizli 37.1 milyar dolar, fon faaliyet gelirler 6.7 milyar dolar, devralınan aktiflerin tasfiyesinden 2.2 milyar dolar olmak üzere toplam 46 milyar dolar faizli kaynak aktarıldı. 
     Tahsilatlardan bugüne kadar 2.2 milyar dolar elde edilirken, ön görülen toplam tahsilatın 6.2 milyar dolar olduğu ifade ediliyor. 
     Sunumda, bankacılık krizinin maliyetini artıran nedenler arasında doğrudan kullanılan krediler ''Back to Back krediler'', iştirakler üzerinden kaynak aktarma, üçüncü kişilerin üzerinden kredi kullanımı, off-shore ve ''Fiducuary krediler'', bazı bankaların bankacılık lisanslarının iptal edilmemesi, fon bünyesindeki banka zararlarının artamaya devam etmesi, fon bünyesindeki veri bilgi güvenliğinin yara alması, yasal düzenleme eksikliği, yönetsel zaaflar, takip ve dava sürecinin uzunluğu olarak gösterildi. 
     
     TAHSİLAT VE TEHDİTLER 

     Tahsilat çabalarının etkinliğini belirleyen şartlar ise şöyle özetleniyor 
     ''Birikmiş zararlar, ödenmemiş kurumsal özel borçlar, neticeleri öngörülemeyen ihtilaflar, içi boşaltılan şirketler, ipotekler-hacizler muvazaalı işlemlerle mal kaçırma, yurtdışı kaynaklarına ulaşamama, fon bünyesinde bilgi veri imkanlarının yetersizliği, hisse satışlarının tercih edilmemesi, icrai satışlarda ihalenin feshedilmesi ciddi bir belirsizlilik kaynağı , borçluların tehditlerine maruz kalma.'' 
     
     KAMU KURUMLARI İLE SORUNLAR VE TAHSİLAT 

     Sunumda, 6181 sayılı yasanın şirket satışlarına uygun olmaması, ilgili kamu kurum ve kuruluşlar ile sorunlar RTÜK, Rekabet Kurulu, Telekom Üst Kurulu, Maliye Bakanlığı, ve Türk Telekom ile ilişkiler tahsilat çabalarının etkinliğini belirleyen şartlar arasında gösterildi. 
     TMSF tarafından devralınan dosya sayısının toplam 205 bin 877 olduğu belirtilen sunumda, bunların 1332 tanesinin hakim ortakların, 188 bin 435'inin bireysel borçluların, 16 bin 110'unun ise diğer kurumsal borçluların olduğu kaydedildi. 
     Bu dosyaların 95 bin 712'sinin Aralık 2004 itibariyle kapandığı da ifade ediliyor. 
     Bu arada, Genç Parti Genel Başkanı Cem Uzan'ın komisyona yaptığı başvuruyla ilgili olarak Komisyon Başkanı Sait Açba, ''başvuru metnini okumaya gerek görmediğini, böyle bir şeyin mümkün olmadığını da kendisine bildirdiğini'' ifade etti. 
     
</TEXT>
</DOC>
