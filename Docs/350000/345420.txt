<DOC>
<DOCNO> 345420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo40.html </URL>
<DATE> 2005/05/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Şenes Erzik Hayatımın en önemli günlerini yaşıyorum... 
</HEADLINE>
<TEXT>

     UEFA Asbaşkanı Şenes Erzik, AC Milan ile FC Liverpool takımları arasındaki Avrupa Şampiyonlar Ligi finalinin Türkiye’de oynanacak olmasını "Hayatımın en önemli günlerini yaşıyorum" diye yorumladı. 
     Erzik, UEFA’nın resmi internet sitesinde yer alan açıklamasında, "En büyük hayalim bir gün finalin ülkemde oynanmasıydı" dedi. 
     İstanbul’a gelen futbolseverlerin memnun kalacağını kaydeden Erzik, "İstanbul tarihi bir kent. 3 farklı imparatorluğun başkentliğini yapmış. İnsanları ve uygarlıkları birleştiriyor. 
     Turistlere eğlence, konaklama ve yemek imkanı sunuyor. Türk insanları misafirperverlikleri ile bilinir ve bunu maç dolayısıyla göstereceklerdir" diye konuştu. 
     Erzik, Türk takımlarının Şampiyonlar Ligi’nde bir gün final oynayabileceğini, bunun da uzak bir düşünce olmadığını belirterek, Galatasaray’ın 2000 yılındaki UEFA Kupası ve Süper Kupa başarılarına dikkat çekip, 5 yıl içinde bir Türk takımının Şampiyonlar Ligi’nde final oynayacağına inandığını söyledi. 
     
</TEXT>
</DOC>
