<DOC>
<DOCNO> 334617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/ekonomi/eko01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2B'de 'geliri köylüye' formülü 
</HEADLINE>
<TEXT>


Maliye, '2B' denilen 'orman vasfını yitirmiş araziler'in satışını yeniden gündeme aldı. Anayasa engelinin aşılması için, 'gelirinin orman köylüsüne' harcanması formülü üzerinde duruluyor 

EKONOMİ SERVİSİ 

2B olarak tanımlanan 'orman vasfını yitirmiş araziler'in satışı tekrar gündeme geliyor. Maliye ve Orman Bakanlığı bu konuda çalışma başlattı. Mayınlı arazilerin temizlenerek organik tarıma açılması için de Milli Emlak devrede. Bu arada boş lojmanlar için de yeni bir satış hamlesi başlatılıyor. 
'Orman arazilerinin satılamayacağını' öngören Anayasa hükmü gereği, satışını öngören düzenleme Cumhurbaşkanı Sezer'den dönen 2B'ler için yeni düzenleme çalışması yapılıyor. Maliye, önerisini Orman Bakanlığı'na iletti. Öneride, 31 Aralık 1981 öncesi orman alanı dışına çıkarılan arazilerden yeniden ağaçlandırılabilecek ile 1981 sonrasında orman vasfını yitiren alanların yeniden ağaçlandırılarak tekrar orman alanlarına dahil edilmesi, üzerinde yapılaşma bulunanlar ile köylerdeki arazilerin de rayiç bedel karşılığı değerlendirilmesi istendi. 

Mayınlı araziler, lojmanlar... 
Satış gelirinin de 7 milyon orman köylüsü için kullanılması istendi. Maliye, bu şekilde 'Anayasa'ya aykırılık' sorununun da aşılacağını düşünüyor. Halen 2B kapsamında 460 bin hektar 4.6 milyar metrekare alan bulunuyor. 
Maliye, Güneydoğu'da Suriye sınırındaki 326 bin dönümlük mayınlı araziyi de organik tarım amaçlı olarak özel sektöre kiralayacak. Çalışmalar, Milli Emlak'ta yürütülüyor. Hukuki durumu ve bedel tespitine ilişkin olarak Milli Savunma Bakanlığı ile valiliklere yazılar gönderildi. Mayın temizleme maliyeti olarak, 500 milyon dolara kadar varan çeşitli tutarlar saptandı. Maliye ayrıca defterdarlıklardan, sıra tahsisli olarak ayrımı yapılmış ve kat mülkiyetine tabi olan konutların, 'boşaltılması halinde' satılmasını da istedi. 


</TEXT>
</DOC>
