<DOC>
<DOCNO> 333019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo22.html </URL>
<DATE> 2005/04/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TBL... MHK'dan hakemlere yönelik eleştirilere açıklama... 
</HEADLINE>
<TEXT>

     Basketbol Federasyonu Merkez Hakem Kurulu, son günlerde hakemlere yönelik eleştiriler üzerine bir açıklama yaptı. 
     Başkan Metin Şahin imzasıyla yapılan açıklamada, ''Büyük Kolej Kulübü Başkanı Rumi Doğay adına yapılan açıklama ve Beşiktaş Basketbol Şubesi Sorumlusu Kemal Gencer'in basında yer alan sözleri Türk basketbol hakemleri tarafından üzüntüyle karşılanmıştır'' denildi. 
     Merkez Hakem Kurulu'ndan yapılan açıklama şöyle 
     ''8 Nisan 2005 tarihinde Ankara'da oynanan Büyük Kolej-Darüşşafaka maçıyla ilgili olarak 10 Nisan 2005 tarihinde Büyük Kolej Başkanı Sayın Rumi Doğay adına yapılan açıklama ve 10 Nisan 2005 tarihinde Diyarbakır'da oynanan Bayanlar Türkiye Kupası'ndaki Beşiktaş-Fenerbahçe final müsabakası sonrası Beşiktaş Basketbol Şubesi Sorumlusu Sayın Kemal Gencer'in basında yer alan sözleri Türk basketbol hakemleri tarafından üzüntüyle karşılanmıştır. 
     Sayın Rumi Doğay adına yapılan yazılı açıklamayı Büyük Kolej yöneticileri bir kez daha okurlarsa kullanılan kelimelerin, ifadelerin kendilerine ve basketbola yakışmadığı görülecektir. Büyük Kolej'in sezon başından bu yana oynadığı lige ait 24 müsabakada 34 A Klasmanı hakem görev almıştır. Bu hakemlerimizin hepsi ahlaklı ve tarafsız kişilerdir. Hiçbiri ligde yer alan takımlardan bazılarının kümeden düşmesini ''provake edebilecek'', Büyük Kolej'in yenilmesi için ''ellerinden geleni yapacak'' düşünce ve davranış içinde değillerdir. Böyle çok çirkin ve utanç verici anlayışı şiddetle reddederiz. Büyük Kolej Kulübü, açıklamasıyla ligden çekileceğini ifade ederek MHK'ya şantaj yapmakta ve tehdit etmektedir. Bu kulüp yöneticileri gerçekten ligden çekilmeyi, basketbol şubesini kapatmayı düşünüyorlarsa bu kendi kararlarıdır. Böyle bir karar için hakemleri ve MHK'yi sebep göstermeleri inandırıcı olmayacaktır. 
     Beşiktaş Kulübü Basketbol Şubesi Sorumlusu sayın Kemal Gencer'in basında yer alan sözleriyle Bayanlar Türkiye Kupası'ndaki Beşiktaş-Fenerbahçe final müsabakası sonrası hakemleri suçlaması ve yenilgilerini federasyon seçimlerine bağlaması büyük bir camia olan Beşiktaş'tan beklenen bir ifade olmamalıydı. Seçimlerin üzerinden 3 ay geçmiştir ve de hakemlerin bu seçimler nedeniyle kulüpler arasında taraf tutabileceğini ima etmek fevkalade küçük düşürücüdür. Hakemlerimiz seçimlerde taraf değillerdi, bugün de liglerde, kupalarda kulüpler arasında taraf değillerdir. Sayın Gencer de liglerden çekilme tehdidini yapmaktadır. Bunlar çok talihsiz sözlerdir. Hatırlanmalıdır ki, Beşiktaş Bayan Basketbol Takımı ligi birinci bitirmiştir ve tüm müsabakalarını aynı hakemlerle oynamıştır. 
     Bazı kulüp yöneticilerinin açıklamaları sporda şiddeti davet etmektedir. Bunun basketbola yakışmayan sonuçları birkaç haftadır görülmektedir. Salonlardaki şiddet ve olaylar giderek en başta hakemlerimize yönelik mahiyet almaktadır. Kulüp yöneticilerinin seyirciyi tahrik eden ve hakemleri hedef gösteren açıklamaları son bulmalıdır. Basketbolun buna ihtiyacı vardır. Tüm kulüplerimizden ve yöneticilerimizden hakemlerimize karşı özenli ve saygılı olmalarını bekliyoruz. 
     Türk basketbolu ve hakemliği büyüktür, ahlaklıdır. Bu camia içinde yer almak herkes için onurdur. Hakemlerimizle gurur duyuyoruz.'' 
     
</TEXT>
</DOC>
