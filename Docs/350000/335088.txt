<DOC>
<DOCNO> 335088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun22.html </URL>
<DATE> 2005/04/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ermenistan'da 'Soykırım' konferansı başladı... 
</HEADLINE>
<TEXT>

     Sözde Ermeni soykırımının 90. yıldönümü nedeniyle yapılan etkinlikler çerçevesinde düzenlenen ''Büyük Suç, Büyük Meydan Okuma İnsan Hakları ve Soykırım'' adlı uluslararası konferans Ermenistan'ın başkenti Erivan'da başladı. 
     Merkezi Erivan'da bulunan Medimax ajansının haberine göre, konferansın açılışında Ermenistan Cumhurbaşkanı Robert Koçaryan, Ermeni Kilisesi'nden Katolik İkinci Garegin ve BM Genel Sekreteri'nin soykırımlar konusundaki danışmanı Juan Mendez birer konuşma yaptı. 
     Koçaryan, konferansta yaptığı konuşmada ''geçmişi nefretle değil, acıyla anımsadıkları'' belirterek, ''bu konuda Türkiye'nin tepkisinin saldırgan olduğunu'' öne sürdü ve bunu anlamanın güç olduğunu kaydetti. 
     Soykırım iddialarının tanınmasının Türk-Ermeni ilişkileri için hayati önem taşıdığını iddia eden Koçaryan, bunun iki ulus arasındaki birçok soruya yanıt vereceğini, gelecek konusunda da fırsat vereceğini savundu. 
     Ermenilerin Birinci Dünya Savaşı kurbanları arasında olduğunu iddia ederek, bunu anımsama hakkına sahip olduklarını söyleyen Koçaryan, dünya toplumunun da soykırıma karşı olma yönündeki tavrını etkinleştirmesi gerektiğini kaydetti. 
     
</TEXT>
</DOC>
