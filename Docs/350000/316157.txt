<DOC>
<DOCNO> 316157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo34.html </URL>
<DATE> 2005/02/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Beşiktaş Gaziantep'e 6 eksikli ama umutlu gitti... 
</HEADLINE>
<TEXT>

     Beşiktaş, Gaziantepspor ile yarın deplasmanda yapacağı Birinci Süper Futbol Ligi'nin 21. hafta açılış maçı için Gaziantep'e gitti. 
     Teknik direktör Rıza Çalımbay yönetiminde son çalışmasını bu sabah BJK Nevzat Demir Tesisleri'nde yapan siyah-beyazlılar, öğleden sonra özel uçakla Sabiha Gökçen Havaalanı'ndan Gaziantep'e hareket etti. 
     Basına kapalı olarak gerçekleştirilen taktik ağırlık idmanda teknik direktör Çalımbay'ın, Gaziantepspor mücadelesinde ilk 11'de görev vermeyi düşündüğü oyuncuları çift kale maçta denediği öğrenildi. 
     
     GALİBİYET SERİSİNİ SÜRDÜRMEK İSTİYOR 

     Ligde 11 maçtır yenilmeyen, 9 galibiyet, 2 beraberlikle üst sıraları zorlayan, üst üste 6 maçını kazanan Beşiktaş, zorlu Gaziantep deplasmanında galibiyet serisini sürdürmeyi amaçlıyor. 
     Sahasındaki yenileme çalışmaları nedeniyle sezonun ilk yarısındaki maçı İzmit İsmetpaşa Stadı'nda oynayan ve gol düellosu şeklinde geçen müsabakayı 4-3 yitiren siyah-beyazlılar, Rıza Çalımbay yönetimindeki 3. maçından galibiyetle ayrılarak, ilk yarının rövanşını almaya çalışacak. 
     Sezona çok kötü bir başlangıç yaparak taraftarlarını düş kırıklığına uğratan Beşiktaş, 8. haftadaki Trabzonspor yenilgisinin ardından ligde mağlubiyet yüzü görmedi. Trabzon deplasmanının ardından ligde yaptığı 11 maçın 9'unu kazanan, 2'sinde berabere kalan, topladığı 29 puanla bu periyottaki en başarılı takım unvanını alan ''Kara Kartallar''ın, 18. haftada 1-1 sonuçlanan Gençlerbirliği maçı, kural hatası nedeniyle 9 Mart'ta tekrarlanacak. 
     
     11 MAÇTIR YENİLMİYOR 

     Beşiktaş'ın, ligde yenilgi yüzü görmediği son 11 maçı şöyle 
     Beşiktaş - Diyarbakırspor.... 4 - 0. 
     Ankaragücü - Beşiktaş........ 1 - 4. 
     Beşiktaş - Fenerbahçe........ 2 - 1. 
     Konyaspor - Beşiktaş......... 2 - 2. 
     Beşiktaş - Çaykur Rizespor... 2 - 2. 
     Samsunspor - Beşiktaş........ 2 - 4. 
     Beşiktaş - İstanbulspor...... 2 - 1. 
     Kayserispor - Beşiktaş....... 1 - 2. 
     Beşiktaş - Akçaabat Sebatspor 6 - 1. 
     Beşiktaş - Malatyaspor....... 1 - 0. 
     Beşiktaş - Denizlispor....... 2 - 0. 
     
     EKSİKLER 

     Beşiktaş'ın Gaziantepspor deplasmanında kırmızı kart cezalıları Ronaldo ve Tümer forma giyemeyecek. 
     Teknik direktör Rıza Çalımbay ayrıca, sakatlıkları bulunan Pancu, Emre, Ramazan ve sakatlıktan yeni çıkan Tayfun'u kadroya almadı. 
     
     AHMED HASSAN KADRODA 

     Siyah-beyazlı takımda Ahmed Hassan, uzun bir sakatlık döneminin ardından Gaziantepspor maçının 20 kişilik kadrosuna dahil edildi. 
     Rahatsızlığı nedeniyle Denizlispor maçında forma giyemeyen Carew de kafilede yer alıyor. 
     Beşiktaş'ın Denizlispor karşısına, Cordoba, İbrahim Toraman, Koray, Çağdaş, Ali Güneş Ahmed Hassan , Tayfur, Okan, Ahmet Yıldırım, İbrahim Üzülmez, Veysel, Carew muhtemel 11'i ile çıkması bekleniyor. 
     Gaziantep Kamil Ocak Stadı'nda saat 20.00'de başlayacak karşılaşma Digitürk Lig TV'den naklen yayınlanacak. 
     
</TEXT>
</DOC>
