<DOC>
<DOCNO> 308600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/yasam/yas08.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
26 gün sonra gelen mucize 
</HEADLINE>
<TEXT>


Michael Mangal, Güney Asya'daki tsunami felaketinden tam 26 gün sonra açık denizde bir ağacın üzerinde sağ bulundu 

DIŞ HABERLER SERVİSİ 

Güney Asya'da 226 bin kişinin ölümüyle sonuçlanan tsunami felaketinde, Hindistan'dan 26 gün sonra bir mucize haberi geldi. Nicobar Adası'nda yaşayan Michael Mangal, dev dalgaların kendisini sürüklediği Pillow Panja Adası'nda kurtarıldı. Denizde bulduğu bir hindistancevizi ağacının üstüne çıkarak hayatta kalan Mangal'ın, bölgeden geçen bir botun mürettebatı tarafından, elbiselerinden yaptığı bayrağı sallarken görüldüğü ifade edildi. 

Denize sürüklendi 
Felaketten hafif sıyrıklarla kurtulan Mangal, ilk gelen dev dalgaya kapıldığını, ikinci büyük dalga sonrasında da açık denize sürüklendiğini anlattı. Hastaneye kaldırılan Mangal'ın sağlık durumunun iyi olduğu belirtildi. 
Endonezya'da da 12 gün önce benzer şekilde denize sürüklenen 21 yaşındaki Ari Afrizal, felaketten 14 gün sonra açık denizde bir sal üzerinde bulunmuştu. 



</TEXT>
</DOC>
