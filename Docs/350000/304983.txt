<DOC>
<DOCNO> 304983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/siyaset/axsiy01.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarıgül tahrip kalıbı' 
</HEADLINE>
<TEXT>


Baykal'ın başkanlığında toplanan Parti Meclisi, Sarıgül lehine oy kullanan 2 Disiplin Kurulu üyesini 'ihraç talebi'yle disipline sevk etti. Kemal Derviş toplantıya katılmadı 

Ezelhan Üstünkaya - Ankara 


CHP Parti Meclisi PM , Şişli Belediye Başkanı Mustafa Sarıgül lehine oy kullanması için Yüksek Disiplin Kurulu YDK üyesi Ergün Aydoğan'a rüşvet verdikleri iddia edilen YDK üyeleri Cafer Dursun ve Engin Baba'yı, "tedbirli olarak kesin ihraç talebi" ile YDK'ya sevk etti. Genelkurmay Başkanı Orgeneral Hilmi Özkök'ün yolsuzlukla mücadelesini örnek gösteren Baykal, "Hattı müdafaa yoktur, sathı müdafaa vardır" dedi. 

64 evet, 4 ret 
Baykal'ın başkanlığında dün yapılan toplantıda, Sarıgül'ün savunmasının alındığı gün YDK'da Aydoğan ve Dursun arasında yaşanan "rüşvet diyaloğunun" yer aldığı belirtilen tutanak okundu. 15 üyeli YDK'dan, sadece YDK Başkanı İsmet Çanakçı, YDK Sekreteri Bedia Söylemez, üyeler Neriman Genç ve Selahattin Öcal'ın imzasının bulunduğu 3 Ocak 2005 tarihli tutanakta, Aydoğan'ın "Vermedin mi kardeşim" dediği Dursun'un, "Verdim" deyip, daha sonra "sus pus" olduğu iddia edildi. 
Tutanağın okunmasından sonra yapılan oylamada Cafer ve Baba, tüzüğün 70. maddesi uyarınca 4 ret oyuna karşılık 64 oyla, tedbirli olarak kesin ihraç istemiyle YDK'ya sevkedildi. PM üyeleri Ankara Milletvekili Mehmet Tomanbay, İstanbul Milletvekili Hasan Aydın, Mersin Milletvekili Hüseyin Özcan ve PM üyesi Nazmi Şarvan karşı oyu kullandı. PM üyesi Semra Aksakal, "2 üyeye PM'de savunma hakkı verilmediği" gerekçesiyle oylamaya katılmayıp salonu terk etti. Diğer üyeler, İstanbul milletvekilleri Kemal Derviş ve Zeynep Damla Gürel ise toplantıya katılmadı. 

Erdoğan işlem yapmadı 
Baykal, AKP'nin Şişli Belediye Başkan adayı Muhsin Divan'ın Sarıgül'le ilgili iddiaları içeren dosyayı Başbakan Recep Tayyip Erdoğan ve İçişleri Bakanı Abdülkadir Aksu'ya verdiğini, ancak işlem yapılmadığını da iddia etti. CHP'den Şişli adaylığı kesinleştikten sonra Sarıgül'ün Erdoğan'la görüştüğünü de belirten Baykal, "Ne konuştu Haberimiz yok, bizden izin almadı. Sarıgül CHP'ye yerleştirilmiş tahrip kalıbıdır" dedi. 
Karara tepki gösteren Tomanbay, PM sonrası, Baykal'ı istifa çağırdı. Aksakal da, "YDK üyelerinden birini gördüğünde ayağa kalkan İsmet Paşa'nın kemikleri sızladı" dedi. 


</TEXT>
</DOC>
