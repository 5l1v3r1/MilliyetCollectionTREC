<DOC>
<DOCNO> 304053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko55.html </URL>
<DATE> 2005/01/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Büyük ikramiyeyi kazana bütün talihliler ikramiyelerini aldı... 
</HEADLINE>
<TEXT>

     Milli Piyango'nun yılbaşı özel çekilişinde, 15 trilyon liralık büyük ikramiye talihlilerinin tamamı ikramiyelerini aldı. 
     Milli Piyango'nun Yılbaşı Özel Çekilişi'nde çeyrek bilete isabet eden 15 trilyon liralık büyük ikramiyenin son iki talihlisi de, bugün Milli Piyango İdaresi MPİ Genel Müdürlüğü'ne gelerek, çeyrek bilete isabet eden 3 trilyon 750 milyar liralık ikramiye çeklerini tahsil etti. 
     Konuyla ilgili açıklama yapan Milli Piyango İdaresi Muhasebe ve Mali İşler Daire Başkanı İlker Ulukan, ismilerinin açıklanmasını istemeyen İstanbul'lu son iki talihlinin de çeklerini tahsil ettiğini belirterek, ''yılbaşı özel çekilişindeki büyük ikramiyenin tamamı talihlilerce tahsil edilmiş oldu'' dedi. 
     Talihlilerden ilkinin öğle arasında gelerek ikramiyesini aldığını ifade eden Ulukan, talihlinin maddi durumu iyi, 38-39 yaşlarında ve yüksek tahsilli olduğunu söyledi. 
     Ulukan, serbest çalışan talihlinin bu parayla yatırım yapmak istediğini de belirtti. 
     Büyük ikramiyenin son talihlisinin ise, öğleden sonra gelerek ikramiyesini aldığını vurgulayan Ulukan, talihliyi, ''50-55 yaşlarında orta halli, evli'' olarak tarif etti. 
     Kimliklerinin belli olmasını istemeyen talihlilerin, yetkililer tarafından basınla karşılaştırılmadan Genel Müdürlük'ten ayrılması sağlandı. 
     Daha önce büyük ikramiyenin Afşinli talihlisi Salı günü, Van'dan bilet alan Ankaralı talihlisi de bu sabah ikramiyelerini tahsil etmişti. 
     Böylece yılbaşı özel çekilişinde büyük ikramiyeyi almaya hak kazanan talihlillerin tamamı ikramiyelerini almış oldu. 
     Yılbaşı özel çekilişinin ikinci büyük ikramiyesi olan ve çeyrek bilete isabet eden 5 trilyon liralık ikramiyenin ise iki talihlisi ikramiyelerini tahsil ederken, İstanbul ve Eskişehir talihlileri henüz ikramiyelerini almadı. 
     
</TEXT>
</DOC>
