<DOC>
<DOCNO> 335359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/guncel/axgun01.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baydemir Bahçeli takdire değer 
</HEADLINE>
<TEXT>


Diyarbakır Belediye Başkanı DEHAP'lı Osman Baydemir, MHP lideri Bahçeli'nin "Ülkücülerin ellerinde silah değil, bilgisayar olacak" açıklamasını bu sözlerle yorumladı 

Namık Durukan - Ankara 

Diyarbakır Belediye Başkanı DEHAP'lı Osman Baydemir, MHP Genel Başkanı Devlet Bahçeli'nin "Sokaklarla ülkücü görmek istemiyorum. Ülkücülerin ellerinde silah değil, bilgisayar olacak" sözlerini 'takdire değer' buldu. 
Gazetecilerle sohbet toplantısında PKK'yı "savaşan taraf" olarak tanımlayan Baydemir, "PKK 20 yıldır çatışmanın tarafıdır. Kim ki silahtan arınmak istiyorsa, bizim buna zemin hazırlamamız lazım" dedi. 
Baydemir, "Siz 'İçinde yaşadığımız yüzyıl, ne ink r etmenin, ne de isyan etmenin dönemidir' derseniz, bir kucaklaşmayı sağlarsınız, bu insanların ellerinden silahlarını alabilirsiniz. Bu tamamen genel af olmayabilir. Buna aftan ziyade bir kardeşleşme yasası denilebilir. Üst yönetici dahil olmazsa, altındakilere izin vermez" diye konuştu. 

Bu kardeş kavgası 
Baydemir, sözlerini şöyle sürdürdü "Biz bu sorunu çözmezsek, gelecekte bugün yaşadığımızdan daha dramatik, trajik bir süreçle karşılaşabiliriz. 10 - 15 yıl sonra faili meçhul cinayete uğramış insanların çocukları, boşaltılmış köylerin çocuklarını kucaklamazsak o zaman gerçek terörün ne olduğu ortaya çıkacaktır. Ben bunun bir kardeş kavgası olduğuna inanıyorum. Silahlar geçmişte konuştu, biz konuşmadık. Bizim feryadımız bu. Silahlar konuşmasın, biz konuşalım." 
Baydemir, Başbakan Recep Tayyip Erdoğan'a Norveç'te düzenlenen yumurtalı saldırı için de, "Bana yapılsaydı üzülürdüm. Yurtdışında yaşayan Kürt vatandaşlarımız, Türkiye'dekilerden daha duygusal ve radikaldir" ifadesini kullandı. 

'Silah parasına laptop alın' 

ANKARA Milliyet 
MHP Genel Başkanı Devlet Bahçeli, ülkü ocakları yöneticileri ve öğrenci konseyi başkanlarını Kızılcahamam'da kampa aldı. Ortadoğu gazetesinin haberine göre, Bahçeli, şu tavsiyelerde bulundu "Hiçbir ülkücü artık eline silah almayacak. En iyi silahın etkili menzili 100 metre, ama bir bilgisayarın menzilinin sınırı yok. MKE'ye gidin, en ucuz silahın fiyatını sorun. Eminim, o paraya rahatlıkla laptop bilgisayar alabilirsiniz. Başkalarının yazdığı senaryo için kendinizi sokağa atmayın." 


</TEXT>
</DOC>
