<DOC>
<DOCNO> 324423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy01.html </URL>
<DATE> 2005/03/17/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
AKP'li Mercan Stratejik ortaklık her istenileni yapmak demek değildir 
</HEADLINE>
<TEXT>

     AK Parti Genel Başkan Yardımcısı Murat Mercan, ''Stratejik ortaklık, her konuda hemfikir olmak, her istenileni yapmak demek değildir'' dedi. 
     Avrasya Kültürel ve Toplumsal Gelişim Derneği'nce düzenlenen ''Türk-ABD İlişkileri Nereye '' konulu panelde konuşan Mercan, Türkiye Cumhuriyeti'nin kurulduğundan bu yana dış politikada izlenen ana eksenin partiler üstü bir siyaset olduğunu söyledi. Mercan, bu ana eksenin modernleşme, çağdaşlaşma süreci olduğunu ve devlet politikası haline geldiğini, bundan sonra da hangi siyasi parti iktidara gelirse gelsin bu trendlerde değişiklik olmayacağını belirtti. Türkiye'nin önemli bir bölgede bulunduğuna, bölge için de Türkiye'nin önemli olduğuna dikkati çeken Mercan, ''Türkiye'nin yaşadığı bölge ve çevresel şartlar açısından baktığınızda, batıyla stratejik işbirliği kurma ihtiyacı var. Yani hem batının, hem Türkiye'nin ihtiyacı var. Türkiye'nin batı dünyasıyla stratejik işbirliği kurmaktan başka herhangi bir alternatifi yoktur ve olamaz'' diye konuştu. Mercan, Türkiye'nin dış politikada açılımcı bir siyaset izlemesi gerektiğini anlatarak, ''Türkiye ne kadar batı dünyasıyla entegre olmuş bir yapıya kavuşursa, hem iç dinamikleri, daha çok da çevre dinamikleri açısından kendisini güvende hissedecektir. Ama Türkiye ne kadar içine kapanırsa, ne kadar düşmanlıklar vehmederse o kadar çok tehditlere maruz kalacak. Bazen, uluslararası arenada olan şeylere kızabiliriz. Ama bunların hiçbirisi bizim aklıselimle düşünmemize engel olamaz'' dedi. Türkiye'nin komşuları ile iyi ilişkiler içinde olmasının önemine işaret eden Mercan, sözlerini şöyle sürdürdü ''Bugün dünya gündemini meşgul eden üç ülke, İran, Irak ve Suriye, bizim komşumuzdur. Elbette bu konularla ilgili ciddi birtakım sıkıntılar vardır. Irak'la ilgili vardı. Suriye ile ilgili BM Güvenlik Konseyi kararı var. İran'la ilgili nükleer silahlanma konusunda batı dünyasında kaygılar var. Bu kaygıları Türkiye'nin taşımaması söz konusu olamaz. Çünkü, bu ülkelerde var olacak herhangi bir nükleer silahlanma ilk önce Türkiye'yi tehdit eder. Bu kaygıları taşımalıyız, taşımaktayız. Ama aynı zamanda da burada eğer bir problem varsa, bunun çözümünde daha dinamik olmak durumundayız. Diyalog kanallarının daha açık olması lazım.'' 
     
     ABD İLE İLİŞKİLER 

     Uluslararası ilişkilerin diplomasi kuralları içerisinde olması gerektiğini ifade eden Mercan, bunların dışında birtakım durumlar olduğunda ilgili ülkede rahatsızlıklar yaratacağına dikkati çekerek, şunları kaydetti 
     ''Eğer Türkiye aleyhinde 1 Mart Tezkeresi öncesi uluslararası basın kuruluşlarında Türkiye'yi rencide edici yazılar ortaya çıkarsa, bu mutlaka ilişkilerde zedelenmeye yol açacaktır. Benzer şekilde eğer bir ülke, Türkiye'ye neyi yapıp neyi yapmaması gerektiğini söylüyorsa o zaman bu bir rahatsızlığa yol açacaktır. Çünkü her ülkenin tarihi, onuru vardır. Eğer Türkiye'de özellikle ABD'ye karşı haklı ya da haksız birtakım, onları rencide edecek yazılar, yorumlar çıkarsa belki bu da ilişkileri zedelemektedir. 
     Eğer bir ülke uluslararası vicdanın doğrultusunda hareket ediyorsa, o ülkenin siyaseti herkes tarafından paylaşılıyordur. O siyasetin getirdiği risk de paylaşılıyordur.'' AK Parti Genel Başkan Yardımcısı Murat Mercan, sorunun, ABD'nin Irak operasyonunda ortaya çıktığına işaret ederek, şöyle konuştu 
     ''Bu, uluslararası camianın tam da vicdanına oturmadı. Stratejik ortaklık, her konuda hemfikir olmak, her istenileni yapmak demek değildir. Bazen hayret ediyorum. Eğer bir konuda farklı bir siyasi yönteme sahipseniz ve bu stratejik ortaklığı zedeleyecekse, o zaman ABD'nin İtalya ile bütün ilişkilerini bitirmesi gerekir. İtalya askerlerini çekeceğini açıkladı. 
     Benim anladığım, Irak konusunda Türkiye'nin uyguladığı siyasetle, ABD'nin uyguladığı siyaset birebir örtüşmedi. Bu açıdan baktığımız zaman ben, stratejik ortaklıkların bu kadar ince pamuk ipliğine bağlı olduğunu düşünmüyorum.'' Mercan, Türkiye ve ABD arasındaki ilişkilere iki hususun zarar verdiğini ifade ederek, sözlerini şöyle tamamladı 
     ''ABD ve Türkiye'deki medya kuruluşlarının bu ilişkilerle ilgili yorumlarının ve analizlerinin çok abartıldığını ve bunun ilişkilerin zedelenmesine katkısı olduğuna inanıyorum. İkinci husus, komplo teorilerine inanıyoruz. O kadar fazla inanıyoruz ki, bazen bu komplo teorilerinin sonucu olarak realite gözden kaçmış olabiliyor. Bu teoriler ne kadar doğru olursa olsun izlenecek siyaset reel politiktir. Marjinal kesimlerin komplo teorileri oluyor, bütün bunlara gülmek lazım. ABD ile olan ilişkilerde, çok aklıselim, sağduyulu, sakin, soğukkanlı strateji izlenmesi gerektiğine inanıyorum. Şu unutulmamalı, Türkiye'nin bu bölgedeki varlığı batı dünyası için bir garantidir.'' 
     
     CHP MİLLETVEKİLİ ÖZYÜREK 

     CHP Mersin Milletvekili Mustafa Özyürek de 1 Mart Tezkeresi'nin ardından Türkiye ve ABD arasında bir soğukluk olduğunu belirterek, son dönemde de bu ilişkilerde sıkıntı olduğunun saklanamaz hale geldiğini söyledi. 
     ABD'nin, 1 Mart sonrası CHP'ye karşı olumsuz tavrı olduğunu, kendilerinin Atatürk'ün ''Yurtta Sulh, Cihanda Sulh'' ilkesini benimsemiş bir parti olduklarını kaydeden Özyürek, ''ABD'ye karşı kampanya yapma tavrı içinde olmadık. İsteseydik Taksim'den Ankara'ya kadar insanları toplayabilirdik. Bütün köprüleri atan tutum içinde olmadık. Doğru bildiğimiz yolda ilerliyoruz'' dedi. 
     
</TEXT>
</DOC>
