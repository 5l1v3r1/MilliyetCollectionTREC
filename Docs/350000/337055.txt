<DOC>
<DOCNO> 337055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy36.html </URL>
<DATE> 2005/04/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
RTÜK'e Meclis üye seçecek... 
</HEADLINE>
<TEXT>

     AK Parti Grup Başkanvekili Salih Kapusuz, RTÜK üyelerinin siyasi parti gruplarının milletvekili sayısı esas alınarak TBMM Genel Kurulu'nca seçilmesi için hazırladıkları Anayasa değişikliği teklifinin, milletvekillerinin imzasına açıldığını bildirdi. 
     Kapusuz, gazetecilere yaptığı açıklamada, Anayasa Mahkemesi'nin, RTÜK Kanunu'nun üye seçimine ilişkin 6. maddesini iptal ettiğini hatırlatarak, ''RTÜK'e hükümetin değil, Meclis'in üye seçmesini doğru bulduk'' dedi. 
     Devlet Bakanı Beşir Atalay ile CHP Genel Başkanı Deniz Baykal'ı ziyaret ettiklerini ve RTÜK üyelerinin Meclis tarafından seçilmesinde mutabık kaldıklarını bildiren Kapusuz, TBMM Plan ve Bütçe Komisyonu'nun gündeminde yer alan Üst Kurullar Kanunu Tasarısı'ndan RTÜK'ün çıkarılacağını açıkladı. 
     Kapusuz, Anayasa değişikliğinin gerçekleşmesinden sonra hızla uyum kanununun çıkarılacağını ve Meclis'in yeni RTÜK üyelerini seçeceğini söyledi. 
     
     TEKLİF 
     Anayasa değişikliği teklifi, Anayasa'nın ''radyo ve televizyonların kuruluşları ve kamuyla ilişkili haber ajansları''nı düzenleyen 133. maddesinin ilk fıkrasından sonra gelmek üzere yeni bir fıkra eklenmesini öngörüyor. 
     Buna göre, radyo ve televizyonların faaliyetlerini düzenlemek ve denetlemek amacıyla kurulan Radyo ve Televizyon Üst Kurulu RTÜK , 9 üyeden oluşacak. Üyeler, siyasi parti gruplarının milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas olmak suretiyle, TBMM Genel Kurulu'nca seçilecek. 
     Buna göre, RTÜK'e AK Parti'nin önereceği 12 aday arasından 6, CHP'nin önereceği 6 aday arasından ise 3 üye seçilecek. 
     RTÜK'ün kuruluş, görev ve yetkileri, üyelerin nitelikleri, seçim usulleri ve görev süreleri kanunla düzenlenecek. 
     
</TEXT>
</DOC>
