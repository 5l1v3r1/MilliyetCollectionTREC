<DOC>
<DOCNO> 302478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/eko01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur 'bütçeye ret' eylemi yaptı 
</HEADLINE>
<TEXT>


DİSK, KESK, TMMOB ve Türk Tabipleri Birliği üyeleri Ankara Sıhhiye Meydanı'nda 2006 bütçesini protesto etti. Bütçeyi temsili olarak oylayan memurlar, 'ret' oyu verdi 

ANKARA Milliyet 

DİSK, KESK, TMMOB ve Türk Tabipleri Birliği'nin düzenlediği 'Demokratik Türkiye, Halk İçin Bütçe' mitingine katılanlar bütçeye "ret" oyu verdi. 
Çeşitli kentlerden 300'den fazla otobüsle başkente gelen katılımcılar hipodrumda buluştu. Katılımcılar, Ankara Garı önünde toplanarak kortej halinde mitingin yapılacağı Sıhhiye Meydanı'na geldi. Bazı meslek örgütleri, öğrenci grupları ve sendikaların da destek verdiği mitinge katılanlar, ellerinde hükümeti protesto eden pankart ve dövizler taşıdılar. 

15 bin kişi katıldı 
Mitinge katılan yaklaşık 15 bin kişi soğuk havaya rağmen sabahın erken saatlerinden itibaren alana iki noktadan giriş yaptılar. Katılımcılar, Kızılay ve Ulus yönlerinde oluşturulan polis arama noktasından tek tek aranarak alana girebildiler. 
Mitingde DİSK Genel Başkanı Süleyman Çelebi, KESK Genel Başkanı İsmail Hakkı Tombul, TMMOB Yönetim Kurulu Başkanı Mehmet Soğancı ve TTB 2. Başkanı Metin Bakkalcı birer konuşma yaparak hükümeti eleştirdi. Çelebi, "Artık düşünce suç olmamalıdır, yazarlar, aydınlar, konuştukları ve yazdıkları için yargılanmamalıdır" dedi. Hükümetin hazırladığı ve TBMM'de görüşülen 2006 bütçesini temsili olarak oylayan katılımcılar, temsili oylamada bütçeye "ret" oyu verdiler. 

Üç saat sürdü 
Polisin yoğun güvenlik önlemi aldığı ve Kızılay ile Ulus arasında Atatürk Bulvarı'nın trafiğe kapatıldığı izinli mitingde, renkli görüntüler de yaşandı. Özellikle Uşak'tan gelen İnay köylüleri, bölgelerinde siyanürlü altın çıkarılmasını protesto amacıyla mitinge katıldı. Kefeni çağrıştırmak amacıyla beyaz gömlek giyen 100'e yakın köylünün ellerindeki çanları sallayarak eylem yapması ilgiyle izlendi. Miting üç saat sürdü. 


</TEXT>
</DOC>
