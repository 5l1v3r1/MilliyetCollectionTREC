<DOC>
<DOCNO> 316977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo09.html </URL>
<DATE> 2005/02/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Aydın Galatasaray karşısında oyuncularımız formanın hakkını verdi 
</HEADLINE>
<TEXT>

     Sakaryaspor Kulübü Başkanı Selahattin Aydın, Galatasaray karşısında alınan mağlubiyete rağmen takımın oyunundan memnun olduklarını bildirdi. 
     Selahattin Aydın, AA muhabirine yaptığı açıklamada, iyi bir oyun sergilemelerine rağmen İstanbul'dan puansız döndükleri için üzüntülü olduklarını belirterek, ''Ancak, Galatasaray karşısında oyuncularımız formanın hakkını verdi'' dedi. 
     Futbolda hakemlerin vermiş olduğu bazı kararların sonucu etkilediğini ifade eden Aydın, şunları kaydetti 
     ''Ancak biz sezon başında aldığımız prensip kararı nedeniyle hakemlerle ilgili değerlendirme yapmıyoruz. Kimsenin hakkı kimseye geçmesin ve bizim de hakkımız yenmesin. Maç içinde tartışılacak pozisyonlar oldu. Sarı kartla oynayan Ayhan'ın ikinci sarı kartı gerektiren pozisyonu değerlendirilmedi. Bu futbolcunun oyun dışı kalması sonucu etkileyebilirdi. Penaltı pozisyonu da keza öyle. 
     Galatasaray'ın puana ihtiyacı varsa bizim de var. Hakem de insan, ama adil olmak gerekiyor. Haftaya da büyük bir takımla oynayacağız. Hakemlerden daha titiz olmalarını bekliyoruz.'' 
     
</TEXT>
</DOC>
