<DOC>
<DOCNO> 306164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy22.html </URL>
<DATE> 2005/01/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Başbakanlık Merkez Bina yenilendi 
</HEADLINE>
<TEXT>

     Başbakanlık Merkez Bina, yaklaşık 7 ay süren tadilatın ardından yeni bir çehreye büründü. 
     Geçen yıl Haziran ayında tadilatına başlanan binadaki çalışmalar tamamlanarak bugünden itibaren kullanılmaya başlandı. Tadilat süresince Başbakanlık Yeni Bina'yı kullanan Başbakan Recep Tayyip Erdoğan, bugün, yeni yılın ilk Bakanlar Kurulu toplantısına bu binada başkanlık etti. 
     Tadilat sırasında binanın dış cephesi eski rengine boyandı. Ahşap çerçeveler, PVC çerçeveler ile değiştirildi. Binanın her iki yanında bulunan ve dış cephesi alüminyum profillerden oluşan iki salon yıkılarak dış cephe ilk haline getirildi. 
     Binanın girişi ve makam katının yerlerinde ve yan duvarlarındaki mermerler sökülerek yerine yeni mermerler yerleştirildi. Asma tavan yapılan ve ışıklandırmaları yenilenen makam katında bulunan kırmızı halıların yerine desenli kırmızı halılar serildi, duvarlara ise yağlı boya tablolar asıldı. 
     Başbakan'ın makam odası da genişletilerek, odanın mobilyaları, halıları, perdeleri ve ışıklandırmaları yenilendi. 
     Makam katında yer alan Atatürk büstü kaldırılarak, büstün arkasında bulunan duvara Atatürk maskı yerleştirildi. Yine Atatürk büstünün arkasında bulunan ve ilk Başbakan İsmet İnönü'den son başbakan Abdullah Gül'e kadar olan tüm başbakanların fotoğrafları, giriş katındaki Bakanlar Kurulu Salonu'nun girişindeki duvara asıldı. 
     Bakanlar Kurulu Salonu da tamamen yenilendi. Daha önce başbakan ile yardımcılarının yan yana oturdukları ve iki tarafında bakanların sıralandıkları masa, başta başbakanın yalnız oturacağı ve her iki yana bakanların sıralanacağı şekilde dizayn edildi. Başbakan'ın oturduğu koltuğun arkasında bulunan duvara ahşap lambrilerden oluşan kahverengi pano yerleştirildi. 
     Salonun krem renginde olan halısı yerine desenli kırmızı halı döşendi. Koltukları, perdeleri, ışıklandırmaları ve duvarları yenilenen salonda değişmeyen iki şey, eskiden de başbakanın oturduğu koltuğun arkasında bulunan Atatürk portresi ve Türk Bayrağı oldu. 
     Tadilat sırasında binanın depreme dayanıklı hale gelmesi için kolon ve kirişler güçlendirildi. 
     Bina ayrıca yeni bir mekana da kavuştu. Bakanlar Kurulu Salonu'nun altına yeni bir toplantı salonu yapıldı. Bu salonda, bakanlar kurulu toplantılarından sonra açıklamalar yapılacak ve basın toplantıları düzenlenecek. 
     Bu arada, binanın girişindeki ışıklandırmalar da yenilendi ve ön bahçe düzenlemesi yeniden yapıldı. 
     
</TEXT>
</DOC>
