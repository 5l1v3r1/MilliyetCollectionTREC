<DOC>
<DOCNO> 301906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy12.html </URL>
<DATE> 2004/12/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta nakliye güvenliği toplantısı... 
</HEADLINE>
<TEXT>

     Irak'ta ticaret yapan Türk vatandaşlarının güvenliğini görüşmek üzere Türk ve Iraklı yetkililerin dün Ankara'da bir araya geldiği bildirildi. 
     Dışişleri Bakanlığı Sözcüsü Namık Tan, Dışişleri Bakanlığı'nın haftalık basın toplantısında bir soru üzerine, 30 Kasım'da düzenlenen Türk, Iraklı ve Amerikalı yetkililerden oluşan üçlü ''Nakliye Güvenliği Forumu''nun izleme grubu toplantısı olarak, Türk ve Irak makamlarının dün Ankara'da bir araya geldiğini, teknik nitelikteki toplantının yarın da devam edeceğini söyledi. 
     Tan, güvenlik konusunun tartışıldığı toplantıda, Irak'ta ticaret yapan Türk vatandaşlarının karşılaştığı tehditlerin asgari seviyeye indirilmesi için alınabilecek önlemler üzerinde durulduğunu kaydetti. 
     Sözcü Tan, toplantıya, Türk tarafından Dışişleri Bakanlığı yetkilileriyle, ilgili bakanlıklar ve kuruluşların temsilcileriyle, Irak tarafından Irak'ın Ankara Büyükelçisi Sabah Cemil Ümran'la, ilgili bakanlık ve kuruluş yetkililerinin katıldığını bildirdi. 
     Tan, bugün bakanlıkta konuyla ilgili kuruluş temsilcilerinin katılacağı bir ''koordinasyon toplantısı''nın yapılacağını sözlerine ekledi. 
     
</TEXT>
</DOC>
