<DOC>
<DOCNO> 313850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy20.html </URL>
<DATE> 2005/02/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Öğrenci affı yasa teklifi yarın Meclis Başkanlığı'na verilecek 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu Başkanı Tayyar Altıkulaç, CHP ile uzlaşma sağlanamaması üzerine öğrenci affı konusundaki yasa teklifinin yarın Meclis Başkanlığı'na verileceğini bildirdi. 
     Altıkulaç, AA muhabirine yaptığı açıklamada, CHP ile uzlaşma arayışında sonuç alınamadığını belirterek, bunun üzerine konuyu yasa teklifi olarak Meclis gündemine getireceklerini söyledi. 
     2000 yılından bu yana üniversitelerle ilişiği kesilen öğrencilere yeni bir hak verilmesini içeren teklif üzerinde çalışma yapıldığını bildiren Altıkulaç, metne son şeklinin verilmesinin ardından yarın TBMM Başkanlığı'na sunulacağını kaydetti. 
     Hangi sebeple olursa olsun üniversitelerle ilişiği kesilenlerin aftan yararlanacağına işaret eden Altıkulaç, yapılacak düzenlemenin ''disiplin affı'' içermeyeceğini söyledi. 
     Altıkulaç, teklifin önümüzdeki hafta Komisyon'da, daha sonraki hafta ise Genel Kurul'da ele alınabileceğini ifade etti. 
     
</TEXT>
</DOC>
