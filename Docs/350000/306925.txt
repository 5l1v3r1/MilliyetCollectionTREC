<DOC>
<DOCNO> 306925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun06.html </URL>
<DATE> 2005/01/16/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Bush'a göre yeniden seçilmesi, Irak'ta haklılığının göstergesi oldu 
</HEADLINE>
<TEXT>

     ABD Başkanı George W. Bush, Amerikan halkının ikinci kez kendisini seçmesinin, Irak Savaşı'ndaki haklılığını ortaya koyduğunu ileri sürdü. 
     The Washington Post gazetesine bir röportaj veren Bush, Irak Savaşı öncesi ve savaş sonrasına ilişkin planlama ve muhakeme hataları için hiçbir yönetim yetkilisini sorumlu tutmaya gerek olmadığını da kaydetti. 
     Gazetede yayınlanan röportajında Bush, ''Biz hesabımızı verdik. Hesap zamanı, 2004 seçimleriydi. Amerikan halkı Irak'ta olanlarla ilgili farklı değerlendirmeleri dinledi ve iki başkan adayına baktı, sonra da beni seçti'' dedi. 
     Washington Post'a göre Bush, Amerikan askerlerinin Irak'tan çekilmesine ilişkin bir takvim ortaya koymaktan kaçınırken, ABD Dışişleri Bakanı Colin Powell'ın, bu yılın sonunda Irak'ta Amerikan askerlerinin sayısının azaltılacağı yönündeki açıklaması konusunda yorum yapmayı reddetti. 
     ABD Başkanı, Ulusal Muhafız Gücü veya ordunun genişletilmesi yönündeki önerilere karşılık, kongreden bu yönde bir talepte bulunmayacağını, ikinci dönem yönetiminde eşcinsel evlilikleri yasaklayacak bir anayasa değişikliği için senatörlere baskı yapmayacağını aktardı. 
     İkinci dönem yönetimine başlayacağı 20 Ocak'taki yemin töreni için İç Güvenlik Bakanlığı'nın fonları yerine Washington Belediyesi'ne 12 milyon dolar harcatma politikasını savunan Bush, törenin teröristler için ''çekici bir hedef'' olacağını da kabul etti. Bush, toplam 40 milyon doları bulacak yemin töreni hazırlıklarının, ülkenin dört bir yanından töreni izlemeye gelenlerin güvenliği için şart olduğunu kaydetti. 
     ABD Başkanı Bush, Irak konusundaki gelişmeleri değerlendirirken de şunları söyledi 
     ''Bir diktatörü iktidardan indirmek ve demokrasiye geçilmesine yardım etmek gibi karmaşık bir konuda bazen beklenmedik şeyler olabilir, hem iyi hem de kötü. Bir tiran tarafından yönetilen bir toplumun ne kadar çabuk demokrasiye dönüşeceği konusunda gerçekçiyim. Birçoğundan daha sabırlıyım.'' Iraklılar ne kadar çabuk savaşmaya hazır olursa Amerikan askerlerinin de o kadar çabuk geri döneceğini belirten Bush, geçen hafta basında çıkan haberlerde Amerikan istihbaratının, Irak'ın teröristler için barınma merkezi haline geldiği uyarısını da değerlendirdi. Bush, bu haberleri ''spekülatif'' olarak nitelendirmekle birlikte, doğru olabileceğini de kabul etti ve ''Yeterince katı olmazsak, dünyanın birçok bölgesi teröristler için barınma ve eğitim merkezi olabilir. Bunu engellemek görevimiz'' dedi. 
     
     ''BİN LADİN SAKLANIYOR'' 
     ABD Başkanı George W. Bush, 11 Eylül saldırılarının mimarı Usame bin Ladin'in neden hala yakalanamadığı yönündeki soruya karşılık, ''Çünkü saklanıyor'' yanıtını verdi. 
     Terör uzmanlarının Suudi Arabistan ve Pakistan gibi ülkelerin, Bin Ladin'i yakalamada daha yardımcı olabileceği yönündeki iddialara karşılık Bush, Bin Ladin'i yakalama yönünde yardım etmeyen tek bir Amerikan müttefikinin olmadığını söyledi. Bush, ''Bu avdan memnunum. Bin Ladin tecrit edildiği için memnunum. Adalet önüne getirildiği zaman daha da memnun olacağım ve adalet önüne geleceğini düşünüyorum'' dedi. 
     İkinci dönem yönetiminde ABD Dışişleri Bakanlığı görevine atadığı Condoleezza Rice'tan, ABD'nin tutum ve niyetini açıklayan bir kamu diplomasisi kampanyası uygulamasını istediğini belirten Bush, birinci dönem yönetiminde aldığı bazı kararların, dünyanın bazı yerlerinde ABD'nin imajını etkilediğini kabul etti. 
     Başkanlık seçiminde siyahlardan sadece yüzde 11 oranında oy almasına şaşırdığını söyleyen Bush, ''İnsanlara ulaşmak için elimden gelenin en iyisini yaptım ve Başkan olarak da bunu sürdüreceğim. Benim herkesin başkanı olduğumun bilinmesi önemli'' dedi. 
     
</TEXT>
</DOC>
