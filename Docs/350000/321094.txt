<DOC>
<DOCNO> 321094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur33.html </URL>
<DATE> 2005/03/05/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Japon arkeolog'dan Türkiye'ye övgü... 
</HEADLINE>
<TEXT>

     Japonya Ortadoğu Kültür Merkezi ve Japon Anadolu Arkeoloji Enstitüsü Müdürü Dr. Sachihiro Omura, İç Anadolu'da bir dünya tarihi bulunduğunu, bu tarihin ne Çin'de ne Mısır'da ne de başka topraklarda bulunduğunu söyledi. 
     Suna-İnan Kıraç Akdeniz Medeniyetleri Müzesi'nde düzenlenen ''Kaman-Kalehöyük Kazı Çalışmaları'' konulu konferansta konuşan Dr. Sachihiro Omura, Anadolu'da 20 yıldan bu yana kazı yaptığını, bu süre içinde Türklerin, Japonların neden Anadolu'da kazı yaptıklarına ilişkin meraklı sorularıyla karşılaştığını ifade etti. 
     Sachihiro Omura, bu süre içinde yaptığı araştırma ve incelemelerde Anadolu'da daha keşfedilmemiş bir çok uygarlığın olduğunu gördüğünü bu uygarlıkların varlığının yeni yeni ortaya çıkmaya başladığını ifade ederek, bilgilerin ortaya çıkmasıyla Japon bilim adamlarının Anadolu'ya yöneldiklerini belirtti. Sachihiro Omura, şunları söyledi 
     ''Japon bilim adamları olarak Anadolu'daki bu uygarlıkları ortaya çıkararak, tüm insanlığın bilgisine sunmak istiyoruz. İç Anadolu'da bir dünya tarihi var. Bu dünya tarihi, ne Çin'de ne Mısır'da ne de başka topraklarda var. Bu birikim sadece Anadolu topraklarında var. Bilinenler tarih sayfalarında yerini aldı. Ancak daha keşfedilecek bir çok uygarlık var.'' 
     
     KAMAN-KALEHÖYÜK KAZILARINA JAPON PRENSİNDEN DESTEK 
     Kaman-Kalehöyük kazılarına 1986'da, Japon Prensi Takahito Mikasa'nın ilk kazmayı vurmasıyla başladıklarını ve 19 yıl kazı yapılan höyükte, 4 kültürün ortaya çıkarıldığını anlatan Sachihiro Omura, kazılarda şimdiye kadar 240 bin parça tarihi eser toplandığını söyledi. 
     Kazılarda Osmanlı Dönemi'nden, M.Ö. 3000'e Eski Tunç Çağı'na kadar yaşayan bütün çağların temsil edildiğinin ve bunların Anadolu'ya özgü uygarlıkların ürünleri olduğunun saptandığını kaydeden Sachihiro Omura, kazılar sırasında Selçuklu, Bizans, Osmanlı dönemleriyle M.Ö. 2000'e ait parçalar, Çin seramikleri, Hitit ve Asurlulara ait çanak, çömlek kalıntılarının bulunduğunu bildirdi. 
     Önümüzdeki yıllarda kazıların Asur Ticaret Kolonileri Çağı'nın, Eski Hitit Çağı'nın ve Hitit İmparatorluk Çağı'nın çeşitli evrelerini kapsayan yapı katları üzerinde yoğunlaştırılacağını belirten Sachihiro Omura, bölgede 90'a yakın höyüğün daha araştırılmayı beklediğini kaydetti. 
     Kazı yaptıkları Kaman'a bir Japon bahçesi kurarak, taşlık bir alana yeşil görünüm kazandırdıklarına işaret eden Sachihiro Omura, Kaman'da süren kazılar için Japon Prensi Takahito Mikasa'nın önemli maddi desteği bulunduğunu ifade etti. Sachihiro Omura, ''Prens Mikasa'nın yanı sıra Kaman'daki kazılar için Japon vakıfları ayda 100 bin dolar harcıyor'' dedi. 
     
</TEXT>
</DOC>
