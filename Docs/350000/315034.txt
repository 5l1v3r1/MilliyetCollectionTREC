<DOC>
<DOCNO> 315034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun10.html </URL>
<DATE> 2005/02/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sevgililer günü dünyada böyle kutlandı... İşte ilginç kutlamalar... 
</HEADLINE>
<TEXT>

     14 Şubat Sevgililer Günü, birçok ülkede düzenlenen ilginç etkinliklerle kutlanıyor. 
     Avustralya'da bir alışveriş merkezi karşı cinsle tanışmak isteyen bekarları biraraya getirmek için özel bir gece düzenledi. 
     Sydney'in doğusundaki Westfield alışveriş merkezinde düzenlenen etkinlikte, gençler aradıkları tipe uygun kahvaltılık tahıl gevreği kutularını alışveriş arabalarına koyarak karşı cinsle tanışmanın yollarını aradılar. 
     ''Meyveli Tahıl Gevreği'' paketini seçenler, ''iddiasız, amatör ruhlu'', ''Mini Buğday'' türü kahvaltılık seçenler de ''alışılmış ve muhafazakar'' arkadaş aradıkları mesajını verdiler. 
     Nasıl bir tip aradığı konusunda kesin kararı olmayanlar da ''Karışık Paket'' türü kahvaltılık gevrek seçtiler. 
     
     TOPLU NİKAHLAR 

     Sevgililer Günü harcamaları 44 milyon avroya ulaşan Tayland'ın başkenti Bangkok'ta da yüzlerce çift topluca dünya evine girdi. 
     Kentin ünlü ''aşk mahallesi'' Bang Rak'ta 300 çift, ''sadakat mahallesi'' Bang Sue'de 200 çift evlenirken, ''boşanma mahallesi'' Bang Plat'ta da dünya evine giren birkaç çift oldu. 
     15 ila 24 yaşındaki Taylandlı gençlerin yüzde 7,5'inin aşkını karşısındakine ilan ettiği Sevgililer Günü dolayısıyla Bangkok'taki bir alışveriş merkezi de ''kucaklama maratonu'' düzenledi. 
     Birbirlerinin kucağında en uzun süre kalmayı başaran çift 200 avroyla ödüllendirildi. 
     26 Aralık'taki tsunamide yerle bir olan ülkenin güneyindeki bir otel de su altı nikahları düzenledi. 
     
     ÖPÜŞME REKORU 

     Filipinler'in başkenti Manila'da da 00'den fazla çift en az 10 saniye süreyle öpüşerek, Şili'nin 4445 çifte ait ''Lovapalooza'' rekorunu kırdı. 
     Filipinler Unilever şirketine ait bir diş macunu firmasının düzenlediği ve Guinness Rekorlar Kitabı'na geçen öpüşme festivali, ülkedeki 4 kentte eş zamanlı yapıldı. 
     Sevgililer Günü dolayısıyla bugün İsveç'in başkenti Stockholm'de de en uzun öpüşme rekoru denenecek. 
     
     EN İYİ HEDİYE ÖPÜCÜK 

     Bu arada, Amerikalı terapist Cherie Byrd, Sevgililer Günü dolayısıyla çiftlere en iyi hediyenin ''öpücük'' vermek olduğu uyarısında bulundu. 
     ''Para ve tüketime yönlenmiş bir toplum haline geldik'' diyen Byrd, sıcak bir öpücüğün, çiçekler ve çikolatalardan çok daha iyi bir fikir olduğunu vurguladı. 
     
</TEXT>
</DOC>
