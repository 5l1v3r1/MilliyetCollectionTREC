<DOC>
<DOCNO> 321721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yasam/ayas.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adı sanatla yaşıyor 
</HEADLINE>
<TEXT>


Vehbi Koç'un 2003 yılında vefat eden kızı Sevgi Gönül, kendi ismini taşıyan sanat gecesinde anıldı 

Tahsin Aksu - İstanbul 

Merhum işadamı Vehbi Koç'un 2003'te vefat eden kızı Sevgi Gönül, Koç Özel Lisesi öğrencileri tarafından düzenlenen geleneksel 'Sevgi Gönül Sanat Gecesi'nde anıldı. Koç Allianz Genel Müdürlüğü Oditoryumu'ndaki gecede bir konuşma yapan Koç Holding Yönetim Kurulu Üyesi ve Vehbi Koç Vakfı Mütevelli Heyeti Başkanı Semahat Arsel, Gönül'ün sevecen ve hamiyetperver bir insan olduğunu ifade etti. Gönül'ün yaşamının sonuna kadar eğitim, öğretim ve sanata önem verdiğini ifade eden Arsel, kuruluşundan bu yana Koç Özel Lisesi'nde öğrencilerin yeteneklerini geliştirmeye çalıştıklarını bu çalışmaların semeresini vermeye başladığını kaydetti. 
Koç Özel İlköğretim Okulu ve Lisesi Genel Direktörü John Chandler ise Gönül için yaratıcı ruhun çok önemli olduğunu belirterek, 'Sevgi Hanım'ın ruhu okulda her zaman sanatla bütünleşmeye devam ediyor' dedi. Koç Özel İlköğretim Okulu ve Lisesi öğrencilerinden oluşan Oda Orkestrası'nın mini konseriyle başlayan gecenin ikinci bölümünde caz dinletisi yer aldı. Gecenin son bölümünde Koç Lisesi mezunlarından Aslı Özbilen, koro eşliğinde söylediği şarkılarla davetlileri büyüledi. 
Geceye Koç ailesinden, Koç Holding Yönetim Kurulu Başkanı Mustafa Koç, Koç Holding Yönetim Kurulu Üyesi Ömer Koç'un yanı sıra, Doğan Holding Yönetim Kurulu Başkanı Aydın Doğan, merhum işadamı Sakıp Sabancı'nın eşi Türkan Sabancı'nın da aralarında bulunduğu çok sayıda davetli katıldı. 


</TEXT>
</DOC>
