<DOC>
<DOCNO> 312217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/siyaset/asiy.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerin hortlak olmadığı anlaşıldı 
</HEADLINE>
<TEXT>


KKTC Başbakanı Talat, "Birleşme ve AB içinde yer alma politikamızı değiştiremeyiz. Aksi halde duvara toslarız. Turist sayımız arttı. Gelenler gördü ki Türkler hortlak değilmiş. Daha çok gelmeye başladılar" dedi 

İSTANBUL Milliyet FOTOĞRAFLAR HÜSEYİN ÖZDEMİR 


KKTC Başbakanı Mehmet Ali Talat, referandum sonrası turist sayısında yüzde 20 artış olduğunu ve yabancı yatırımcıların ilk kez KKTC'ye ilgi gösterdiğini belirterek, "Rum turizm şirketleri gelecek yıl Kuzey'in de paketlere dahil edileceğini, pazarlanacağını söylüyor" dedi. Milliyet'i dün ziyaret eden ve gelişmelerle ilgili soruları yanıtlayan Talat'ın görüşleri özetle şöyle 
Ekonomi atağa kalktı Ambargoların kalkmaması düş kırıklığı yarattı, ama ekonomide iyi gelişmeler de var. Şu andaki durumumuz, referandum öncesi gibi değil. Yeşil Hat Tüzüğü devreye girdi. Artık Güney'den gelenler isterlerse 24 saatten fazla kalabiliyor. Kuzey'de Ercan Havaalanı'na inenler Güney'e geçebiliyor. 2005'te Rum tur operatörleri Kuzey'i de pazarlayacak mecburen. Bunu sözlü olarak ifade ettiler. Batılılar da, geçince gördüler ki Türkler hortlak değilmiş Daha çok gelmeye başladılar. Turist sayısında yüzde 20'nin üzerinde artış var. "Emlak burada daha ucuz" diyerek yatırım yapanlar var. Emlakta İngilizler başı çekiyor, sonra İsrailliler geliyor. Yatırım girişimleri de var. İngiliz kökenli bir Yahudi firması marina için uğraşıyor. Biz de rekabet ortamı nedeniyle KDV, fon indirimleri yaptık. Tarihte İlk defa ucuzlama oldu. 

Protokol tanıma anlamına gelmez AB'nin Türkiye'nin imzalamasını istediği protokol, Güney Kıbrıs'ı diplomatik tanıma anlamına gelmez. "Türkiye bunu mutlaka imzalamalı" demiyorum, ama sonuçlandırmak lazım. Rum tarafı, protokolün şubat sonuna kadar imzalanması için komisyonu sıkıştırıyor. Bu bir zorunluluk değil. Zorunlu tarih 3 Ekim. Benim görüşüm, zaten 3 Ekim'de öngörülen bu işin erken halledilmesi. Türkiye de bu baskıdan bir an önce kurtulmak istiyor. Bu protokol Damokles'in kılıcı gibi sallanıyor. AB'nin Papadopulos'u müzakerelere zorlayabilmesi için bu protokolün imzalanmasında fayda var. Bunun tanıma değil, ilişkileri normalleştirme, artırma gibi bir anlamı var. 
Gemi gelir, limanlar açılır Rumlar, imzadan sonra gemilerinin Türkiye limanlarına kabul edilmesini isterse, o zaman biz de deriz ki Girne, Mağusa limanları, Ercan Havaalanı ne olacak, onlar da uluslararası trafiğe açılsın. Aksi halde ekonomimiz Güney'e akar, ki bu AB'nin iradesine de ters olur. AB, belgelerinin, KKTC ekonomisini zayıflatacak bir şekilde uygulanmasını istemiyoruz. 
Birleşmekten kaçamayız Bizim yeni politikamız dünya diliyle uyumlu. Biz bu politikaları değiştiremeyiz. Değiştirirsek duvara toslarız. Nedir bu politika, birleşme ve AB içinde yer alma talebi. Dünyada bir imajımız var, onu bozamayız. Şimdi birleşmeye karşı çıkarsak Papadopulos'un sevinçten zıpladığını görürüz. Bu politikalarda Ankara'yla da mutabıkız. Papadopulos'un önümüzdeki dönemlerde çok baskı altında kalacağı ortada. Amerikalılar, ABD'de yapılan bir görüşmede, "Rum yönetimine karşı KKTC'nin tanınması kartını kullanmaya başlayabiliriz" dedi. Bu yepyeni bir şey. Ama bu sonuç getirir mi, yaparlar mı, bunu göreceğiz. Rum yönetiminin aşırı şovenist yaklaşımı entegrasyon sürecini etkiliyor. 
UBP erozyona uğruyor Seçimden birinci parti çıkarız. Hedefimiz yüzde 40'ın üstü. Biz yükselişteyiz, Ulusal Birlik Partisi erozyonda. Serdar Denktaş'ın da sorunu babası. 

Asker çekme tartışılmasın 

Asker çekilmesi, çekilmemesi konusunda konuşmamak gerektiğine inanıyorum. Bunu tartışırsak, Kıbrıs sorununun bir "işgal sorunu" olduğunu iddia eden tarafın tuzağına düşeriz. Eğer Rumları biraz tanıdıysam, "Bin asker çekiyoruz desek" bile konu ertesi gün tamamen işgal meselesi haline getirilecektir. 24 Nisan referandumundan 2 gün sonra AP Dış İlişkiler Komisyonu'nda Kıbrıs sorunu görüşüldü, ben de katıldım. Orada Rumlar, Türk askerinin çokluğundan bahsettiler. Verheugen de "Referandumda hayır dediğinize göre, bu sayı daha da artabilir" dedi. 

53 yeni otel inşaatı var 

Mevcut yatak kapasitesi 12 bin adet 
Gecelik konaklama 1.5 milyon 
2004 turizm geliri 271 milyon dolar 
2004 yabancı turist sayısı 500 bin kişi 
Hedef turizm geliri 500 milyon dolar 
İnşa halindeki yatırım 53 otel 
Yatırımlarla eklenecek yatak sayısı 9 bin adet 


</TEXT>
</DOC>
