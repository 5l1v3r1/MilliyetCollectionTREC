<DOC>
<DOCNO> 346170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas12.html </URL>
<DATE> 2005/05/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kahkahaların sayısı da düşüyor 
</HEADLINE>
<TEXT>

     AFP 

      Britanya'da yapılsa da günümüzde tüm dünyada geçerli olabilecek bir araştırma... Ülkede günlük kahkaha oranı 50 yıl öncesine göre üç kat azalmış. Yetişkin nüfusunun yarısı artık günde bir kahkaha bile atmıyor. 
     Ocean Village adlı bir denizcilik şirketi tarafından yaptırılan 1000 kişilik ankette, asık suratların öncelikli nedenleri olarak para, ilişki ve hatta politik sorunlar gösterildi. Ankete göre 'sabah mutsuzluğu' çok yaygın. Katılımcıların yüzde 45'i öğlen saatine kadar kendilerini kederli hissediyor. Nüfusun yüzde 40'ını oluşturan 16 milyon yetişkin ortalama bir günde içten gelen tek bir kahkaha bile atmıyor. 1950'lerde günde ortalama 18 dakika olan gülme süresi ise bugün altı dakikaya kadar düşmüş durumda. 
     Hava koşulları, günün saati, yaş gibi unsurlar da kişinin ruh halini etkiliyor. En mutlu hissedilen aylar temmuz ve ağustos, en kasvetlisi ise ocak. 
     
</TEXT>
</DOC>
