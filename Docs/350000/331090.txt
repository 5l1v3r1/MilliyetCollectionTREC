<DOC>
<DOCNO> 331090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko15.html </URL>
<DATE> 2005/04/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güler Sabancı'nın ''keşke Sakıp Bey burada olsaydı'' dediği gece 
</HEADLINE>
<TEXT>

     Türk özel sektörünün efsane isimlerinden işadamı Sakıp Sabancı, ölümünün birinci yıldönümü kapsamında çeşitli etkinliklerle anılıyor. 
     Sakıp Sabancı'nın geçen yıl 10 Nisan'daki vefatının ardından Sabancı Holding Yönetim Kurulu Başkanlığını devralan yeğeni Güler Sabancı, herkesin Sakıp Sabancı'yı özlediğini ifade ederek, ''Ona en yakın olanlar, onu en çok özlüyor'' dedi. 
     Güler Sabancı, Holding'deki bütün çalışma arkadaşları, kendisi ve bütün Yönetim Kurulu'nun Sakıp Sabancı'yı aradığını belirterek, şunları kaydetti 
     ''Sakıp Bey olağanüstü, herkesle iletişim kurmayı başarmış bir kişilikti. Halkla, gençlerle, sanatçılarla, esnafla herkesle ayrı bir iletişimi, Sabancı Holding'deki ekiple ayrı bir ilişkisi vardı. Bu anlamda onu hepimiz arıyoruz ve özledik, özlüyoruz. 
     Bize bıraktığı ilkeler, öğrettiği yolda bayrağı taşıyoruz ve Sabancı Holding başarıyla devam ediyor. Sakıp Bey, gerek ailenin, gerekse Sabancı Holding'in 38 yıllık başkanıydı. Dolayısıyla 38 yıl emek verdiği ve çok başarıyla götürdüğü bir yerde onsuz bir yıl kolay geçmedi, kolay olmadı ama başardık. Ona mahcup olmadığımızı zannediyorum.'' Sabancı, 27 yıl yanında yetiştiği Sakıp Sabancı'nın kendisine çok şey öğrettiğini ifade ederek, ''Göreve geldikten sonra gördüm ki hakikaten bana çok şey öğretmiş. Tahminimden de fazla öğrettiğini, eğittiğini bir kere daha görme fırsatım oldu. Bunun yanında keşke burada olsaydı dediğim olmaz mı En çok 17 Aralık akşamı keşke burada olsaydı dedim. Onunla o coşkuyu paylaşmak isterdim'' diye konuştu. 
     Sakıp Sabancı'nın hastanede bile Türkiye'nin Avrupa yolculuğunu düşünen bir insan olduğunu, ülkesini çok sevdiğini, Türkiye'nin geleceğine çok inandığını dile getiren Sabancı, bundan dolayı Sakıp Sabancı'nın, Türkiye'nin Avrupa'ya olan yolculuğuna, mutlaka Avrupa'yla bütünleşmesi gerektiğine inandığını söyledi. 
     
     SAKIP SABANCI'DAN ÖĞRENDİKLERİ 

     Güler Sabancı, Sakıp Sabancı'nın çok iyi bir yönetici olduğunu, iyi ekip çalışması yaptığını ve dinlemesini çok iyi bildiğini ifade ederek, sözlerini şöyle sürdürdü 
     ''Ben de bunları ondan öğrenmeye çalıştım. Hepsini öğrendim mi Onun kadar iyi yapabilir miyim Bilmiyorum, ama ekip çalışmamın iyi olduğuna inanıyorum, takım çalışmasını iyi yapmaya çalışıyorum. İnanıyorum ki Sabancı Holding gibi bir kuruluş ortak akılla, ortak iradeyle yönetilir. Biz hep beraber bir takım olarak burayı daha ilerilere taşımaya çalışıyoruz.'' Sabancı, sosyal sorumluluk anlayışının Sabancı ailesine ve Sakıp Sabancı'ya rahmetli Hacı Ömer Sabancı'dan miras kaldığını, Hacı Ömer Sabancı'nın mezar taşında, bu topraklardan kazanılanın, bu toprakların insanları için harcanmasının öneminin vurgulandığını, kendileri için sosyal sorumluluğun sonradan öğrenilmediğini anlattı. 
     Sabancı, ''Bu kökümüzde var. Sakıp Bey, köklerine çok bağlı bir kişiydi. Değerlerini çok iyi taşımış ve değerlerini bizlere geçirmeyi başarmış bir liderdi. Dolayısıyla bunlar bizim aile değerlerimiz, Sabancı Topluluğu'nun değerleri. Biz bunun bilincindeyiz'' dedi. 
     1995 yılından itibaren kendisinin ailenin vakıf işlerinde görev almaya başladığını, Sabancı Üniversitesi'nin kuruluş çalışmalarında yer aldığını belirten Sabancı, ''O günden beri en severek yaptığım işlerden biridir. Aslında ben buna iş bile demiyorum. Benim için üniversite, daha sonra da müze çalışmaları en keyifli zamanlarım. Çünkü böyle kendimi daha iyi hissediyorum'' diye konuştu. 
     Sakıp Sabancı'nın vefatının ardından bu görevleri bir vasiyet olarak da yerine getireceğini anlatan Sabancı, Sakıp Sabancı'nın Hacı Ömer Sabancı Vakfı ve Sabancı Üniversitesi'ne özel fon bıraktığını bildirdi. 
     
     VASİYETLERİNDEN BİRİ DAHA YERİNE GELİYOR 

     Güler Sabancı, Sakıp Sabancı'nın vasiyetlerinden biri olan uluslararası araştırma ödülü oluşturulması için Sabancı Üniversitesi ve Washington'daki Brookings Enstitüsü arasında yapılacak ortak çalışmayla, ödülün jüri ve konusunun 3 Mayıs 2005'de açıklanacağını duyurdu. 
     Uluslararası Sakıp Sabancı Araştırma Ödülü'nün içeriğinin açıklanacağı gün Brookings Enstitüsü'nde Sakıp Sabancı adına konferans serilerinin başlayacağını ve o gün bulunacağı Washington'da verilecek konferansın eş zamanlı olarak Sabancı Üniversitesi'nde yayımlanacağını anlatan Sabancı, ilk konferansa eski ABD Dışişleri Bakanı Madeleine Allbright'ın konuşmacı olarak katılacağını bildirdi. 
     Sakıp Sabancı'nın eşi Türkan Sabancı ve çocuklarıyla zaman zaman dertleştiklerini anlatan Sabancı, ''Hepimiz için çok büyük boşluk. Onu özlüyoruz'' dedi. 
     Sabancı, Sakıp Sabancı'nın dertleri çok güzel paylaştığını ifade ederek, ''Bir şey beni üzdüğünde yanımda olduğunu bilmek her zaman rahatlatıcıydı. Bir şeye sıkıldığımda ona giderdim, öyle güzel teselli ederdi ki... O hayata bir hediye olarak bakardı, hep iyi yanlarını görürdü ve bir sıkıntıyla yanına gittiğinizde size de bunu gösterirdi'' diye konuştu. 
     Güler Sabancı, kendisinin başarı odaklı bir insan olduğunu, kendisi için kullanılan sıfatlar yerine başarılarının konuşulmasını istediğini de dile getirdi. 

     
</TEXT>
</DOC>
