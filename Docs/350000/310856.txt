<DOC>
<DOCNO> 310856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/guncel/gun02.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
THY Öyle bir belge yok 
</HEADLINE>
<TEXT>


İSTANBUL Milliyet 

TÜRK Hava Yolları THY Genel Müdürlüğü, Sabah gazetesinin "THY'de Alarm" manşetiyle verdiği habere dayanak olarak gösterdiği Sivil Havacılık Genel Müdürlüğü SHGM belgesinin gerçek olmadığını bildirdi. THY'den dün yapılan açıklamada, söz konusu haberde SHGM'nin rapor ya da bilgi notunda, "THY'nin denetlemelerini yapmadığı" gibi yanlış bir bilgiye yer verilerek, THY hakkında son derecede yanlış izlenim yaratacak iddialarda bulunulduğu hatırlatıldı. Habere konu edilen belge ve uyarıların hiçbirisinin ilgili makamlardan THY'ye ulaşmadığı gibi, bu tür olumsuzluklara yol açacak gelişmelerin olmasının da uluslararası kurallarla çalışan bir kurumda ihtimal dahilinde olmadığına işaret edilen açıklamada, "THY, bölgesinin en güvenilir havayolu şirketlerinden biridir. Kurum hakkında öne sürülen iddialar doğru değildir" denildi. Açıklamada, kurumun sadece SHGM değil, ilgili tüm uluslararası kurumların sürekli denetimi altında olduğu kaydedildi. 


</TEXT>
</DOC>
