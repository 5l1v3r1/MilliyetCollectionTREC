<DOC>
<DOCNO> 306251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur56.html </URL>
<DATE> 2005/01/13/ </DATE>
<TIME> 22.49 </TIME>
<AUTHOR>  </AUTHOR>
<HEADLINE>
Ankara tren kazasıyla ilgili tespitler açıklandı 
</HEADLINE>
<TEXT>

     Devlet Demiryolları TCDD İşletmesi Genel Müdürlüğü, Ankara Garı girişindeki tren kazasını inceleme ve durum tespitiyle görevli teknik heyetin, kazaya ilişkin tespitlerini açıkladı. 
     TCDD İşletmesi Genel Müdürlüğü'nden yapılan yazılı açıklamaya göre, bugün 24803 numaralı yük treninin Ankara Garı doğu girişinde raydan çıkarak devrilmesi sonrasında, kuruluşun 6 uzman personelinden oluşan, kaza inceleme ve durum tespitiyle görevli teknik heyetin, olay mahallinde yaptığı incelemeler sonucunda hazırlanan raporda tutanakta şu hususlar tespit edildi 
     Lokomotifin ve ona bağlı personel vagonunun Furgon vagon frenlerinin kaza anına kadar fren yaptığı tespit edilmiştir. 
Personel vagonunun arkasında bulunan diğer yük vagonlarında hava musluk yolları açık vaziyette olup, bu vagonların fren sistemlerinin devrede olmadığı ve herhangi bir frenlemenin gerçekleşmediği görülmüştür. 
Trenin hız bandına, olaydan hemen sonra savcılık tarafından el konulduğu için, hız tespiti yapılamamıştır. 
Açıklamada, ODTÜ'ye mensup bilim adamlarından Prof. Dr. M. Kemal Özgören, Prof. Dr. Levent Parnas ve Doç. Dr. Ergin Tönük'ten oluşan bilirkişi heyetinin olay mahallindeki incelemelerini büyük ölçüde tamamladığı ve yolun tren trafiğine açılmasında ve incelenmesi tamamlanamayan üç vagon hariç diğer deraylı vagonların kaldırılmasında sakıncalı görmediklerini bir tutanakla belirttikleri kaydedildi. 
     Açıklamada, hattın trafiğe açılması için deraylı vagonların kaldırılması çalışmalarına devam edildiği duyuruldu. 
     
</TEXT>
</DOC>
