<DOC>
<DOCNO> 349323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun53.html </URL>
<DATE> 2005/06/06/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Bolivya'da onbinlerce kişi sokaklara döküldü... 
</HEADLINE>
<TEXT>

     Bolivya’da, petrol sanayisinin devletleştirilmesini isteyen on binlerce protestocu, La Paz’da sokaklara döküldü. 
     Ülkede yaklaşık üç haftadır protesto gösterileri düzenleyen ve karayollarını kapatarak ulaşımı durduran onbinlerce madenci, öğrenci, işçi ve köylü, bugün La Paz’da polisle çatıştı. 
     Güvenlik güçlerinin, devlet başkanlığı sarayına yürümek isteyen göstericileri dağıtmak için gözyaşartıcı gaz kullandığı belirtiliyor. 
     Bolivya’da, petrol sanayisinin devletleştirilmesi, bazı bölgelere özerklik verilmesi ve yerlilerin daha fazla temsilini sağlayacak yeni bir anayasa oluşturulması talebiyle 16 Mayıs’tan beri çeşitli gösteriler düzenleniyor. 
     Devlet Başkanı Carlos Mesa, arabuluculuk yapması için Katolik Kilisesi’nin ileri gelenlerine çağrıda bulunmuştu. Ülkede, aralık ayında erken seçime gidilebileceği belirtiliyor. 
     Göstericilerin 50’den fazla karayolunda kurduğu barikatlar nedeniyle kentlerde gıda ve benzin sıkıntısı yaşandığı bildirilmişti. 
     
</TEXT>
</DOC>
