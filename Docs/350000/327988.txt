<DOC>
<DOCNO> 327988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/axsiy01.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar'dan Kürtçe veda 
</HEADLINE>
<TEXT>


DYP'nin Diyarbakır İl Kongresi'nde konuşan Mehmet Ağar, "Kürtlerin en büyük devleti Türkiye Cumhuriyeti'dir" dedi 

DİYARBAKIR DHA 


Partisinin Diyarbakır İl Kongresi'ne katılan DYP Genel Başkanı Mehmet Ağar, partililerle Kürtçe ve Zazaca vedalaştı. Ağar, parti olarak bayrak üzerinden siyaset yapılmasına izin vermeyeceklerini belirterek, "Bayrağın kırmızısı üzerinde herkesin atasının kanı vardır. Kürtlerin en büyük devleti Türkiye Cumhuriyeti'dir" dedi. 
Kongre için Diyarbakır'a gelen Ağar, havalimanının VIP salonunda 1 saat bekledi. Ağar'ın, saatlerini ileri almayı unuttukları için 1 saat geciken Çirmik ve Bismil teşkilatı üyelerinin kongreye katılımını beklediği kaydedildi. Daha sonra kongrenin yapıldığı salona geçen ve davul zurnayla karşılanan Ağar, yaşanan acılardan herkesin pay çıkarması gerektiğini belirterek, "Bizi bizden ayıracak bir güç yoktur. Türkiye, geçmişte aştığı problemlerle yeniden karşı karşıya gelmemelidir" diye konuştu. 

Doğuda da aynı 
Türk bayrağına yapılan saygısızlığa değinen Ağar, şunları kaydetti 
"Kendini bilmez birilerinin yaptığı olaydan sonra, bazı çevreler bayrağın mukaddesatını bahane ederek Türkiye'yi iç savaşa götürecek politika yapmaya çalışıyor. O bayrak için Batı'da ne kadar tepki konulmuşsa, Doğu'da da aynı tepki konulmuştur. Kürtler varlıklarıyla cumhuriyete güç katıyor. Etle tırnak gibiyiz, kimse bizi ayırmaya kalkmasın. Herkesi ırkı, dili, dini ne olursa olsun anasından doğduğu gibi kabul ediyoruz." 
Partililerle vedalaşmasını Kürtçe ve Zazaca yapan Ağar, "Yöresel dilinizle veda edeceğim. Hatıre we Allahaısmarladık , Şımaye Ser Allahaısmarladık " şeklinde konuştu. 



</TEXT>
</DOC>
