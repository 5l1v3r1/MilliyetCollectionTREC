<DOC>
<DOCNO> 316888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yasam/yas10.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
YURTTAN HABERLER 
</HEADLINE>
<TEXT>



İSTANBUL 
Eriyen kardan ceset çıktı 

HALUK ATALAY İstanbul 
Esenler'deki boş arazide eriyen karın altından bir erkek cesedi çıktı. Alınan bilgiye göre, vatandaşlar Başakşehir 4. Etap Toplu Konutları'nın yanındaki boş arazide eriyen karın altında bir ceset gördü. İhbar üzerine gelen Olay Yeri İnceleme Şube Müdürlüğü ekipleri yaptıkları incelemede cesedin 10 günlük olduğunu belirledi. Vücudunda herhangi bir darp izine rastlanmayan 25 - 30 yaşlarındaki cesedin üzerinden kimlik çıkmadı. Ceset daha sonra Adli Tıp Kurumu morguna kaldırıldı. 

ADANA 
Eski sevgiliye kürtaj kurşunu 

TUNCAY DAĞLI Adana DHA 
Adana'da, Garip Erbaş, 1 ay önce kendisini terk eden ve bu sırada hamile olan Ukrayna uyruklu sevgilisi Anzheta Tyschenko'nun kürtaj yaptırdığını duyunca çılgına döndü. Bir arkadaşı ve oğlu M.E. ile birlikte önceki gün Tyschenko'nun evinin önünde pusu kuren Erbaş, eski sevgilisine kurşun yağdırdı. Sağ ayağına 4, sol ayağına ise 3 kurşun isabet eden Tyschenko, hastaneye kaldırıldı. 

ANKARA 
Gelini kırmızı ışıkta soydular 

Ankara'da beraberlerindeki ziynet eşyalarıyla gelin arabasına binen genç çift, kırmızı ışıkta beklerken yanlarına gelen Serkan D. ile Yunus Emre K.'nin bahşiş istemeleri üzerine aracın camlarını açtı. Arabanın camlarının açılmasını fırsat bilen hırsızlar, araçtaki çanta ve ziynet eşyalarını çalarak kaçtı. Olayın ardından araştırma başlatan polis, 2 hırsızla birlikte ziynet eşyalarını ele geçirdi. 

İSTANBUL 
Ediz Hun'un aracı çalındı 

DHA 
TRT'deki "Azize" adlı dizinin ekibi, Kurtköy'deki Mehmetçik Vakfı Akaryakıt İstasyonu'nda önceki gece bir sahnenin çekimi için hazırlık yaptı. Ediz Hun senaryo gereği, kiralanan otomobille, otobüsün önünü kesti. Hun, senaryo uyarınca otomobili çalışır halde bırakarak, otobüse doğru koşarak giderken, 2 kişi, otomobile binerek kaçtı. Hırsızlar izlerini kaybettirdi. 

BALIKESİR 
Topa vurdu diye bıçakladı 

HİLMİ DUYAR, COŞKUN YAMAN Balıkesir DHA 
Balıkesir'de, Kayabey İlköğretim Okulu 7. sınıf öğrencisi S.K., ikiz kız kardeşlerini okuldan almak için beklemeye başladı. Bu sırada okul bahçesinde oynayan öğrencilerden birinin vurduğu top dışarı çıktı. K. önüne düşen topa vurunca, "Topa neden vurdun " diye çıkışan İ.Ö. ile arasında kavga çıktı. Tartışmanın büyümesi sonucu küçük İ.Ö., yanında taşıdığı bıçakla, K'yi karnından yaraladı. İlköğretim öğrencisi K.'nin hayati tehlikesi sürüyor olay yerinde kendini de yaralayan Ö. ise kayıplara karıştı. 


</TEXT>
</DOC>
