<DOC>
<DOCNO> 342693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo12.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hodri meydan 
</HEADLINE>
<TEXT>


Kayserispor ile Sakarya bugün ligde kalmak için avantaj arayacak. Kazanan, Süper Lig'e büyük oranda tutunacak. Beraberlik ise alt sıralardaki heyecanı kalan haftalara taşıyacak 


Süper Lig'de varolmanın kavgasını veren Kayserispor ile Sakaryaspor bugün karşı karşıya gelecek. Galip gelen takım, rakibine karşı büyük avantaj sağlayacak. Kaybedenin iyice ateşe düşeceği maçta beraberlik, puan cetvelinin alt sıralarındaki heyecanın, kalan iki haftaya taşınmasını sağlayacak. 
Kayserispor Teknik Direktörü Hikmet Karaman, "Son sözü futbolcular söyleyecek" dedi. Karaman, oyuncularından maç bitimine kadar cep telefonlarını kapatmalarını ve tamamen maça motive olmalarını istedi. Kayserili Başkanı Recep Mamur, işadamı Kadir Has'ın da galibiyete sürpriz prim vereceğini açıkladı. 

13 otobüs kalkacak 
Sakarya Teknik Direktörü Şaban Yıldırım da onur maçına çıktıklarını ifade ederek, "Kesinlikle beraberlik bile düşünmüyoruz. Temiz futbol oynayıp sahadan galip ayrılmak amacındayız" diye konuştu. Yeşil-Siyahlı ekibi kimsenin şaibeli bir durum içine çekemeyeceğini vurgulayan Yıldırım, "Alın terimizle kazanacağız" dedi. 
Öte yandan Adapazarı'nda seferberlik ilan eden işadamları, bu maça gidecek taraftarlar için 13 otobüs tahsis etti. 


</TEXT>
</DOC>
