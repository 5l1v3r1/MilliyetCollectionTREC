<DOC>
<DOCNO> 305576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur51.html </URL>
<DATE> 2005/01/11/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Balıkesir'de doğalgaz sevinci 
</HEADLINE>
<TEXT>

     Balıkesir'de konutlara doğalgazın dağıtılacağı ana hatta ilk ateşleme yapıldı. 
     Belediye Başkanı Sabri Uğur, ana hattın bulunduğu İzmir yolunda düzenlenen törende, kent içindeki bağlantı noktalarının tamamlandığını, Kurban Bayramı öncesi şebekesi hazır olan konutlarda doğalgaz kullanımına başlanacağını bildirdi. 
     Bir yıl içinde kent merkezinin yarısında doğalgaz kullanılmaya başlanacağını ifade eden Uğur, ''Bugün Balıkesir için güzel bir gün. Bu noktadan itibaren Balıkesir'de doğalgaz kullanacak hale geldik. Oldukça uzun işlemler bitirildi. İnşallah bayramdan evvel evlerimizde doğalgazı kullanmaya başlayacağız'' dedi. 
     Başkan Uğur, Ege Bölgesi'ndeki evlerde doğalgazın kullanılacağı ilk kent olan Balıkesir'de, 2007 yılında, belediye sınırları dahilinde doğalgaz çalışmalarının bitmiş olacağını söyledi. 
     BALGAZ Dağıtım A.Ş. İşletme Müdürü Adil Atabay da 6 milyon dolara mal olan çalışmalar sonunda gaz kutularını evlerin önüne kadar getirdiklerini, gerekli şartları yerine getiren abonelerin doğalgazı kullanmaya başlayacağını bildirdi. 
     Belediye Başkanı Uğur, daha sonra ana şebekede ilk ateşlemeyi yaptı. 
     
</TEXT>
</DOC>
