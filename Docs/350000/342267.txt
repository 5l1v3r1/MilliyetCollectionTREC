<DOC>
<DOCNO> 342267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo26.html </URL>
<DATE> 2005/05/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Mehmet Okur Kariyerimin en iyi sezonunu geçirdim... 
</HEADLINE>
<TEXT>

     NBA takımlarından Utah Jazz’da forma giyen milli basketbolcu Mehmet Okur, İstanbul’a geldi. 
     Eşi Yeliz ile birlikte İstanbul’a gelen Mehmet Okur’u, Atatürk Havalimanı’nda anne ve babası karşıladı. 
     Havalimanında gazetecilerin sorularını yanıtlayan Mehmet Okur, kariyerinin en iyi sezonunu geçirmesine rağmen, play-off’lara katılamadıkları için üzgün olduğunu söyledi. 
     Yorucu bir sezonun ardından Türkiye’ye gelmenin sevindirici olduğunu anlatan Mehmet Okur, "Kendi açımdan kariyerimin en iyi sezonunu geçirdim. Gönül isterdi ki play-off’lara kalıp, çıkabileceğimiz kadar yukarılara çıkalım. Ancak bunu gerçekleştiremedik. Artık bundan sonra önümüzdeki sezon sakatların da düzelmesiyle, tam takım olarak oynayarak daha yukarılara çıkmak amacındayız" dedi. 
     Yaz boyunca eksiklerini gidermek için çalışacağını anlatan Okur, "Yaklaşık 20 gündür antrenman yapmıyorum. Bir an evvel çalışmaya başlamak istiyorum. Kendime bir kondisyoner bulacağım. Eksiklerimi giderip, A Milli Takım ve Utah Jazz’a daha hazır bir şekilde gitmek istiyorum" şeklinde konuştu. 
     
</TEXT>
</DOC>
