<DOC>
<DOCNO> 317722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/guncel/axgun02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG'li araçların 33'ü ruhsatsız 
</HEADLINE>
<TEXT>


Makine Mühendisleri Odası, trafikte yaşanan facialarla gündeme gelen LPG'li araçların yüzde 75'inde gaz sızdırmazlık raporu olmadığını açıkladı 

ANKARA Milliyet 

Trafikte son günlerde sık sık yaşanan facialarla gündeme gelen LPG'li araçların yüzde 33'ünün ruhsatsız olduğu, yüzde 75'inin "gaz sızdırmazlık" raporu olmadan ve hiçbir denetimden geçmediği iddia edildi. Makine Mühendisleri Odası Yönetim Kurulu Başkanı Emin Koramaz, TBMM'de bugün görüşülecek ve sektörü düzenleyen 9 ayrı yasayı bir araya getirecek olan Sıvılaştırılmış Petrol Gazı LPG Piyasası Kanun Tasarısı'na ilişkin basın toplantısı düzenledi. 
Türkiye'de 1.5 milyon LPG'li araç bulunduğunu belirten Koramaz, ancak bunların LPG'ye dönüşümünde yasal mevzuatın uygulanmadığını söyledi. 

İşte LPG'li araç tespitleri 
Koramaz, Makine Mühendisleri Odası'nın tespitlerini de şöyle sıraladı 
Denetim mekanizması oluşturulmayan 1995 - 1998 yıllarında yaklaşık 300 bin araç LPG'ye dönüştürüldü.Son 4 yılda LPG'ye dönüştürülen 1 milyon aracın büyük bölümünün dönüşümü mühendis çalıştırmayan yetkisiz firmalarca gerçekleştirildi.Türkiye'deki 1.5 milyon LPG'li aracın 500 bininin dönüşümü, araç ruhsatına işlenmedi. Yani LPG'li araçların yüzde 33'ünün dönüşümünde hangi firmanın hangi malzemeyi kullandığı belirsiz.Ruhsatlarında LPG'li görünen araçların sadece 380 bini "Gaz Sızdırmazlık Raporu" almıştır. 

Yüzde 75'i hiç denetim görmedi 

Araçların yüzde 75'i herhangi bir denetimden geçmeden trafikte seyretmektedir.İstanbul'da 145 bin, Ankara'da 126 bin, İzmir'de 47 bin, Diyarbakır'da 30 bin, Bursa'da 28 bin, Kayseri'de 20 bin, Denizli'de 19 bin, Eskişehir'de 13 bin, Samsun'da 12 bin aracın "gaz sızdırmazlık" raporu yok. 

'LPG tankının ömrü 10 yıl' 

Gaz sızdırmazlık raporu olmayan araçların fenni muayenesinin yapılmamasını isteyen Koramaz, "Sanayi Bakanlığı, 10 yıllık ömrü olan LPG tankların değişimi için devreye girmeli. Raporsuz araçlara gaz satılmamalı" dedi. Koramaz, "Firmalara yetki vermesi için görevlendirilen TSE ile yapılan protokolün iptali için başvurduk" diye konuştu. 


</TEXT>
</DOC>
