<DOC>
<DOCNO> 349084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun04.html </URL>
<DATE> 2005/06/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Chirac ile Schröder, AB'nin geleceğini konuştu... 
</HEADLINE>
<TEXT>

     Fransa Cumhurbaşkanı Jacques Chirac ile Almanya Başbakanı Gerhard Schröder arasında bu akşam başkent Berlin’de yapılan görüşmede, AB’nin geleceğine ilişkin konuların ele alındığı bildirildi. 
     Yaklaşık 2 saat süren görüşmeden sonra Chirac’ın sözcüsü Jerome Bonnafont ile birlikte brifing veren Alman hükümet sözcüsü Bela Anda, Chirac ve Schröder’in, Avrupa anayasasını onaylama sürecinin diğer ülkelere olan saygıdan dolayı sürdürülmesi gerektiği konusunda görüşbirliği içinde olduklarını söyledi. 
     Görüşmede ağırlıklı olarak 3 ana konunun ele alındığını belirten Anda, bu konuların Avrupa anayasası, AB’nin mali öngörüsü ve 10 Haziran’da Chirac ile Schröder’in Paris’te yapacakları görüşme olduğunu kaydetti. 
     Anda, brifingden sonra, Türkiye’nin AB üyeliği konusunun ise taraflar arasında bu konuda görüş ayrılığı olmadığı için ele alınmadığını belirtti. 
     Bonnafont da Chirac ve Schröder’in Fransa ve Hollanda’da Avrupa anayasasıyla ilgili olarak yapılan referandumların başarısız sonuçlanmasından sonra vatandaşların endişelerini gidermek için çaba harcanması konusunda görüşbirliği içinde olduklarını söyledi. 
     
</TEXT>
</DOC>
