<DOC>
<DOCNO> 343332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy17.html </URL>
<DATE> 2005/05/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
"Avukatlara kısıtlama" düzenlemesi Komisyon'da tartışma çıkardı 
</HEADLINE>
<TEXT>

     TBMM Adalet Komisyonu’nda görüşülen Ceza ve Güvenlik Tedbirlerinin İnfazı Yasası’nda değişiklik öngören teklif, "avukatlara kısıtlama" içeren düzenleme nedeniyle tartışmalara sahne oldu. Komisyon’un CHP’li üyeleri, düzenlemeye, "savunma hakkını kısıtladığı" gerekçesiyle karşı çıktı. 
     CHP Malatya Milletvekili Muharrem Kılıç, getirilen kısıtlamanın Türkiye’yi sıkıntıya sokacağını ve demokratik yapıya zarar vereceğini savunurken Artvin Milletvekili Yüksel Çorbacıoğlu da Anayasa ve uluslararası sözleşmelere aykırı bir düzenleme yapıldığını belirterek, "Neden getirildiği açıkça söylensin" dedi. 
     Adalet Bakanı Cemil Çiçek, savunma hakkının kısıtlanmasına yönelik bir çabaları olmadığını belirterek, ancak bir hakkın suiistimalinin kanunla himaye edilemeyeceğini söyledi. Konuyla ilgili olarak Avrupa İnsan Hakları Sözleşmesi’nin 8. maddesinin 2. fıkrası okuyan Çiçek, benzeri düzenlemelerin İspanya, Avusturya, İngiltere’de olduğunu vurguladı. Çiçek, "Keşke gerek olmasa...Ama kötü örneklerini gördük" dedi. 
     CHP Afyonkarahisar Milletvekili Halil Ünlütepe, "Böyle bir düzenlemenin nasıl getirildiğini anlayamıyorum. Bunun savunulabilecek tarafı yok. Bu maddeyi kabul edersek, savunma mesleğini 12 Eylül 1980 öncesi girdabına götürürüz. Daha önce geldi reddedildi, şimdi ne değişti de kabul edeceğiz " diye sordu. 
     Adalet Bakanı Cemil Çiçek, Türkiye’nin, öngörülemeyen durumların yaşanması nedeniyle yeni düzenlemeleri gerekli kılan ülke olduğunu, konuya teorik açıdan bakarak düzenleme yapılmadığını kaydetti. 
     Düzenlemenin Anayasa ve Avrupa İnsan Hakları Sözleşmesi’ne aykırı olmadığını yineleyen Çiçek, AİHM’in 28 Şubat 1996 yılında İngiltere ile ilgili bir davada verdiği kararı da okudu. 
     Çiçek, isim vermeden terör örgütü elebaşı Abdullah Öcalan’ın avukatlarının katıldıkları bir tv programında "biz oraya İmralı’ya 
     sadece avukat olarak gitmiyoruz. Siyasi temsilci olarak da gidiyoruz" sözlerine işaret ederek, buna karşı Türkiye’nin, "savunma hakkıdır" diyerek olaya seyirci kalmasının beklenemeyeceğini kaydetti. CHP Antalya Milletvekili Feridun Fikret Baloğlu, Çiçek’in konuşmasının ardından "Beklediğimiz gibi oldu. Bunun kimin için çıkarıldığı açıkça ifade edildi. O şahsın bu yasaya gölgesi düşüyor. Ancak unutulmamalıdır ki bu bir istisnadır. Türkiye’nin istisnai bir dönemine ilişkin genel bir düzenleme yapılması doğru değil. Eğer bazı avukatlar suç işliyorsa, onlar hakkında işlem yapılması önünde engel yok" dedi. AK Parti Kastamonu Milletvekili Hakkı Köylü, Türkiye’nin terör belasıyla mücadele ettiğini belirterek, istisna da olsa genel bir düzenleme yapılması ihtiyacı olduğunu savundu. Madde, üzerindeki tartışmaların ardından düzenleme kabul edildi. 
     
     "YENİ YEŞİL’LER YARATIRIZ" 
     Örgüt suçlarıyla ilgili olarak alınan bilgilerin doğruluğunun araştırılması bakımından zorunlu görülen hallerde hükümlü veya tutukluların, rızaları alınmak koşuluyla ilgili makamın ve Cumhuriyet başsavcısının talebi üzerine hakim kararıyla geçici sürelerle ceza infaz kurumundan alınabilmesine ilgili düzenleme de Komisyon’da uzun süre tartışıldı. 
     Adalet Bakanı Cemil Çiçek, önergeye katıldığını belirterek, terörle mücadeleyi yürütenlerin güçlendirilmesi ve desteklenmesi gerektiğini, tutuklu veya hükümlünün bir olay hakkında bilgi vermesi önünde engel olmamasını istediklerini söyledi. Kısa bir süre önce Şırnak’a gittiğini ve bu talebin açıkça ifade edildiğini anlatan Çiçek, düzenlemenin ihtiyaçtan kaynaklandığını vurguladı. 
     CHP Niğde Milletvekili Orhan Eraslan ise düzenlemeye karşı çıkarak, benzeri düzenlemelerin geçmişte yeni suç işlenmesinde kullanıldığının örnekleri olduğunu söyledi. Eraslan, "Yeşil örneği var. Yeni Yeşil’ler yaratılmasında böyle bir düzenleme kullanılabilir. 
     Haklı ve doğru bir düzenleme değil" görüşünü kaydetti. 
     CHP’li Kılıç da geçmişte avukatlık yaparken bunun suiistimal edildiğine tanık olduğunu ifade etti. 
     AK Parti Kastamonu Milletvekili Hakkı Köylü ve Uşak Milletvekili Ahmet Çağlayan ise düzenlemenin gerekli olduğunu belirterek, özellikle terör örgütünün çökertilmesinde faydalı sonuçlar vereceğini savundu. 
     CHP’li milletvekillerinin eleştirilerini sürdürmesi üzerine Adalet Bakanı Çiçek, düzenlenmenin kendi içinde teminatları da olduğunu vurgulayarak, "Devletin güvenlik güçleri, kelle koltukta terörle mücadele ediyor. Onların moralini bozamayız. Devletin elini zayıflatmamamız gerekiyor" dedi. 
     Tartışmaların ardından düzenleme AK Partili üyelerin oylarıyla kabul edildi. 
     
     CEZA MUHAKEMESİ KANUNU’NDA DEĞİŞİKLİK 
     Komisyon’da, Ceza ve Güvenlik Tedbirlerinin İnfazı Hakkında Kanun’da değişiklik içeren yasa teklifinin kabul edilmesinin ardından, Ceza Muhakemesi Kanunu’nda değişiklik öngören yasa teklifinin görüşülmesine geçildi. 
     Teklifte, "terör suçlarında yer gösterme işlemini adli kolluk amirinin de yapmaya yetkili kılınmasını" içeren madde, tartışmalara neden oldu. CHP’lilerin karşı çıktığı düzenleme oylanırken, kabul ve ret oyları eşit çıktı. 
     Birleşimi yöneten Başkanvekili Recep Özel, oylama sonucunu açıklamadan, 14.00’te toplanmak üzere toplantıya ara verdi. 
     
</TEXT>
</DOC>
