<DOC>
<DOCNO> 310599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur30.html </URL>
<DATE> 2005/01/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İstanbul'da dolu yağışı... Pazartesi akşamı kar geliyor... 
</HEADLINE>
<TEXT>

     İstanbul'da iki gündür aralıklarla süren sağanak yağış, kentte hayatı olumsuz yönde etkiliyor. 
     İstanbul Meteoroloji Bölge Müdürü Mustafa Yıldırım, AA muhabirine yaptığı açıklamada, yer ve atmosfer arasındaki sıcaklık farkından dolayı oluşan ''cumulonimbus'' bulutunun dolu yağışına neden olduğunu belirterek, kentteki gök gürültülü ve sağanak yağışın pazartesi akşamına kadar süreceğini bildirdi. 
     Hava sıcaklığının yarından itibaren hissedilir derecede azalacağını kaydeden Yıldırım, yağışın ise pazartesi akşam saatlerinde kar ve karla karışık yağmura dönüşeceğini söyledi. 
     Salı ve çarşamba günleri hava sıcaklığının mevsim normallerinin altına düşeceğini ifade eden Yıldırım, rüzgarın da karayelden kuvvetli eseceğini anlattı. 
     Yıldırım, salı gününden itibaren de don ve buzlanmaya karşı uyarı yapılabileceğini kaydetti. Mustafa Yıldırım, İstanbul'da dün sabahtan itibaren bugün öğle saatlerine kadar metrekareye Göztepe'de 46.6, Sarıyer'de 35.3, Sabiha Gökçen Uluslararası Havaalanı'nda 40.1, Şile'de 48 ve Atatürk Havalimanı'nda 35 kilogram yağış düştüğünü bildirdi. 
     Bu arada, sağanak yağış nedeniyle, Kadıköy, Bakırköy, Adalar, Kartal, Bahçelievler, Ümraniye ve Pendik'deki bazı semtlerde ev ve işyerlerinde su baskınları yaşandı. 
     Yağış nedeniyle, Elmalı Barajı'nda yaşanabilecek olası bir taşkına karşı da, baraj kapakları açılarak kontrollü su tahliyesi yapıldı. 

     
</TEXT>
</DOC>
