<DOC>
<DOCNO> 325324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo20.html </URL>
<DATE> 2005/03/20/ </DATE>
<TIME> 22.21 </TIME>
<AUTHOR>  </AUTHOR>
<HEADLINE>
Canaydın "Önümüde çok önemli 9 hafta kaldı ve eşitlik istiyoruz" 
</HEADLINE>
<TEXT>

     Galatasaray Kulübü Başkanı Özhan Canaydın, Büyükşehir Belediyesi Ankaraspor karşısında çok önemli bir galibiyet aldıklarını belirterek, şampiyonluk yolunda adım adım ilerlediklerini söyledi. 
     Canaydın, karşılaşma sonrası yaptığı açıklamada, ligde kalan 9 haftanın kendileri için büyük önem taşıdığını belirterek, ''Biz şampiyonluğa kilitlendik. Kalan maçlarımız çok önemli. Galatasaray camiası ayağa kalktı. Hedefimize gidiyoruz ve eşitlik istiyoruz. Haksızlık görürsek de yüksek sesle bağırırız'' dedi. 
     Kulübün asbaşkanı Refik Arkan da ''Kimse Galatasaray'ın hakkını yiyemez. Şampiyonluğa ulaşmak için elimizden gelen tüm gayreti göstereceğiz'' diye konuştu. 
     Sarı-kırmızılı kulübün Futbol Şube Sorumlusu Fatih Gökşen ise rakipleri karşısında skorun 2-2'ye gelmesiyle biraz sıkıntı yaşadıklarını, ancak kendileri için büyük önem taşıyan 3 puanı almasını bildiklerini ifade etti. 
     Gökşen, maçta başarılı bir performans gösteren Fransız oyuncu Ribery'i de överek, ''Bizim bonus bugün yine iyiydi'' dedi. 
     Karşılaşma sonrası Galatasaray'ın Büyükşehir Belediyesi Ankaraspor'a kiralık olarak verdiği Ümit Karan da kulüp başkanı Canaydın ve yönetici Refik Arkan'ın yanına gelerek, hasret giderdi. 
     
     HAKAN ŞÜKÜR ''KADIKÖY'E ÖNDE GİTMEK İSTİYORUZ'' 
     Büyükşehir Belediyesi Ankaraspor karşısında takımı adına 2 gol atan Hakan Şükür de Fenerbahçe ile Fenerbahçe Şükrü Saraçoğlu Stadı'nda yapacakları maça ligde önde gitmek istediklerini bildirdi. 
     Hakan Şükür, Fenerbahçe maçına daha çok zamanın olduğunu belirterek, ''Fenerbahçe'nin kendi sahasında derbi maçları var. Biz kötü oynasak da takım oyunu ortaya koyuyoruz. Bugünkü maçta performansımızı iyi gösterdiğimiz maçlardan biriydi. Büyükşehir Belediyesi Ankaraspor maçının devre arasında takımın moral motivasyonu iyiydi. İkinci yarının hemen başında da golü bulduk. Ligde bundan sonrası için avantajlı olduğumuzu düşünüyorum'' diye konuştu. 
     Sarı-kırmızılı oyuncu, Bülent'in bugünkü maça takım kaptanı olarak çıkmasıyla ilgili olarak ise ''Takımın kaptanı Bülent'tir. O'nun oynamadığı maçlarda ben kaptanlık yapıyorum'' dedi. 
     Milli takıma çağrılmamasıyla ilgili bir soruyu da yanıtlayan Hakan, şunları söyledi 
     ''Milli takıma çağrılmadığım ilk günden itibaren konuşmadım. Yine kadroya alınmadım, saygı duyuyorum. Ayrıca ülke insanı olarak kaybedilmiş bir şansımız yok. Takımın gücü de var. İnşallah arkadaşlar önemli başarıya imza atarlar. Kendilerine destek olmak lazım. Talihsiz maçlar yaşadık. Bu yetenekli kadronun Almanya'ya gideceğine inanıyorum.'' Hakan Şükür, İstanbulspor maçında taraftarlarla sorun yaşayan Hasan Şaş'ın bugün gösterdiği performansla yeniden taraftarlarla barıştığını vurgulayarak, Hasan'ın attığı golün kendi gollerinden daha büyük önem taşıdığını ifade etti. 
     Galatasaray'ın takım kaptanı Bülent, Büyükşehir Belediyesi Ankaraspor'un kazandığı penaltı pozisyonun doğru olduğunu dile getirdi. 
     
     HASAN ŞAŞ'IN DA MİLLİ İSYANI 
     Sarı-kırmızılı takımda Hasan Şaş da milli takım kadrosuna çağrılmadığı için isyan etti. 
     Hasan, askere gittiği dönem dışında hep milli takımda olduğunu belirterek, ''Şimdi çağrılmadım ve üzüldüm. Bu konu hakkında çok konuşmak istemiyorum. Ancak zamanı gelince bazı açıklamalar yapacağım'' dedi. 
     
     AYBABA ''BASİT GOL YİYORUZ'' 
     Büyükşehir Belediyesi Ankaraspor Teknik Direktörü Samet Aybaba, basit gol yemelerinden yakındı. 
     Aybaba, takımda 3 Türk, 3 de Brezilyalı olmak üzere ikinci ligden gelmiş oyuncuların bulunduğunu vurgulayarak, şöyle konuştu 
     ''Basit gol yiyoruz. Böyle yersek yeniliriz. Galatasaray maçına çok kötü başladık. Daha sonra toparlanmasını bildik. Ancak Erman'ın kaçırdığı gol bizim adımıza maçın kırılma noktasıydı.'' Büyükşehir Belediyesi Ankaraspor Kulübü Başkanı Hilmi Gökçınar ise takımın performansından memnun olduklarını ifade ederek, ''4-2 yenilmemize rağmen çok iyi top oynadık. İkinci yarının hemen başında golü yemesek farklı olurdu. Takım iyi futbol oynuyor, bundan dolayı mutluyuz'' diye konuştu. 
     
</TEXT>
</DOC>
