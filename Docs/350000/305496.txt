<DOC>
<DOCNO> 305496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo19.html </URL>
<DATE> 2005/01/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Hidayet 2010'da yapılacak Dünya Şampiyonası'nda oynamayı umuyorum 
</HEADLINE>
<TEXT>

     Amerikan Profesyonel Basketbol Ligi'nde NBA Orlando Magic takımında forma giyen milli basketbolcu Hidayet Türkoğlu, 2010 yılında Türkiye'de yapılacak Dünya Basketbol Şampiyonası'nda oynamayı umduğunu belirtti. 
     Hidayet, Fransa'da ''Basketnews'' dergisi ve FIBA'nın resmi internet sitesinde yer alan röportajında, 2010 Dünya Basketbol Şampiyonası'na ilişkin açıklamalarda bulundu. 
     2010 Dünya Şampiyonası'na ev sahipliği yapma hakkını Türkiye'nin elde ettiğini öğrendiğinde çok büyük bir sevinç yaşadığını ifade eden Hidayet, ''Henüz önümüzde uzun bir zaman var, ama Türkiye'de yapılacak bu şampiyonada oynayacağımı umuyorum'' dedi. 
     Hidayet, 2010 yılında milli takımda son kez forma giymek istediğini belirterek, şunları kaydetti 
     ''Milli takım kariyerime böylesine bir nokta koymak müthiş olacak. Bazen erken emekli olmak konusunu düşünüyorum. Ancak 2010 yılındaki şampiyonayı düşündükçe, bu beni, planladığımdan biraz daha uzun süre milli takım kariyerimi devam ettirmeye itiyor.'' 
     
</TEXT>
</DOC>
