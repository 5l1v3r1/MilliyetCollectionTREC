<DOC>
<DOCNO> 304950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas07.html </URL>
<DATE> 2005/01/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kurbanınızdan kaç kilo et çıkar 
</HEADLINE>
<TEXT>

     Canlı büyükbaş hayvanların kaç kilo et çıkaracağı, Tarım ve Köyişleri Bakanlığı'nın hazırladığı ölçüm cetveli yardımıyla yüzde 100'e yakın tahmin edilebiliyor. 
     Konya Tarım İl Müdürlüğü yetkililerinden edindiği bilgiye göre, yaklaşan Kurban Bayramı dolayısıyla hareketlenen canlı hayvan pazarlarında, fiyatlar da kurbanlığın ağırlığına ya da çıkaracağı et miktarına göre değişiyor. 
     Etin toptan kilo fiyatının 8-9 milyon lira civarında olduğu düşünüldüğünde, hayvandan kaç kilo et alınacağıyla ilgili yapılacak yanlış bir tahmin, alıcının ya da satıcının önemli miktarda zarar etmesine neden olabiliyor. 
     Tarım ve Köyişleri Bakanlığı, hazırladığı ''Sığırlarda Göğüs Çevresine Göre Tahmini Ağırlık Cetveli'' ile özellikle canlı hayvan alım-satımına yabancı olan ancak, bugünlerde Kurban Bayramı'nda kesmek büyükbaş hayvan satın almak isteyen vatandaşlara kolaylık sağlıyor. 
     Büyükbaş hayvanların besili ve besisiz olarak iki ana başlıkta yer aldığı cetvelde, santimetre cinsinden göğüs çevresi ölçülerine göre hayvanların canlı ağırlıkları ayrıntılı olarak ele alınıyor. 
     Cetvelde, besili bir sığırın ön ayaklarının hemen arka kısmından ölçülen göğüs çevresinin 177 santimetre olduğu düşünüldüğünde, bu hayvanın canlı ağırlığı 482 kilo olarak tahmin ediliyor. Cetvelin en sonunda bulunan ve göğüs ölçüsü 232 santimetre olan besili bir hayvanın ise tahminen 1 ton 80 kilo olarak gösteriliyor. 
     Tahmini canlı hayvan ağırlığını ölçmeye yarayan cetvelin, hem alıcı hem de satıcı için büyük kolaylık olduğunu belirten yetkililer, ''Vatandaşlarımız, kurbanlık büyükbaş almak üzere pazara giderken, hayvanın göğüs kalınlığını ölçmek için yanlarında bir mezura ve ölçüm cetveli götürmelerinde yarar var. Bu ölçümün sonucu sadece canlı hayvan ağırlığını değil, elde edilen sonucun yüzde 60'ı hesaplanarak hayvandan çıkacak et miktarı da kesine yakın olarak öğrenilebilir'' dedi. 
     Cetvelin vereceği değerlerde, büyükbaş hayvanların canlı kilo hesabında artı-eksi 5 kilo yanılma olabileceğini ifade eden yetkililer, söz konusu cetvelin tarım il ve ilçe müdürlüklerinden temin edilebileceğini sözlerine eklediler. 
     
</TEXT>
</DOC>
