<DOC>
<DOCNO> 342777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo01.html </URL>
<DATE> 2005/05/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Venus Williams köprüde İpek Şenoğlu ile gösteri maçı yaptı... 
</HEADLINE>
<TEXT>

     İstanbul Boğaziçi Köprüsü, kıtalararası tenis şölenine sahne oldu. 
     Türkiye’de ilk kez düzenlenen 2005 WTA İstanbul Cup Tenis Turnuvası’nda ana tablo maçlarının başlamasından önce dünyaca ünlü ABD’li raket Venus Williams ile milli tenisçi İpek Şenoğlu, Avrupa ve Asya kıtalarını birleştiren Boğaziçi Köprüsü’nde raket salladı. 
     Gösteri maçı saat 07.00-07.45 saatleri arasında Asya’dan Avrupa’ya gidiş yönü trafiğe kapatılan köprü üzerinde gerçekleştirildi. Top toplayıcı çocuklar tarafından köprünün Avrupa-Asya sınırı olan noktasına yapışkan bantlarla tenis kortu çizildi, file gerildi ve her iki sahada Türk Bayrağı açıldı. 
     Karşılaşmayı Gençlik ve Spor Genel Müdürü Mehmet Atalay, Motosiklet Federasyonu Başkanı Bekir Yunus Uçar ile İstanbul Gençlik ve Spor İl Müdürü Tamer Taşpınar da izledi. 
     
     LİMUZİN İLE GELDİLER 

     Venus Williams ve İpek Şenoğlu, Boğaziçi Köprüsü’ne limuzinlerle geldi. 
     Annesiyle birlikte köprünün üzerine gelen Williams, daha sonra İpek Şenoğlu ile bir süre gösteri maçı yaptı. Sempatik hareketleriyle dikkati çeken Williams, mini kot etek ve bluz ile yaptığı gösteri maçının ardından bazı hayranlarına tenis topları imzaladı. 
     
     DENİZE TOP ATTILAR 

     Williams ve Şenoğlu, gösteri maçının ardından denize birer tenis topu attı. 
     İkiliye, organizasyon komitesi tarafından birer plaket hediye edildi. Gençlik ve Spor Genel Müdürü Mehmet Atalay da Williams’a genel müdürlüğün rozetini taktı. 
     
     WİLLİAMS "RÜYAMDA GÖRSEM İNANMAZDIM" 

     Venus Williams, gösteri maçı sonrası yaptığı açıklamada, 2 kıtada aynı anda tenis oynamasının inanılmaz olduğunu belirterek, "Rüyamda görsem inanmazdım. Çok heyecanlandım" dedi. 
     Bunun kendisi için tarihi bir olay olduğunu kaydeden dünyaca ünlü tenisçi, "Benim için çok güzel bir olay. Çok sevdim, inanılmaz ve ilginçti" diye konuştu. 
     
     
     ŞENOĞLU "HERKESE NASİP OLMAZ" 

     İpek Şenoğlu ise iki kıtayı birleştiren noktada tenis oynamanın herkese nasip olamayacağını söyledi. 
     Çok güzel bir duygu yaşadığını anlatan Şenoğlu, "Şu an gelişmekte olan tenis sporunu böyle bir organizasyonla Türkiye’ye ve dünyaya tanıtıyoruz. Venus ile oynamak önemli ama Boğaziçi Köprüsü’nde oynamak çok daha önemli. İki kıtanın birleştiği yerde oynamak çok orijinal bir fikir" diye konuştu. 
     
     ATALAY "TANITIMA YARAR SAĞLAYACAK" 

     Gençlik ve Spor Genel Müdürü Mehmet Atalay ise bu organizasyonun İstanbul ve Türkiye’nin tanıtımında büyük yarar sağlayacağını ifade etti. 
     Atalay, daha önce ünlü tenisçilerin Dubai’deki Burj El Arab Oteli’nin çatısında tenis oynadığını hatırlatarak, şöyle konuştu 
     "Bu Dubai’nin tanıtımı için yapıldı. Biz de güzel İstanbul’umuzu bu tür organizasyonlarla tanıtmayı hedefliyoruz. Bizim ülkemizde Wimbledon gibi tenis turnuvaları yok. İleride böyle büyük tenis turnuvalarını ülkemize getirmeyi düşünüyoruz. Avrasya Maratonu ile bir ara 150 bine ulaşmıştık. Asya’dan Avrupa’ya koşmuştuk. Bugün de iki kıtanın birleştiği yerde tenis oynandı. Bunlar Türkiye’nin tanıtımı için güzel organizasyonlar." 
     
     MEDYA ORDUSU İZLEDİ 

     Venus Williams ile İpek Şenoğlu’nun gösteri maçını adeta bir medya ordusu izledi. 
     Çok sayıda basın mensubu, bu tarihi maçtan en iyi görüntüyü almak için çabalarken, iki helikopterden de sürekli kamera çekimleri yapıldı. 
     Gösteri maçının ardından tenisçiler kendilerini bekleyen limuzinlere binerek köprüden ayrıldı. 

     
</TEXT>
</DOC>
