<DOC>
<DOCNO> 312347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko10.html </URL>
<DATE> 2005/02/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yabancı sermaye 'mevcut' yatırımları tercih etti... 
</HEADLINE>
<TEXT>

     Türkiye'ye yabancı sermaye girişinin geçen yılın 11 ayında, önceki yıla göre yaklaşık 4 kat artış göstermesine karşılık, yatırımın yarıya yakınının ''gayrimenkule yapıldığı ve genellikle mevcut yatırımların satın alındığı'' bildirildi. 
     Yabancı Sermaye Derneği YASED Genel Sekreteri Mustafa Alper, AA muhabirine yaptığı açıklamada, Hazine Müsteşarlığı Yabancı Sermaye Genel Müdürlüğü ile Merkez Bankası verilerinin, Türkiye'nin yabancı yatırımcıların ''ilgi odağı olmaya başladığını'' rakamlarla ortaya koyduğunu belirtti. 
     Alper, resmi verilere göre Türkiye'de önceki yıl 586 milyon dolar olan yabancı sermaye girişinin, geçen yılın Ocak-Kasım döneminde 2 milyar 117 milyon dolara yükseldiğini, ancak bunun 975 milyon dolarının gayrimenkul alımından oluşturduğunu bildirdi. 
     Yabancı sermaye girişindeki artışa karşın, yeni yatırımların yapılmamasının istihdama beklenen katkıyı sağlamadığına işaret eden Alper, şunları söyledi 
     ''Yabancı sermaye girişinde yaklaşık 4 kat artış, küçümsenecek bir rakam değil. Ancak bize göre yeterli de değil. Çünkü Dünya Yabancı Yatırımlar Potansiyel Endeksi'nde 2001-2003 döneminde 17 sıra birden yükselerek 72. sıraya çıkan Türkiye, Performans Endeksi'nde ise bir sıra gerileyerek 110. sıraya indi.'' Alper, Türkiye'ye yabancı sermayenin çekilmesi için son yıllarda önemli adımlar atıldığını, yasal düzenlemeler yapılmasına karşın, Türkiye'nin, halen yabancı yatırımcıyı çekmek isteyen diğer rakip ülkelerin gerisinde kaldığını ifade etti. 
     Her şeye rağmen Türkiye'ye olan güven ve ilginin artması, ciddi bir rüzgar yakalanmasının sevindirici olduğuna işaret eden Alper, ''Yabancı yatırımcı iyi gidişe rağmen, geçmişin kötü izlerini üzerinden atamadı'' diye konuştu. 
     
     ''BEKLE GÖR'' STRATEJİSİ 
     Alper, yabancı yatırımcının iyiye gidişin sürekli olup olmayacağı konusunda tereddütler yaşadığını, ürkek davrandığını ve ''bekle gör'' stratejisi izlediğini belirtirken, şunları kaydetti 
     ''Yabancılar, önce mevcut tesisleri alıp önlerini görmek istiyorlar. Beklediğimiz istihdamı yaratmasa da mevcut tesislerin satın alınmasını, ileride yapılacak sıfırdan tesislerin temeli ve başlangıcı olarak görüyoruz.'' Alper, yabancı yatırımcının mevcut tesisi alsa da mutlaka bir takım değişimlere gittiğini, teknolojisini yenilediğini, kapasitesini artırdığını, bu yolla da ülke ekonomisine artı katkı sağladığını ifade ederek, ''Bu yatırımların sıfır yatırıma dönüşmesi biraz zaman alacak'' dedi. 
     Alper, Türkiye'nin yaklaşık 70 milyonluk pazarı, coğrafi konumu, ulaşım, haberleşme ve bankacılık hizmetleri gibi yabancı yatırımcı için gerekli olan her şeye sahip olması nedeniyle, ileride yabancı sermaye pastasından daha fazla pay alacağını sözlerine ekledi. 
     
</TEXT>
</DOC>
