<DOC>
<DOCNO> 318649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur37.html </URL>
<DATE> 2005/02/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İstabul Eczacı Odası Bürokratisi nedeniyle metropollerde kaos yaşandı 
</HEADLINE>
<TEXT>

     İstanbul Eczacı Odası, ''SSK'lıların serbest eczanelerden ilaç alabilmesi için yeterli sayıda eczanenin sözleşme yapmasına karşın, sistemdeki altyapı eksikliği ve bürokratik zorluklar nedeniyle başta İstanbul olmak üzere metropollerde kaos yaşandığını'' öne sürdü. 
     Oda'dan yapılan yazılı açıklamada, 30 milyon SSK'lının ilaca ulaşması için serbest eczanelere yönlendirilmesinin ardından 19 Şubat'ta SSK eczanelerinin kapatılması sonucu, raporlu ve yatan hasta reçetelerinin de serbest eczanelere yönlendirildiği belirtildi. 
     ''Milyonlarca SSK'lının son 4 günde serbest eczanelerden ilaç temininde büyük sıkıntı yaşadığı'' ifade edilen açıklamada, ''Yeterli sayıda eczanenin sözleşme yapmasına karşın, sistemdeki altyapı eksikliği ve reçete karşılama kurallarını adeta bir kabusa dönüştüren bürokratik zorluklar nedeniyle başta İstanbul olmak üzere metropollerde, tam bir kaos yaşanmaktadır'' denildi. 
     Açıklamada, ''uygulamanın bir oldubitti ile başladığı, SSK'nın bilgi-işlem sisteminin kilitlendiği, bürokrasi ve kırtasiyenin hastanın ilaca ulaşmasını engellediği, SSK İlaç Alım Protokolü'nün de anlaşılması ve uygulanması güç kurallar içerdiği'' görüşüne yer verildi. 
     ''Uygulamayla eczacıların da SSK'lılar kadar mağdur olduğu'' kaydedilen açıklamada, şöyle denildi 
     ''SSK'nın bilgisayar sistemine giremediği için provizyon alamayan eczacı, ilacı da doğal olarak karşılayamamaktadır. Bu durum 'eczacı SSK'lıya ilaç vermiyor' diye yansıtılmaktadır. Oysa 4 bin 250 eczanesi olan İstanbul'da, 3 bin 300 SSK sözleşmesi eczacılar tarafından ilk 3 gün içinde odamızdan alınmıştır. Kendi açılarından tüm olumsuzluklara karşın büyük bir özveriyle SSK'lılara ilaç hizmeti vermeye çalışan eczacılar hem Türk Eczacıları Birliği TEB hem de devlet tarafından ortada bırakılmıştır. Yetmiyormuş gibi ilaç veremeyen eczacılar, yetkililer ve TEB tarafından cezai yaptırımla tehdit edilmektedir.'' Açıklamada ayrıca, yaşanan olumsuzlukların bir an önce giderilerek SSK'lıların ilaca sağlıklı ulaşabilmesinin koşullarının ivedilikle sağlanması istendi. 
     
</TEXT>
</DOC>
