<DOC>
<DOCNO> 325255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun02.html </URL>
<DATE> 2005/03/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Katar'da tiyatroda patlama 50 yaralı 
</HEADLINE>
<TEXT>

     Katar'ın başkenti Doha'daki bir tiyatroda meydana gelen patlamanın ardından, yaralı sayısı hakkında çelişkili açıklamalar yapılıyor. 
     Bir hastane yetkilisi, patlamada en az 50 kişinin yaralandığını belirtirken, İçişleri Bakanlığı'ndan bir yetkili, 6 kişinin hafif yaralandığı kaydetti. 
     İzleyicileri arasında yaklaşık 100 Batılının bulunduğu bir tiyatro oyununun sergilendiği sırada meydana gelen patlamanın ardından, 50 kişinin hastaneye kaldırıldığı belirtildi. 
     Görgü tanığı Ahmed Gudah, yerde yatan, çoğu yabancı insanlar gördüğünü ve patlamanın etkisiyle şokta olduklarını kaydetti. 
     Bir hastane yetkilisi de 50'den fazla kişinin hastaneye yaralı getirildiğini söyledi. 
     İçişleri Bakanlığı'ndan Tuğgeneral Ahmed El Hariki ise El Cezire televizyonuna yaptığı açıklamada, ''Doha Players'' adlı tiyatronun içindeki bir lokantada meydana gelen patlamada, Arap ve yabancılardan 6 kişinin hafif yaralandığını belirtti. 
     El Hayki, patlamanın nedenini araştırdıklarını kaydetti. 
     Patlamanın kesin nedeni henüz bilinmemekle birlikte BBC, Katar'daki İngiliz Büyükelçiliği'ne dayanarak verdiği haberde, patlamanın gaz kaçağından kaynaklanabileceğini bildirdi. 
     ABD ordusundan Yüzbaşı Eric Clark ise patlama olduğu sırada tiyatroda sergilenen Shakespeare'in ''12. Gece'' oyununda rol alan bir kadınla görüştüğünü belirtti. Clark, kadının bir patlama duyduğunu ve kargaşa arasında insanların binadan çıktığını söylediğini kaydetti. 
     
     EL CEZİRE İNTİHAR SALDIRISINI DÜZENLEYEN KİŞİ MISIRLI 

     El Cezire televizyonu, Katar'ın başkenti Doha'da bir İngiliz okulunun içindeki tiyatroya düzenlenen ve 1 İngilizin öldüğü, 16 kişinin yaralandığı intihar saldırısını bir Mısır vatandaşının düzenlediğini duyurdu. 
     El Cezire, Katar İçişleri Bakanlığı'na dayanarak verdiği haberde, saldırıyı düzenleyen kişinin kimliğini Mısır uyruklu Ömer Ahmed Abdullah Ali olarak açıkladı. 
     
</TEXT>
</DOC>
