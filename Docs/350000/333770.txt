<DOC>
<DOCNO> 333770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur19.html </URL>
<DATE> 2005/04/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Zenginleri dolandırıyordu, sahte doktor kimliğiyle yakalandı 
</HEADLINE>
<TEXT>

     İzmir'de gerçekleştirilen operasyonda, bir işadamının lüks otomobilini dolandırıcılık yaparak çaldığı ve 11 dolandırıcılık suçundan arandığı belirlenen kişi, ''sahte doktor kimliği'' ile yakalandı. 
     Alınan bilgiye göre, Asayiş Şube Müdürlüğü Oto Hırsızlık Bürosu Amirliği ekipleri, Anafartalar Mahallesi'nde inceleme yaparken, 34 ZZ 8957 plakalı Mercedes marka lüks otomobilin durumundan şüphelendi. Ekipler, yaptıkları araştırmada, otomobilin Hamit Kavram'a ait olduğunu ve 1 gün önce İstanbul'dan çalındığını belirledi. Otomobili takibe alan ekipler, otomobili kullanmak için gelen Emre Ç'yi 30 yakaladı. 
     Emre Ç'nin üzerinde, kendi adına düzenlenmiş sahte doktor kimlik kartı, fotoğrafının yer aldığı Sezer Altan adına düzenlenmiş sürücü belgesi ve 4 bin 150 YTL para ele geçirildi. 
     Zengin kişilerle diyalog kurarak kendisini doktor olarak tanıtan Emre Ç'nin, bu kişilerin dalgınlığı veya samimiyetlerinden yararlanıp lüks otomobillerinin anahtarlarını alarak çaldığı belirtildi. 
     Emre Ç'nin daha önce İzmir'de, Aydın Ay'a ait 35 FC 738 plakalı BMW jipinin çalınması ve sahte belgelerle İstanbul'da satılmasının yanı sıra 11 dolandırıcılık ve sahtecilik suçlarıyla ilgili İstanbul Emniyet Müdürlüğü'nce arandığı belirlendi. 
     
</TEXT>
</DOC>
