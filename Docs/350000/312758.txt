<DOC>
<DOCNO> 312758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/ekonomi/aeko.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'e esnek yuan baskısı 
</HEADLINE>
<TEXT>


G7 toplantısı, Çin'in para birimi yuanı esnek kur politikasına ikna etmeye odaklandı. Dolara endeksli yuanın değer kaybı Çin'e ihracat avantajı ve uluslararası piyasalarda etkinlik sağlıyor 

EKONOMİ SERVİSİ 

Çin'in döviz kuru rejimi, İngiltere'nin ev sahipliğinde yapılan gelişmiş ülkelerin oluşturduğu G7 ABD, Japonya, İngiltere, Almanya, Fransa, İtalya ve Kanada ekonomi ve maliye bakanları toplantısına damgasını vurdu. Başta ABD olmak üzere G7 ülkeleri Çin'in esnek bir döviz kuru rejimine geçmesi için baskı yaparken Çinli yetkililer para birimleri yuanın sonunda dolara endeksli olmaktan çıkarılacağını ancak dolardaki değer kaybının Çin'i ilgilendirmediğini açıkladı. 

'Dolar ABD'nin sorunu' 
Yuan, ABD Doları'na endeksli bulunuyor ve dolar - yuan paritesi 1995'ten beri yaklaşık 8.28 seviyesinde. ABD'li ve Avrupalı liderler yuanın dolara endeksli olmasının para birimini dolardaki düşüşe karşı koruduğunu belirtiyor. Euro - dolar paritesi eylülde 1.20'den aralık sonunda 1.3667'ye kadar çıkarken dolar - yen paritesi de eylülde 111'den yıl sonunda 102 seviyesine kadar geldi. Bu durumun Çin'in ihracatına katkısıyla haksız rekabete yol açtığı savunuluyor. ABD'nin Uluslararası İşlerden Sorumlu Hazine Bakan Yardımcısı John Taylor'ın, cuma günü Çinli yetkililerle yaptığı görüşmelerde Çin'e, "mümkün olduğu kadar çabuk" esnek bir döviz kuruna geçmesi çağrısında bulunduğu bildirildi. 
Çinli yetkililer ülke ekonomisinde reform için daha fazla zamana ihtiyaç olduğunu savundu. Çin Merkez Bankası Başkan Yardımcısı Li Ruogu, "Esnek bir döviz kuruna doğru gitmeye kararlıyız ancak zaman çizelgesi yok" dedi. Li Ruogu, "Doların performansı, FED ve ABD'nin problemi, benim değil" diye konuştu. 
Washington yönetimi 'güçlü bir dolar' politikası olduğunu belirtse de birçok analist ABD'nin ihracatı düşünerek doların düşüşünden memnun olduğunu savunuyor. Çinli liderler ise şimdilik, para birimlerini dengede tutmanın hem Çin, hem de dünya ekonomisi için en iyi seçenek olduğunu öne sürüyor. 

'Doların düşüşü açığı azaltabilir' ABD Merkez Bankası FED Başkanı Alan Greenspan değer kaybeden dolar ve sıkı bütçe disiplini gibi unsurların ABD'nin rekor seviyedeki ticaret açığındaki artışın önüne geçmeye başlayabileceğini söyledi. G7 ekonomi ve maliye bakanları toplantısı öncesinde konuşan Greenspan uluslararası ticaretin yapısı nedeniyle açıkla ilgili öngörülerin tutmayabileceği uyarısında da bulundu. 
Greenspan kasımda, ABD'nin ticaret açığını finanse etmek için yurtdışından aldığı borçtaki artıştan endişe duyduğunu belirtmiş ve bunun üzerine dolarda ve ABD hisselerinde büyük düşüşler yaşanmıştı. Ancak cuma günü yaptığı konuşmada aynı endişeyi tekrarlamayan Greenspan, ticaret açığına, ekonominin bütününü etkilemeden müdahale edilebileceğini söyledi. Greenspan'in konuşmasının ardından dolar ve ABD hisseleri yükseldi. 

Sabır tükendi 
Ekonomi çevreleri ise Greenspan'in ABD ticaret açığının mali piyasalarda önemli bir karışıklık yaratmadan çözümlenebileceği yönündeki görüşlerini çok iyimser bulduklarını açıkladı. Öte yandan G7 toplantısının en önemli tartışma başlıklarından birinin ABD'nin bütçe ve ticaret açığı olduğu belirtiliyor. Dünyanın önde gelen merkez bankası yetkililerinin doların değerinin düşmesiyle ihracat avantajı yakalayan ABD'ye karşı 'uluslararası toplumun sabrını yitirdiği' uyarısında bulunduğu gelen haberler arasında. 


</TEXT>
</DOC>
