<DOC>
<DOCNO> 326818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/aeko.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak yönetim gidiyor 
</HEADLINE>
<TEXT>


Kamu bankalarında ortak yönetim ve murahhas üyelik kalkıyor. IMF'nin de istediği bu operasyonla, 'güçlü genel müdür' sistemine geri dönülüyor 

Ahmet Erhan Çelik - Ankara 

Hükümet, Ziraat ve Halk bankalarında kapsamlı ana sözleşme değişikliklerine hazırlanıyor. Hazine'de yürütülen ve gizli tutulan çalışmada, ortak yönetim kurulu ve murahhas üyelik sisteminin kaldırılmasının ağırlık kazandığı öğrenildi. 
Edinilen bilgilere göre ana sözleşme değişiklikleri nisanın ikinci yarısında yapılması planlanan genel kurullarda resmiyet kazanacak. Hükümet, IMF'nin geçen yıl gündeme getirdiği bu operasyonu, "Bankaların 4603 sayılı yasa çerçevesinde yeniden yapılandırılması tamamlandı" şeklinde açıklamayı öngörüyor. Bu çerçevede Ziraat ve Halk'ta 'güçlü genel müdürlük' sistemine dönülürken, satış sürecinin hızlandırılacağı mesajı verilecek. 

Sayın gidebilir 
Kamu bankalarının organizasyon yapısı değişirken başta Kamu Bankaları Ortak Yönetim Kurulu Başkanı Zeki Sayın olmak üzere pek çok yöneticinin görevlerini bırakmak zorunda kalacağı öne sürüldü. Her iki banka halen 11 kişilik yönetim kurulu tarafından yönetiliyor. 
Bu üyelerden altısı ortak yönetim kurulunda yer alırken, beş koltuk genel müdürlük yetkisi taşıyan murahhas üyelerden oluşuyor. Ana sözleşme değişikliği yapıldığında Ziraat ve Halk Bankası yönetim kurulları ayrılırken, üye sayısının da yedi ya da dokuza düşürülebileceği öğrenildi. 

Krizden sonra oluşmuştu 
Kamu bankalarında ortak yönetim, 2001 krizi sonrasında oluşturulmuştu. Ortak yönetimle, siyasilerin bu bankalara müdahalesinin önüne geçilmesi ve kaynakların kullanımının objektif bankacılık kurallarına bağlanması öngörülmüştü. Bu operasyonla birlikte yaklaşık 20 milyar doları bulan görev zararları da Hazine k ğıdı ile karşılanmıştı. Zeki Sayın başkanlığındaki son yönetim AKP hükümetinin yaptığı atamalarla oluştu. 


</TEXT>
</DOC>
