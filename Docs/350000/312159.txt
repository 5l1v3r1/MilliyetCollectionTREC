<DOC>
<DOCNO> 312159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur54.html </URL>
<DATE> 2005/02/03/ </DATE>
<TIME> 18.28 </TIME>
<AUTHOR>  </AUTHOR>
<HEADLINE>
Banka içinde kapkaç girişimi hapiste bitti... 
</HEADLINE>
<TEXT>

     Uşak'ta bankaya para yatırmak için giden muhasebe müdürünü takip edip içinde 60 bin YTL 60 milyar lira bulunan çantasını çalan 3 kişi, güvenlik görevlisinin şubenin kapılarını kilitlemesi sayesinde yakalandı. 
     Alınan bilgiye göre, Akkumaş Tekstil A.Ş. Muhasebe Müdürü Burak Özyurt, firmaya ait 60 bin YTL'yi bankaya yatırmak için şubeye geldi. İçeriye girdiği anda, iki kişi, Özyurt'u lafa tutarak oyaladı. Para dolu çantayı yere bırakan Özyurt'un dalgınlığından istifade eden üçüncü kişi de çantayı kaparak kaçmak istedi. 
     Çantanın çalındığını fark eden Özyurt'un bağırması üzerine, bankanın güvenlik görevlisi İsmet Arslan, kapıları kilitledi. Arslan, 3 zanlıyı da personelin ve vatandaşların yardımıyla etkisiz hale getirmeyi başardı. 
     Alarmın çalması üzerine bankaya gelen Uşak Emniyet Müdürlüğü'ne bağlı ekipler, üzerlerinden sahte kimlikler çıkan 3 zanlıyı yakalayarak gözaltına aldı. 
     Banka güvenlik görevlisi İsmet Arslan, AA muhabirine, giriş bölümünde beklediği sırada Burak Özyurt'un ''Soygun var'' diye bağırması üzerine kapıları kilitlediğini ve çıkmak üzere olan zanlıların yakalandığını söyledi. 
     Olayla ilgili soruşturma, Asayiş Şube Müdürlüğü'nce sürdürülüyor. 
     
</TEXT>
</DOC>
