<DOC>
<DOCNO> 343375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo31.html </URL>
<DATE> 2005/05/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sokak Ligi'nin tanıtım toplantısı İstanbul'da yapıldı... 
</HEADLINE>
<TEXT>

     British Council koordinatörlüğünde kurulan ve 12-14 yaş grubunda olan çocukların mücadele edeceği Türkiye Sokak Futbol Ligi’nin tanıtım toplantısı İstanbul’da yapıldı. 
     Toplantıya İstanbul Vali Yardımcısı Mehmet Seyman, Futbol Federasyonu Genel Sekreteri Lütfi Arıboğan, Beşiktaşlı futbolcu Okan Buruk, İngiliz konsolosluğundan Chris Kealey, İngiliz Sokak Ligi projesi temsilcisi Tom Harvey, British Councel’den Can Özgün ve projeye destek veren kuruluşların yetkilileri katıldı. 
     Mehmet Seyman, 2001 yılından itibaren çocuklara yönelik projelere İstanbul Valiliği olarak destek verdiklerini belirterek, valilik olarak bu projenin en büyük destekçilerinden biri olacaklarını söyledi. 
     Lütfi Arıboğan, Sokak Ligi’nin her bakımdan sağlıklı nesillerin yetişmesi için çok önemli bir proje olduğunu ifade etti. 
     Okan Buruk da bu tür projelerin çocukların sağlıklı gelişimleri sağladığını ve ilerdeki yaşamlarını kolaylaştırdığını dile getirdi. 
     Toplantıda Chris Kealey, futbolun insanları bir araya getiren ve kaynaşmalarını sağlayan önemli bir spor olduğunu belirtirken, Tom Harvey ise İngiliz Sokak Ligi ile ilgili bilgi verdi. 
     Projenin koordinatörlerinden Can Özgün ise projeyle futbolu bir araç olarak kullanarak 12-14 yaş grubundaki çocukların, kötü çevrelerden uzaklaşmasını, sosyalleşmelerini, özgüven duygusu kazanmalarını, onlara disiplin ve sorumluluk oluşturma yönünde katkı sağlamayı ve ayrıca onlarda toplumsal bilincin oluşmasını amaçladıklarını ifade etti. 
     Projeye bir çok kurum ve kuruluşun destek verdiğini belirten Özgün, "İlk aşamada İstanbul, Ankara, İzmir, Diyarbakır, Adana ve Gaziantep’te projeyi uygulamaya çalışıyoruz. Antrenörlerimiz yönetiminde çalışmalarımız başladı. Yaklaşık 2 ay sonra Futbol Federasyonu’nun yapacağı fikstür çekimi ile ligimiz resmen başlayacak" dedi. 
     Özgün ayrıca, Sokak Ligi’nde antrenman ve müsabakaların psikolog ve sosyal hizmet uzmanları tarafından izlenilerek çocuklardaki değişim ve gelişmelerin düzenli olarak değerlendirileceğini belirterek, ekim ayında da İngiltere Soskak Ligi takımını Türkiye’ye davet ederek kendileri ile bir karşılaşma yapacaklarını söyledi. 
     
</TEXT>
</DOC>
