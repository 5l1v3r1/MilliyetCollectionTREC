<DOC>
<DOCNO> 321463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun48.html </URL>
<DATE> 2005/03/07/ </DATE>
<TIME> 22.52 </TIME>
<AUTHOR>  </AUTHOR>
<HEADLINE>
Talat Cumhurbaşkanı adayı gösterildi... 
</HEADLINE>
<TEXT>

     Cumhuriyetçi Türk Partisi CTP parti meclisi, CTP Genel Başkanı ve Başbakan Mehmet Ali Talat'ı 17 Nisanda yapılacak cumhurbaşkanlığı seçiminde aday gösterdi. 
     CTP parti meclisi, bu akşam toplanarak, oybirliğiyle Talat'ın cumhurbaşkanlığına aday gösterilmesi kararı aldı. 
     Kararı açıklayan CTP Genel Sekreteri Ferdi Sabit Soyer, hedeflerinin Talat'ı yüzde 60'ın üstünde bir oy oranıyla cumhurbaşkanı seçtirmek ve en büyük oy desteğiyle müzakere masasına oturmasını sağlamak olduğunu söyledi. 
     Soyer, Kıbrıs konusundaki gelişmeleri dikkate alarak, Talat'ın cumhurbaşkanlığı seçimine katılması kararına vardıklarını kaydetti. 
     CTP Genel Başkanı ve Başbakan Talat ise parti meclisinin gösterdiği güvene teşekkür ederek, ''Kıbrıs Türk halkının iradesini, uluslararası platforma ve Kıbrıs sorununun çözümüne taşımayı bir görev bileceğiz'' dedi. 
     
     TALAT'IN AÇIKLAMASI... 

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, ''Eğer cumhurbaşkanı olarak göreve gelirsem, Kıbrıs Türk halkının haklarını uluslararası alanda en güçlü bir şekilde savunmayı kendime şiar edineceğim'' dedi. 
     KKTC'de 20 Şubattaki erken genel seçimlerden büyük başarıyla çıkan Cumhuriyetçi Türk Partisi CTP , Genel Başkanı ve Başbakan Mehmet Ali Talat'ı 17 Nisanda yapılacak cumhurbaşkanlığı seçimi için aday gösterdi. Talat başkanlığında bu akşam toplanan parti meclisi, oybirliğiyle Talat'ı aday gösterme kararı aldı. 
     Kararın açıklanmasının ardından basına değerlendirmede bulunan Talat, parti meclisinin güvenine teşekkür ederek, bu güvene layık olmaya çalışacağını söyledi. 
     Seçim sürecinde Kıbrıs Türk halkının iradesini, çözüm ve Avrupa Birliği hedefiyle bir kez daha sandığa yansıtmak için çalışacaklarını kaydeden Talat, ''Kıbrıs Türk halkının iradesini uluslararası platforma ve Kıbrıs sorununun çözümüne taşımayı bir görev bileceğiz. Bunun için önümüzdeki günlerde önemli bir kampanya yaşayacağız'' dedi. 
     Düşüncelerini yeniden halka anlatmak için kampanya yapacaklarını ifade eden Talat, ''Eğer cumhurbaşkanı olarak göreve gelirsem, Kıbrıs Türk halkının haklarını uluslararası alanda en güçlü bir şekilde savunmayı kendime şiar edineceğim'' diye konuştu. 
     Başbakan Talat, hükümet çalışmalarıyla ilgili bir soru üzerine, parti meclisi toplantısında konunun değerlendirildiğini belirterek, Demokrat Parti DP ile yarın yeniden biraraya gelerek en erken sürede hükümet kurma çalışmalarını sonuçlandırmak istediklerini söyledi. 
     
     ''HEDEF YÜZDE 60 VE ÜZERİ ÇOĞUNLUKLA SEÇİMİ KAZANMAK'' 

     CTP parti meclisinin aldığı, cumhurbaşkanlığı adaylığı konusunda aldığı karar tasarısını okuyan CTP Genel Başkanı Ferdi Sabit Soyer, temel hedefin yüzde 60 ve üzeri çoğunlukla cumhurbaşkanlığı seçimi kazanmak olduğunu belirtti. 
     Soyer, ''Cumhurbaşkanı adayımız Sayın Talat'ın cumhurbaşkanı olarak, toplumun en büyük desteğiyle görüşmeci olarak masaya oturmasıdır'' dedi. 
     
     CTP PARTİ MECLİSİ KARARI 

     CTP Genel Sekreteri Soyer'in okuduğu, CTP-Birleşik Güçler BG parti meclisi kararı şöyle 
     ''17 Nisanda gerçekleşecek olan cumhurbaşkanlığı seçimlerinde, Kıbrıs sorununa kalıcı ve karşılıklı kabul edilebilir bir çözüm gelmesi için, yıllardır mücadele eden halkımızın ve partimizin bu değerlerinin yaşama geçmesi sürecinde siyasi gelişmeleri değerlendiren parti meclisi, ilgili seçime katılma kararı almıştır. 
     20 Şubat seçimlerinde Kıbrıs Türk halkının desteğini alan CTP-BG olarak şimdi tüm halkımızın temel beklentisi olan çözüm yönünde toplumun en geniş kesimlerini de kucaklayarak başlayacak görüşme sürecinde, Kıbrıs Türk halkının büyük desteğinde cumhurbaşkanının görüşmeci olarak sürece girmesi için Genel Başkan Mehmet Ali Talat'ı cumhurbaşkanlığına aday göstermeyi karar altına almıştır. 
     Parti meclisinin aldığı karar doğrultusunda cumhurbaşkanı adayı olacak olan Genel Başkan Talat'ın Kıbrıs Türk halkının siyasi eşitliği ve 24 Nisan iradesi ile halkımızın kesinleşen çözüm perspektifi temelinde bu görevi Kıbrıs Türk halkının tüm siyasi partileri, hükümet, meclis, sivil toplum ve tüm halkımızın yanı sıra Türkiye, Birleşmiş Milletler, AB, tüm uluslararası toplum ile yapıcı bir işbirliği ile bu görevi yerine getireceği inancındayız. 
     Sayın Talat'ı, CTP-BG olarak cumhurbaşkanı adayı olarak önerirken, 24 Nisan iradesi ışığında Kıbrıs Rum halkına ve siyasi güçlerine de barış elimizi uzattığımızı ve bir an evvel Kıbrıs'a siyasi ortaklık temelinde ortak çözüm ve Annan planı esasında sorununu çözmüş Kıbrıs'ta AB çatısı altında özgür ve demokratik bir gelişmeyi yaratma görevinin ortak sorumluluğumuz olduğunu vurgulamak isteriz. 
     CTP-BG olarak bir an önce Kıbrıs'ta çözüm ve Kıbrıs, Türkiye ve Yunanistan halklarının barışçı işbirliğinin en ileri noktaya taşınması gerekliliğinin en temel görev olduğunu belirtiriz.'' 
     
</TEXT>
</DOC>
