<DOC>
<DOCNO> 322637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur31.html </URL>
<DATE> 2005/03/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ölüme neden olan polis hakkında dava açıldı 
</HEADLINE>
<TEXT>

     Eskişehir'in Mahmudiye İlçesi'nde, gasp ihbarı üzerine yolda güvenlik önlemi alan ve bu sırada kazayla 1 kişinin ölümüne neden olduğu iddia edilen tutuklu polis ile 2 meslektaşı hakkında ''kasten adam öldürme ve bu suça iştirak'' suçlarından Ağır Ceza Mahkemesi'nde dava açıldı. 
     Cumhuriyet Savcısı'nın, tutuklu polis memuru Hüseyin Duran ve yolda güvenlik önlemi alan tutuksuz diğer polisler Vedat Aktaş ve Murat Kayalı hakkında ''kasten adam öldürme ve bu suça iştirak'' suçlarından dava açılması talebini görüşen Ağır Ceza Mahkemesi, savcının talebi doğrultusunda karar verdi. 
     Ağır Ceza Mahkemesi'nin hazırlık tutanağında, Eskişehir H Tipi Kapalı Cezaevi'nde tutuklu sanık polis Hüseyin Duran ile tutuksuz yargılanacak Vedat Aktaş ve Murat Kayalı'nın 5 Nisan'da yapılacak duruşmaya katılmasına, delillerin hazırlanmasına ve müşteki yakınları ile tanıkların aynı tarihte mahkemede hazır bulunmasına karar verdiği belirtildi. 
     
     OLAY 
     Gasp ihbarı üzerine 17 Şubat'ta Mahmudiye İlçesi girişinde güvenlik önlemi alan polislerden Hüseyin Duran, üzerine doğru gelen otomobilin sürücüsü Seydi Battal Özcan'ı uyarmak amacıyla havaya ateş açarken, ayağının kayması sonucu sürücünün ölümüne neden olmuştu. 
     Yolda önlem alan polislerden Murat Kayalı, Vedat Aktaş ve Hüseyin Duran'ın karakolda ifadeleri alınmış, Aktaş ve Duran, daha sonra nöbetçi mahkemeye sevk edilmişti. Aktaş tutuklanarak cezaevine gönderilmiş, Duran ise tutuksuz yargılanmak üzere serbest bırakılmıştı. 
     Otopsi, balistik ve laboratuvar incelemeleri sonucu hazırlanan rapor, Mahmudiye Cumhuriyet Savcılığı'na gönderilmiş, Savcılık da 22 Şubat'ta evraka dayanarak, tutuksuz yargılanmak üzere serbest bırakılan Duran'ın tutuklanması, cezaevindeki Aktaş'ın ise tahliye edilmesi talebiyle mahkemeye başvurmuştu. Talebi yerinde bulan mahkeme heyeti, tutuklu Aktaş'ın tahliye edilmesine, Duran'ın ise tutuklanmasına karar vermişti. 
     
</TEXT>
</DOC>
