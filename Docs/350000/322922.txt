<DOC>
<DOCNO> 322922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy31.html </URL>
<DATE> 2005/03/11/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Başbakan Recep Tayyip Erdoğan, TÜSİAD'ın, 6 Mart'ta Beyazıt'taki olaylara ilişkin yaptığı açıklamayla ilgili olarak, ''Bana göre TÜSİAD kendi sorumluluk alanı içerisinde kalırsa isabetli olur'' dedi. 
     Erdoğan, İspanya dönüşünde, Atatürk Havalimanı Devlet Konukevi'nde gazetecilerin sorularını yanıtladı. 
     Bir gazetecinin, TÜSİAD'ın 6 Mart'taki olaylara ilişkin bugün yaptığı, hükümetin bu olayın siyasi sorumluluğunu üslenmesi gerektiği yönündeki yazılı açıklamayı hatırlatması üzerine Erdoğan, ''Bana göre TÜSİAD kendi sorumluluk alanı içerisinde kalırsa isabetli olur. Siyasetçiler zaten ortaya çıkmak suretiyle yüklendikleri mesuliyetin farkındadır. Herkes kendi sorumluluğunun farkında olursa, bu yeterlidir'' diye konuştu. 
     İspanya'daki görüşmelerde 6 Mart'taki olayların gündeme gelip gelmediğine ilişkin soru üzerine Erdoğan, şunları kaydetti 
     ''6 Mart, Dünya Kadınlar Günü değildir arkadaşlar. 8 Mart Dünya Kadınlar Günü'dür. 7 Mart'ta burada troyka toplantısı var. 6 Mart'ta yapılan bu toplantının anlamı nedir Önce bunu çözmemiz lazım. Orada emniyet güçlerimizin yapmış olduğu yanlışlar vardır. Bu yanlışlarla ilgili bizler İçişleri Bakanlığımıza gerekli talimatı verdik. Vermemize rağmen medyanın bu konuda hala bu işi pişirip pişirip önümüze getirmesini anlamak mümkün değil. Orada 60 kişinin, ki bunların da zaten emniyet teşkilatı nerelerle ilintileri olduğunu açıklamıştır. Bizler bunun hala araştırılması içerisindeyiz. Hangi açıdan Oradaki güvenlik güçlerimizin bayanlara karşı takındıkları tavrı, takibi ve bununla ilgili takibatın yapılmasıyla ilgili. Bu talimatları vermişiz. Burada AB Parlamentosu, televizyon kanallarında bunların defaetle gösterilmesi suretiyle, onlar da tabii ki insandır, tahrik oluyorlar.'' 
     
     ''BENİM TAVRIM NET OLARAK ODUR'' 

     Erdoğan, 11 Eylül terör eyleminde binlerce insanın öldüğünü, ancak bunların görüntülerinin yayınlanmadığını hatırlattı. 
     ''Basın da bundan rahatsız oluyor'' diyen Erdoğan, ''Kusura bakmasınlar, ülkemi, ispiyonlamak suretiyle Avrupa'da, dünyada farklı bir konuma taşımak isteyenlere karşı benim tavrım net olarak odur'' diye konuştu. Olayla ilgili tahkikatın yapıldığını, olayın bittiğini ifade eden Erdoğan, bunu tekrar tekrar gündeme getirmenin anlamı bulunmadığını bildirdi. 
     Dünya Kadınlar Günü ile ilgili bir gösteri yapılacaksa, hiçbir zaman İçişleri Bakanlığı'nın kalkıp da yasal olan meydanlarda gösteriye ve yürüyüşe müsaade etmemek gibi bir görev yapmadığını dile getiren Erdoğan, tam aksine bu tür faaliyetlere izin verildiğini, ''Gelin, burada gösterilerinizi rahatlıkla yapın'' dendiğini söyledi. 
     Erdoğan, ''İllegal gösterilere girmek suretiyle burada çatışma alanları doğurmayı doğrusu biz hiçbir zaman yasal bulmayız. Bunları hukuki olarak da görmeyiz'' dedi. 
     
     KIBRIS 

     Kıbrıs'ta çözüm için Rum tarafının adım atması gerektiği yönündeki beyanının hatırlatması üzerine Erdoğan, şu anda da aynı kanaatte olduğunu söyledi. 
     Bu görüşü, gerek BM Genel Sekreteri Annan, gerekse Barosso'nun paylaştığını belirten Erdoğan, şöyle devam etti 
     ''Türkiye, bu noktada üzerine düşen görevi yerine getirmiştir. KKTC yönetimi ve orada yaşayan vatandaşlar üzerine düşen görevi yerine getirmişlerdir. 'Güney Kıbrıs Rum yönetimi bu noktada üzerine düşen görevi yerine getirmemiştir' diye zaten sayın Annan'ın 24 Nisan referandumundan sonra hazırlayıp da gerek 28 Mayıs'ta, gerekse daha sonraki raporlarında yer almıştır. Şimdi de Annan, AB üyelerine, 'Kuzey Kıbrıs'a karşı atılmış olan adımların artık uygulamaya geçmesi, bunlar nedir malidir, ekonomik ve ticaridir. Bunların yerine getirilmesi konusunda da gerekli hatırlatmaları yapmaya devam edeceğim' dedi. Burada, Güney Kıbrıs'ta da bu şekilde görüşmelerini yaptığını, bu konuda onlara da hatırlatmaları olduğunu ifade etti.'' 
     
     ERDOĞAN "HER TÜRLÜ TERÖR EYLEMİNİ ŞİDDETLE KINADIĞINI DİLE GETİRDİM'' 

     Başbakan Recep Tayyip Erdoğan, Madrid'de düzenlenen Demokrasi, Terörizm ve Güvenlik Zirvesi'nde, Türkiye'nin, amacı ve gerekçesi ne olursa olsun, kim tarafından gerçekleştirilirse gerçekleştirilsin, her türlü terör eylemini şiddetle kınadığını dile getirdiğini bildirdi. 
     Erdoğan, İspanya dönüşü Atatürk Havalimanı Devlet Konukevi'nde temaslarına ilişkin bilgi verdi. 
     Başbakan Erdoğan, İspanya Kralı Juan Carlos himayesinde gerçekleştirilen zirveye, devlet ve hükümet başkanları, Madrid Kulübü üyeleri ve siyaset adamları, önde gelen akademisyenler, uluslararası sivil toplum kuruluşları temsilcileri, işadamları, dini liderler, sanatçı ve gazetecilerin katıldığını kaydetti. 
     Zirvede, ''Madrid Gündemi'' olarak adlandırılan bir eylem planının oluştuğunu ifade eden Erdoğan, bu planın, terörle mücadele kapsamında etkili bir uluslararası işbirliği mekanizmasının geliştirilmesini hedeflediğini söyledi. 
     Bu çerçevede, uluslararası bir forum düzenlenmesinin kararlaştırıldığını da ifade eden Erdoğan, şöyle devam etti 
     ''Ben de zirve münasebetiyle ikili görüşmeler yaptığım muhataplarıma, özellikle terör konusundaki bugüne kadar edindiğimiz tecrübeleri ve terörle ilgili düşüncelerimizi aktardım. Türkiye'nin, amacı ve gerekçesi ne olursa olsun, kim tarafından gerçekleştirilirse gerçekleştirilsin, her türlü terör eylemini şiddetle kınadığını dile getirdim. Terörle ulusal düzeyde mücadele edilerek başarı sağlanamayacağını vurguladım. Terörle mücadelede sonuç almak için tüm ülkelerin ortak bir mücadele platformu oluşturmaları, samimi bir gayret göstermeleri gerektiğini ifade ettik. Terörle mücadele konusunda yıllarca ısrar ede geldiğimiz uluslararası işbirliğinin geliştirilmesi yönündeki çağrımızı bir kez daha burada tekrarladık. Özellikle de BM Genel Sekreteri ile yaptığım görüşmede, BM öncülüğünde bunun yürütülmesinin gereğini ifade ettik. Zirvenin, bu çağrılarımıza gereken karşılığı almamıza ve arzu ettiğimiz işbirliğinin gerçekleştirilmesine katkıda bulunmasını bekliyoruz.'' 
     
     TÖREN 

     Madrid'de, bugün geçen yılki saldırılarda ölenlerin anısına bir tören düzenlendiğini kaydeden Başbakan Erdoğan, gündem itibariyle bu törenin mütevazı, herhangi bir konuşma yapılmadan, 5 dakikalık bir saygı duruşu ve bir sanatçının viyolonselle bir parça çalmasıyla sona erdiğini söyledi. 
     Erdoğan, bu törene katılarak, dünyanın neresinde olursa olsun terör mağdurlarıyla dayanışma içinde olduklarını gösterdiklerini vurguladı. Zirve için Madrid'de bulunan BM Genel Sekreteri Kofi Annan, AB Dönem Başkanı Lüksemburg Başbakanı Jean-Claude Juncker ve İsrail Başbakan Yardımcısı Şimon Peres ile de görüşme yaptığını kaydeden Başbakan Erdoğan, şöyle dedi ''Görüşmelerde, özellikle gerek AB süreci ve bu süreçle ilgili olarak da şunu kendileriyle çok net paylaştık. Son zamanlarda değişik kanallardan nasıl geldiği bilinmeyen, özellikle 'Hükümet 17 Aralık öncesinde gösterdiği performansı, 17 Aralık sonrasında göstermiyor. Bir rehavet mi var, nedir bu durum' gibi ifadelere karşı tam aksine gerek AB Dönem Başkanı Juncker, gerekse AB Komisyonu Başkanı Barosso, 'Hayır her şey planlandığı gibi yürütülmektedir' ifadesini açıkça söylediler. Ortadoğu sorunlarını görüşme fırsatımız oldu. Bunun dışında BM Genel Sekreteri Annan ile terör, Kıbrıs, Irak gibi konularda görüş alışverişinde bulunduk. Yaptığımız görüşmelerde, terörle mücadelede işbirliğinin yanı sıra AB'ye üyelik sürecinde şu andan itibaren yakalanacak performansın ne kadar önemli olduğunu, Türkiye'nin 17 Aralık öncesi nasıl 59. Hükümet olarak bu işi önemsediğini, bundan sonra da aynı heyecanın süreceğini dile getirdik.'' 
     
</TEXT>
</DOC>
