<DOC>
<DOCNO> 349580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo17.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Loeb tarihe geçti 
</HEADLINE>
<TEXT>


Antalya'da zirveye çıkan Fransız pilot, bir sezonda üst üste dört yarış kazanan dört isimden biri oldu 


Dünya Ralli Şampiyonası'nın Kemer'deki Türkiye ayağında zirveye çıkan Sebastien Loeb, böylece bir sezonda üst üste dört yarış kazanan dördüncü pilot olarak tarihe geçti. Şampiyonada en son 20 yıl önce, 1985 sezonunda Timo Salonen aynı başarıyı elde etmişti. Türkiye Rallisi sonrası bu detayı bilmediğini itiraf eden Loeb, "Bu çok güzel. Ancak her güzel şeyin bir sonu vardır. Bu rüyanın mümkün olduğunca uzamasını istiyorum" dedi. Citroen'in Fransız sürücüsü şimdi gözünü 1992'de dünya şampiyonu olurken altı yarış kazanan vatandaşı Didier Auriol'un geçen yıl egale ettiği rekorunu kırmaya dikti. Loeb, önceki gün Fransa'da bir başka rekora daha imza attı. Türkiye Rallisi'ni kazanır kazanmaz özel uçakla Fransa'ya dönen Loeb, aynı akşam Le Mans 24 saat yarışının elemelerini geçerek 18 - 19 Haziran'da Pescarolo takımında yarışmaya hak kazandı. 



</TEXT>
</DOC>
