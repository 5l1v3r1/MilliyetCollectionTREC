<DOC>
<DOCNO> 313938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas09.html </URL>
<DATE> 2005/02/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Suda büyüyen oyuncaklara dikkat .. 
</HEADLINE>
<TEXT>

     Boyutu 3-4 santimetre iken ıslatıldığında 20-25 santimetreye kadar büyüyebilen oyuncakların, çocuklar için tehlikeli olduğu belirtildi. 
     AA muhabirinin aldığı bilgiye göre, oyuncakçılarda ''Büyüyen Eğlence'' adıyla satılan ve çocuklara hayvanları tanıtma amacı taşıyan 3-4 santimetre uzunluğundaki silikon oyuncaklar, su dolu kaba konulduğunda şişerek, 20-25 santimetreye ulaşıyor. 
     Suda 12 ile 72 saat arasında bekletildiğinde 25 santime kadar uzayabilen oyuncaklar, suyla teması kesildikten bir süre sonra önceki boyutuna yeniden dönüyor. 
     Çocuk Hastalıkları Uzmanı Dr. Esef Karakuş, AA muhabirine yaptığı açıklamada, bu tür oyuncakların çocuklar için tehlikeli olduğunu bildirdi. 
     Ambalajında, ''Ağza alınmayacağı ve 3 yaşından küçük çocuklara satılamayacağı'' yönünde uyarı bulunmasına rağmen bu tür oyuncakların çocuk sağlığı için her zaman risk taşıdığını belirten Karakuş, şöyle dedi 
     ''Oyuncağın suya atıldığında şişerek büyümesi, çocukların dikkatini çekiyor. Ancak orijinal boyutundayken kaza ile yutulan oyuncak, mide sıvısı sayesinde şişmeye başlar ve 20-25 santime ulaştığında çocuğun sağlığını önemli ölçüde tehdit eder. Şişen oyuncak, dışkı veya kusma yoluyla da çıkarılamaz. Bu durumda oyuncağı çıkarmak için cerrahi müdahale gerekir. Yok yere çocuğunuzun midesi ameliyat edilmiş olur.'' Dr. Karakuş, çocukların hayvanlar hakkında bilgi edinmeleri için daha sağlıklı yollar denenmesi gerektiğini belirterek, şöyle devam etti 
     ''Oyuncak seçimi yapılırken, çocuğun zeka gelişimini olumlu etkilemesinin yanında, sağlığını tehdit etmemesine özen gösterilmeli. Çocuğunuzun hayvanları tanımasını istiyorsanız, çizgi film veya belgesel film izlettirebilir, fotoğraflı kitaplar okutabilir ya da yutamayacağı büyüklükte hijyen şartlarına uygun üretilmiş plastik oyuncak hayvan figürlerinden alabilirsiniz.'' 
     
</TEXT>
</DOC>
