<DOC>
<DOCNO> 347541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo27.html </URL>
<DATE> 2005/05/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Atletico Madrid'de, teknik direktör Fernando'nun görevine son verildi 
</HEADLINE>
<TEXT>

     İspanya Birinci Futbol Ligi'nde, kötü bir sezon geçiren Atletico Madrid'de, teknik direktör Cesar Ferrando'nun görevine son verildiği açıklandı. 
     Kulüpten yapılan açıklamada, takımın bu sezon gösterdiği performansın çok zayıf bulunduğu ve bu nedenle teknik direktör Ferrando'nun işine son verildiği belirtildi. 
     Geçen sene haziran ayında takıma katılan Cesar Ferrando'nun 1 yıllık sözleşmesi, takımın iyi gidişatı nedeniyle bir sezon daha uzatılmıştı. Kulüp başkanı Enrique Cerezo, bu uzatma kararının bir hata olduğunu düşündüğünü açıkladı. 
     Kulüp yetkililerinden Toni Munoz ise İspanyol haber ajansı Efe'ye yaptığı açıklamada, Ferrando'nun yerine alınmak üzere 2-3 isim üzerinde durduklarını ifade ederek, ''Ferrando, çok iyi, dürüst ve işinde çok profesyonel bir insan ama biz olayı bir çok açıdan gözden geçirdik ve sonuç, onun takımda kalmaması yönünde oluştu'' diye konuştu. 
     Bu arada İspanyol basını, yeni teknik direktör adayları arasında Boca Juniors'ın eski teknik direktörü Carlos Bianchi'nin de olduğunu ileri sürdü. 
     Bu sezonki 38 lig maçında 40 gol atılan ve 20 takım arasından sezonu 11. sırada tamamlayan takım, son 8 maçında da galibiyet yüzü görememişti. 
     Atletico Madrid, Real Madrid ve FC Barcelona'dan sonra İspanya'nın en büyük 3. kulübü olarak kabul ediliyor. Kulübün, bir Avrupa Kupası Kupa Galipleri, bir Dünya Kulüpler, 9 da İspanya Ligi şampiyonluğu bulunuyor. 
     
</TEXT>
</DOC>
