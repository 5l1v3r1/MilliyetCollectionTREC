<DOC>
<DOCNO> 319589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko13.html </URL>
<DATE> 2005/03/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
50 bin ton havuç tarlada kaldı... 
</HEADLINE>
<TEXT>

     Türkiye'nin önde gelen havuç üretim merkezlerinden Konya'nın Kaşınhanı Beldesi'nde, bu yıl üretilen 150 bin tonluk ürünün üçte birinin halen tarlada beklediği bildirildi. 
     Kaşınhanı Belediye Başkanı Seyit Ali Çöğürcü, Kaşınhanı'nın toprak yapısı ve havası nedeniyle, dünyanın en tatlı havuç üretimi yapılan yeri olduğunu söyledi. 
     Çöğürcü, kendine özgü lezzeti nedeniyle Türkiye'nin dört bir yanında tanınan Kaşınhanı havucunun, birkaç yıl öncesine kadar Bulgaristan, Yunanistan, Romanya ve bazı Arap ülkeleri tarafından da çok yakından bilindiğini anlattı. 
     Bölgedeki çiftçilerin önemli bir kısmının geçimini havuç üretiminden sağladığını ifade eden Çöğürcü, ''Bölgede yılda ortalama 150 bin ton havuç üretimi yapılıyor. Türkiye havuç üretiminin yüzde 60'ı Kaşınhanı'nda gerçekleşiyor'' dedi. 
     Kaşınhanılı çiftçilerin yıllardır üretimlerinde kaliteden ödün vermediğini dile getiren Çöğürcü, şunları kaydetti 
     ''Üretimde yurt dışından getirilen ve kilogramı yaklaşık 700 YTL olan tohum kullanılıyor. Dekara ortalama 250 YTL'lik tohum atılıyor. Mazot, gübre, su ve işçilik girdileri ile bir kilogram havucun çiftçiye maliyeti 15 YKr'yi buluyor. Şu anda ise çiftçi dünyanın en kaliteli havucunu 8 YKr'den güçlükle satıyor. Yani dekardan 400 YTL alıyor. Kilogram başına 7 YKr zarar ediliyor.'' 
     
     İHRACAT DURUNCA ÜRÜN TARLADA KALDI 
     Çöğürcü, havucun önceden Bulgaristan, Romanya ve Arap ülkelerine ihraç edildiğini, ancak son 2 yıldır ihracatın adeta bıçak gibi kesildiğini belirterek, bu nedenle çiftçinin 2 yıldır zor günler geçirdiğini anlattı. 
     Bu yıl 30 bin dekarlık ekim yapıldığını, fakat 10 bin dekarlık alanda havuçların halen beklediğini vurgulayan Çöğürcü, ''Yaklaşık 50 bin ton havuç tarlada kaldı. İç piyasa üretimin tamamını kaldırmayınca fiyatların düşmesini bıraktık, ürünü alan olmuyor'' dedi. 
     Türkiye'nin dört bir yanına havuç gönderen Kaşınhanılı çiftçilerin, destek beklediğini belirten Çöğürcü, ''artık havuç çiftçisinin dayanacak gücü kalmadı. Girdiler artıyor, ancak ürün fiyatı düşüyor. Çiftçi ne yapacağını şaşırmış halde çaresiz bekliyor. Bu yıl tonlarca havuç sökülmeden tarlada çürüyüp gidecek. Çiftçi, bu nedenle aldığı borçlarını ödeyemiyor'' diye konuştu. 
     Çöğürcü, bölgede havuç üretiminin kontrol altına alınarak, gelecek talebe göre yapılması için kooperatif kurmayı planladıklarını sözlerine ekledi. 
     
</TEXT>
</DOC>
