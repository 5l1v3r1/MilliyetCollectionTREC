<DOC>
<DOCNO> 333243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun02.html </URL>
<DATE> 2005/04/14/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Boucher "Suriye'nin davranışını değiştirmesi lazım" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Suriye ile bu ülkenin bölgede nasıl daha uyumlu rol oynayabileceği hakkında konuşulmasının ''doğru bir mesaj'' olduğunu, ancak mesajın eyleme dökülmesinde sorun bulunduğunu söyledi. 
     Boucher, düzenlediği basın toplantısında bir gazetecinin, ''Cumhurbaşkanı Ahmet Necdet Sezer'in Suriye'yi ziyaretinde Suriye Devlet Başkanı Beşşar Esad ile görüşmesinin bölgeye barış ve istikrar getirmeye yardım edeceğinden ABD'nin umutlu olup olmadığı'' sorusunu yanıtladı. 
     Richard Boucher, ''Bir görüşmeye bu kadar önem verilip verilmeyeceğini bilmiyorum. Suriye'nin bölgedeki rolüne ve komşularıyla ilişkilerine bakması gerektiğini düşünüyoruz. Irak'taki isyancıları destekleyen insanlara kendi topraklarında izin vermesi konusunda veya Ortadoğu barış sürecini sabote etmeye çalışanlara desteğe izin vermesi konusunda ne yaptığına bakması gerek. Suriye'nin davranışını değiştirmesi lazım. Suriye'nin bunu anlayıp mesajı almasının zamanı'' dedi. 
     Boucher, ''Suriye'nin Türkiye'yi bir ''aracı köprü'' olarak görüp görmediği ve ABD'nin, Türkiye'nin daha aktif rol oynamasını destekleyip desteklemediği'' sorusuna ise, ''Elbette Suriye ile bölgesinde nasıl daha uyumlu rol oynayabileceği hakkında konuşulması doğru bir mesaj. Sorun mesaj değil. Sorun, bunun nasıl algılandığı ve nasıl eyleme döküldüğünde'' diye yanıt verdi. 
     Sözcü Boucher, ''Suriye yardım istiyor. İsyancılara desteğin akmasını kesmek için ne yardıma ihtiyaçları var İsme mi, fikre mi, finansal bilgiye mi ihtiyaçları var Hem biz, hem Iraklılar bu bilgileri sağladık'' dedi. 
     Boucher, Suriye'nin Lübnan'dan çıkmak için ne tür bir bahaneye ihtiyacı olduğunu da sordu. 
     
</TEXT>
</DOC>
