<DOC>
<DOCNO> 323305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/guncel/agun.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralılara kar kızağı 
</HEADLINE>
<TEXT>


Bingöl Karlıova'daki deprem 7 ili etkiledi. Köylerdeki depremzedeleri, deprem kadar kapalı yollar da vurdu. Kümet köyünde 2 yaralı, ilçeye mecburen kızakla gitti 

ŞEYHMUZ ÇAKAN - CEM BAKIRCI - ADİL ÖNAL - ONUR SAĞSÖZ Bingöl Erzurum DHA 

Bingöl'ün Karlıova ilçesinde dün 09.36'da meydana gelen Richter ölçeğine göre 5.7 büyüklüğündeki depremde ilk belirlemelere göre 2'si ağır 15 kişi yaralandı. Yolların karla kaplı olması nedeniyle kurtarma ekipleri, en çok hasarın meydana geldiği köylere ulaşmakta güçlük çekti. 

Balkondan atlayan yaralılar 
Boğaziçi Üniversitesi Kandilli Rasathanesi ve Deprem Araştırma Enstitüsü, 12 saniye süren depremin büyüklüğünü 5.7 olarak açıkladı. 
Paniğe yol açan deprem Erzurum, Elazığ, Diyarbakır, Erzincan, Muş ve Tunceli'de de hissedildi. Hava sıcaklığının eksi 5 derece olmasına rağmen, vatandaşlar korkudan evlere girmedi. Balkondan atlayan 3 kişinin yaralandığı bildirildi. 

Deprem olunca çığ düştü 
Karlıova'ya bağlı köylerde 11 kişi yaralanırken, karla kaplı bölgede bulunan Kümet köyündeki 2 yaralının kızaklarla ilçe merkezine getirilmesine çalışıldığı kaydedildi. Erzurum'un Çat ilçesine bağlı 12 köyde de 38 ev yıkıldı, 1 kişi yaralandı. Depremle birlikte Erzurum - Bingöl karayolunun bazı noktalarına çığ düşmesi nedeniyle, Erzurum'un Çat'la karayolu bağlantısı bir süre kesildi. 

35 ARTÇI 

09.36'dan saat 14.30'a kadar Bingöl Karlıova'da, büyüklükleri 2.6 ile 4.2 arasında değişen 35 artçı sarsıntı oldu. Kandilli Rasathanesi, çok sayıda artçı sarsıntı olabileceği, özellikle hasar gören yapılara girilmemesi konusunda uyarıda bulundu. 


Bakan, helikoptere binemedi 


DEPREM, en çok köylere zarar verdi. Bu köylerden biri de, Çat ilçesine bağlı Köseler köyüydü üstte . Jandarma ekipleri, köylere ulaşmak için saatlerce uğraş verdi. İçişleri Bakanlığı ve Kızılay, bölgeye çadır, battaniye gönderdi. Erzurum'da bulunan Sağlık Bakanı Recep Akdağ da sağda , çığ nedeniyle yaklaşık 2 saatlik gecikmeyle yola çıktı. Çat'a giden Akdağ, cep telefonuyla İçişleri Bakanı Abdülkadir Aksu'dan helikopter istedi. Akdağ, daha sonra, kötü hava koşulları yüzünden helikopterin bölgeye gelemeyeceğini açıkladı. 


</TEXT>
</DOC>
