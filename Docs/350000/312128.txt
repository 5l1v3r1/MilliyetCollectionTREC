<DOC>
<DOCNO> 312128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur23.html </URL>
<DATE> 2005/02/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Banka görevlisini kandıramayan kadın, banka içinde soyundu .. 
</HEADLINE>
<TEXT>

     Adapazarı'nda bir bankada döviz bozdurmak isteyen kadın kendisine eksik para verildiğini iddia etti. Banka görevlisinin, kadının cebinde, eksik olduğunu iddia ettiği parayı bulması üzerine, Burcu G. banka içinde soyundu. 
     Alınan bilgiye göre, Atatürk Bulvarı'ndaki bir bankanın kombiyo servisine Şengül B. ve yanında küçük bir çocukla gelen Burcu G. 43 , 637 euro bozdurmak istediğini söyledi. Burcu G, daha sonra parayla dolar almak istediğini belirtti. Bu sırada el çabukluğuyla 400 doları cebine koyan Burcu G, paranın tamamını almadığını öne sürdü, ancak banka görevlisi Yaşar S. kadının cebinde, eksik olduğunu iddia ettiği parayı buldu. 
     Yakalandığını anlayınca elbiselerini çıkarmaya başlayan ve banka içine tuvaletini yapan Burcu G, daha sonra bankadan çıkarak, bir minibüse bindi. Minibüste de soyunmaya devam eden Burcu G, polisin aracı durdurmasıyla gözaltına alındı. Olayla ilgili Şengül B. de yakalandı. 
     
</TEXT>
</DOC>
