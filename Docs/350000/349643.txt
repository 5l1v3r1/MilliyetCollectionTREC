<DOC>
<DOCNO> 349643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun34.html </URL>
<DATE> 2005/06/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Terörden yargılanan Suriyeli, 10 bin avro tazminat aldı... 
</HEADLINE>
<TEXT>

     Hollanda'da geçen yıl terör sanığı olarak yakalanan Suriye asıllı bir kişi, hükümet hakkında açtığı davada, 10 bin avro tazminat almaya hak kazandı. 
     Suriye asıllı Gaffar H. 38 , geçen yıl temmuzda Nijmegen kentinde Amerikan askerlerine yönelik terör eylemi hazırlığı içinde bulunduğu suçlamasıyla Lübnanlı bir kişiyle birlikte gözaltına alınmıştı. 
     Terör örgütü El Kaide üyesi olduğu da öne sürülen sanık, bir hafta gözaltında tutulduktan sonra kanıt yetersizliğinden serbest bırakılmıştı. 
     Gaffar H, haksız yere suçlandığını ve bundan zarar gördüğü gerekçesiyle hükümet hakkında 50 bin avroluk tazminat davası açmıştı. 
     Arnhem mahkemesinde bugün bakılan davada mahkeme heyeti, tazminat istemini haklı buldu, ancak bunun 10 bin avroyla sınırlı tutulmasına karar verdi. 
     
</TEXT>
</DOC>
