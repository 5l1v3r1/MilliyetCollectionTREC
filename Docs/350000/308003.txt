<DOC>
<DOCNO> 308003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yazar/kohen.html </URL>
<DATE> 2005/01/20/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İkinci Bush dönemi başlarken... 
</HEADLINE>
<TEXT>


GEÇEN kasım ayında ABD'deki seçimlerden galip çıkan George W. Bush, 40 milyon dolara mal olacağı tahmin edilen görkemli tören ve resepsiyonlarla ikinci başkanlık dönemine bugün resmen başlıyor... 
Dört yıllık bu yeni dönem, ABD'ye ve dünyaya ne getirecek Diğer bir deyişle Bush'un ikinci dönemi, özellikle Amerika'nın dünya politikası açısından, birinci dönemin bir devamı mı olacak, yoksa bazı değişikliklere yol açacak mı 
Bu konuda tahmin yaparken, şu faktörleri dikkate almak gerek 
1 Başkan'ın mizacı ve felsefesi 
Bush, kendisine çok güvenen, düşüncelerinin doğruluğuna ve haklılığına inanan, inatçı ve kibirli bir karaktere sahip. Kendisinin ve ülkesinin "ulvi" görev ve sorumluluklar taşıdığına dair "evangelist" bir inancı da var... Örneğin Bush, Afganistan ve Irak operasyonlarına böyle duygularla girişti. Irak politikasının doğruluğunu önceki günkü konuşmasında da tekrarladığı gibi aynı inanç ve inatla savunuyor. 
Dolayısıyla, "İkinci Bush döneminde ABD'nin politikaları değişir mi " sorusu, önemli ölçüde "Bush değişir mi " sorusu ile de bağlantılı... 
2 Yönetimin kadroları 
Birinci dönemde Bush'un başlıca akıl hocaları ve yardımcıları, "neo-con" diye bilinen "yeni muhafazak rlar" veya "şahinler"di... Bunların önemli bir kısmı Cheney, Rumsfeld, Wolfowitz, vesaire yönetimde kalıyor. Dışişleri Bakanı Colin Powell'ın yerine getirilen Condoleezza Rice, Bush'un yakını olarak bilinir. Gerçi önceki gün Senato'daki konuşmasında "diplomasi zamanının geldiğini" söyledi, ama Irak, İran gibi kritik konularda Bush yönetiminin izlediği katı çizgiyi de savundu. 
Dolayısıyla, bugünkü kadronun Bush yönetiminin politikalarında belki üslup farkı dışında bir değişiklik getirmesi olasılığı zayıf görünüyor. 
3 Amerikan kamuoyu 
Seçimler, Amerikan toplumunun Bush'un politikaları konusunda iyice bölünmüş olduğunu ortaya koymuştu. Bu hafta yapılan anketler bu durumun devam ettiğini gösteriyor. "Los Angeles Times"ın anketine göre, Bush'un politikalarına destek verenlerle vermeyenlerin oranı eşit yüzde 48'er ... 
Bush her ne kadar Meclis ve Senato'da çoğunluğa sahipse de, Demokrat muhalefetten, medyanın ve aydınların önemli bir kısmından eleştiriler yoğunlaşıyor. 
4 Dünyanın tepkisi 
Bush'un dünyanın geniş bir kesiminde sevilmediği açık. BBC'nin 21 ülkeyi kapsayan son anketi de bunu doğruluyor. Bu ülkelerden 16'sı -Türkiye başta olmak üzere- Bush'un politikaları yüzünden dünyanın daha tehlikeli duruma geldiğine inanıyor. 
Bu ülkeler arasında ABD'nin yakın Avrupa müttefiklerinin bulunması ve buralarda dahi "anti-Amerikanizm"in yayılması, Bush yüzünden ABD'nin ne hallere düştüğünü gösteriyor... 

YENİ dönemde Bush yönetimi Amerikan ve dünya kamuoyundaki eğilimi dikkate alacak mı Başkan "emperyal" tavırları yerine, uluslararası camia ve özellikle müttefikleriyle danışma ve dayanışma içinde hareket etmeye razı olacak mı 
Bu, Türkiye'yi de çok yakından ilgilendiriyor. Açıkçası Bush'un ilk döneminde Türk-ABD ilişkileri, ciddi sarsıntı geçirdi ve henüz tam rayına oturmadı. ABD'nin özellikle Irak gibi kritik konularda Türkiye'nin görüşlerine ve kaygılarına daha duyarlı davranması ve daha sıkı bir işbirliği içine girmesi gerekiyor. 
İkinci döneminde Bush yönetimi buna yönelecek mi Umarız öyle olur... 



</TEXT>
</DOC>
