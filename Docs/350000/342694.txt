<DOC>
<DOCNO> 342694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo13.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa'nın gözü karardı 
</HEADLINE>
<TEXT>


İstanbulspor, kalan üç maçından dokuz puan hedefliyor. Beşiktaş'tan çekinmediklerini söyleyen Genel Müdür Ergün Yücel, "Hiç bir rakibimizden korkumuz yok" diye konuştu 

SENAD OK DHA 


Sakaryaspor galibiyetiyle ligde kalma umutlarını artıran İstanbulspor, kalan üç maçından 9 puan hedefliyor. Genel Müdür Ergün Yücel, "Artık hiç bir takımdan korkumuz yok. Her maçımıza galibiyet için çıkacağız" dedi. 
Sarı - Siyahlılar'da takımın gol yükünü sırtlayan ve üç haftada attığı gollerle dikkat çeken Bülent Kahraman, bugün oynayacakları Beşiktaş'tan çekinmediklerini belirtti. Sakaryaspor karşısında elde edilen galibiyeti bir başlangıç olarak gördüklerini ifade eden golcü, "Galibiyet serisi yakalamak istiyoruz. Yaralı aslan gibi kim gelirse saldıracağız. Kazanmaktan başka bir düşüncemiz yok. Çünkü başka şansımız da yok" diye konuştu. 
Başarılı defans oyuncusu Yalçın Ayhan ise teknik heyetteki kan değişikliğinin takıma büyük yarar sağladığını ve son Sakarya maçında buldukları moralle Beşiktaş'ı yenmek için oynayacaklarını söyledi. 

Ömerli inanıyor 

İstanbulspor'un teknik patronu Fahrettin Ömerli, Sakaryaspor karşısındaki futbolu tekrarlamaları durumunda Beşiktaş'ı yenebileceklerini söyledi. Üç maçı da kazanmak zorunda olduklarını vurgulayan Ömerli, "Beşiktaş büyük bir takım. Ancak ben futbolcularıma inanıyorum. Herkes İstanbulspor'un düştüğünü söylüyordu. Ama bunun böyle olmadığı Sakarya maçında görüldü" ifadesini kullandı. 


</TEXT>
</DOC>
