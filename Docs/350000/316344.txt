<DOC>
<DOCNO> 316344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun02.html </URL>
<DATE> 2005/02/18/ </DATE>
<TIME> 02.17 </TIME>
<AUTHOR>  </AUTHOR>
<HEADLINE>
Tiflis-Moskova arasında kriz 
</HEADLINE>
<TEXT>

     Nurettin ATMACA DHA 

      RUSYA Federasyonu Dişişleri Bakanı Sergey Lavrov'un yarın Gürcistan'a yapacağı ziyarette, Rus ordusuna karşı ülkenin bağımsızlığı için yapılan çatışmalarda ölenlerin anısına dikilen Kahramanlık Anıtı'na gitmeyeceğini bildirmesi Tiflis'in tepkisine neden oldu. Serge Lavrov'un Tiflis ile Moskova arasında ziyaret öncesinde diplomatik bir krize neden olan bu adımı karşısında Gürcistan Dışişleri Bakanlığı ziyaretin, 'resmi niteliğinin kaldırıldığını ve çalışma ziyaretine dönüştürüldüğünü' bildirdi. 
     Gürcistan Dışişileri Bakanı Salome Zurabişvili Tiflis'te yaptığı açıklamada, "Sergey Lavrov bu tutumu ile Gürcü tarafını ziyaretin resmi niteliğini kaldırmaya mecbur etmiştir. Davet edilen tarafın uluslararası protokol kurallarına uymaması tarihte görülmüş bir şey değildir. Bu, ziyaret edilen ülkeye saygıyı gösterir" dedi. Lavrov'un bu adımına karşılık Tiflis'in bu meseleyi büyütmek gibi bir amacı bulunmadığını kaydeden Zurabişvili, ancak bu tutumu asla unutmayacaklarını vurguladı. 
     
     LAVROV İLİŞKİLERE ZARAR VERMEZ 
     Resmi ziyaret için gittiği Ermenistan'ın başkenti Erivan'da konuyla ilgili bir açıklama yapan Sergey Lavrov da, bu meselenin Rusya-Gürcistan ilişkilerine zarar vereceğini sanmadığını söyledi. Lavrov, Tiflis tarafından anıt ziyaretinin bir gün önce bildirildiğini ve bu yüzden de suçlanmasının adaletsizlik olduğunu söyledi. 
     Ermeni Regnum Ajansı'nın haberine göre, Lavrov'un, Erivan'da Cumhurbaşkanı Robert Koçaryan, Başbakan Andranik Margaryan ve Dışişleri Bakanı Vartan Oskanyan ile yapacağı görüşmelerde, Güney Kafkasya ve Dağlık Karabağ sorunu ele alınacak. Sergey Lavrov'un yarın yapılması beklenen Tiflis ziyaretinin en önemli gündem maddesini ise Rusya-Gürcistan sınırında güvenliğin sağlanması konusunu oluşturuyor. 
     
</TEXT>
</DOC>
