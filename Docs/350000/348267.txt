<DOC>
<DOCNO> 348267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy18.html </URL>
<DATE> 2005/06/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rusya'nın ithalatı durdurması... GFüçlü Sorumlu olanlar kendisine baksın 
</HEADLINE>
<TEXT>

     Tarım ve Köyişleri Bakanı Sami Güçlü, Rusya Federasyonu’nun Türkiye’den yaş meyve-sebze ithalatını durdurması konusunda, kimsenin konuyu bütün detaylarıyla bilmeden suçluyu işaret etmemesi gerektiğini söyledi. Güçlü, "Sorumlu olanlar kendisine baksınlar. Bu konuda üretici eğer gerekli tedbiri almamışsa ihracatçı özen göstermemişse Tarım Bakanlığı’nın görevlileri kontrol yapmamışsa sorun devam eder" dedi. 
     AK Parti Mersin Milletvekili Ali Er, TBMM Genel Kurulu’nda yaptığı gündemdışı konuşmada, Rusya’nın Türkiye’den yaş sebze-meyve ithalatını durdurmasının yetkililerin ihmalinden kaynaklandığı düşüncesinin üreticiler ve ihracatçıları üzdüğünü söyledi. Rusya Federasyonu’nun 2004 yılının Aralık ayında Türkiye’yi uyardığını ifade eden Er, bu 
     uyarılara Türk yetkililerin yanıt vermediğini iddia etti. Hükümet’in bu duruma kayıtsız kalmaması gerektiğini kaydeden Er, "Sorumlular hakkında gereken işlem yapılmalıdır, adı bakan olsun, bürokrat olsun kim olursa olsun..." diye konuştu. Tarım ve Köyişleri Bakanı Güçlü, Er’in gündemdışı konuşmasını yanıtlarken, Rusya’nın Türkiye’den ihracatı durdurması ile üzüntü verici, sektörü rahatsız edici gelişmelerin ortaya çıktığını söyledi. Rusya Federasyonu’nun sebze ve meyveler içindeki Akdeniz meyve sineğinin kendi coğrafyasına uyum sağlamasından korktuğunu belirten Güçlü, "Avrupa’ya gönderdiğimizde bir problem çıkmıyor" dedi. Güçlü, Rusya Federasyonu’nun 2004 yılı içindeki uyarıları üzerine alınan önlemlerle hastalıklı üründe yüzde 64 oranında iyileşme olduğunu, ancak Kasım ayında yazıldığı iddia edilen yazının Türkiye’deki hiçbir makamda bulunmadığını kaydetti. Bu yazının, istemeleri üzerine 31 Mayıs tarihinde Türkiye’nin Moskova Büyükelçiliği aracılığıyla kendilerine ulaştırıldığını bildiren Güçlü, istenilen belgelerin hazırlanarak dün akşam gönderildiğini söyledi. Bugün de bir heyetin Moskova’ya hareket ettiğini belirten Güçlü, yarın yapılacak görüşmelerden sonra olayın daha iyi anlaşılacağını ifade etti. Bakan Güçlü, Rusya Federasyonu’nun Ankara Büyükelçisi’nin "Konu tekniktir, olayın başka boyutları yok" dediğini aktardığı konuşmasında, bunun sorunun çözülmesi açısından umut verici olduğunu kaydetti. Türkiye’nin 9 aydan bu yana konuyu yakından izlediğini, Rusya’nın ilgili birimlerini defalarca davet ettiğini vurgulayan Güçlü, ancak bu davetlere yanıt alamadıklarını bildirdi. Hiç kimsenin konuyu bütün detaylarıyla bilmeden suçluyu işaret etmemesi gerektiğini vurgulayan Güçlü, "Bu konuda sorumlu olanlar kendisine baksınlar. Bu konuda üretici eğer gerekli tedbiri almamışsa ihracatçı özen göstermemişse Tarım Bakanlığı’nın görevlileri kontrol yapmamışsa sorun devam eder" dedi. Piyasa koşullarının zaman zaman acı dersler verdiğini ifade eden Güçlü, Mersin Milletvekili Er’in sözlerinin bu acının yansıması olduğunu söyledi. Bundan önce ne yapıldığının düşünülmesi ve yapılacakların da iyi planlanması gerektiğini bildiren Güçlü, "Kontrolleri arttırdığımızda kimse bize ’ihracatı Tarım Bakanlığı engelliyor’ dememeli" diye konuştu. 
     
</TEXT>
</DOC>
