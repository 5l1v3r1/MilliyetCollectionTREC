<DOC>
<DOCNO> 331324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/ydilmen.html </URL>
<DATE> 2005/04/08/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Heyecan arttı 
</HEADLINE>
<TEXT>



Süper Lig'de bitime yaklaştıkça heyecan da giderek artıyor. Bu hafta oynanacak karşılaşmalar hem zirvede, hem de dipte değişikliklere neden olabilir. 
Lider Fenerbahçe'nin Sakarya deplasmanında üç puanı alacağını tahmin ediyorum. Ev sahibi son haftalardaki etkili futboluyla dikkat çekse de güçlü rakibinden puan kapması zor. 
Galatasaray - Trabzonspor randevusu ise üç ihtimale de açık. İddaacılar'ın bu karşılaşmadan uzak durmasını tavsiye ederim. Ligde ilk sezonu olmasına rağmen çok kaliteli maçlar çıkaran Ankaraspor da, Diyarbakır önünde favori. Başkent ekibi saha avantajını kullanarak üç puanı alacaktır. 

Sarıyer kazanır 
Kümede kalması artık mucizelere bağlı olan Sebatspor, düşme tehlikesini yakından hisseden Kayserispor'u konuk edecek. Bu zorlu karşılaşmada konuk ekip daha ağır basıyor. Önce 2, sonra 0 düşünülmeli. 
İkinci Lig A Kategorisi'nde alt sıralardan kurtulmaya çalışan Sarıyer için Altay maçı dönüm noktası olacaktır. Ev sahibinin bu karşılaşmadan üç puan çıkaracağını tahmin ediyorum. 
Avrupa liglerine gelince Şampiyonlar Ligi'nde çarşamba günü 2-1'in rövanşında Liverpool'u ağırlayacak olan Juventus'un, her ne kadar zirve mücadelesi verse de bu haftaki Fiorentina maçını ikinci planda tutacağını düşünüyorum. Bu yüzden sürprizciler için bu karşılaşma ideal. Alman Ligi'nde ise Bayern Münih, M.Gladbach'ı puansız gönderecektir. Hamburg - Werder Bremen mücadelesinde ise önce beraberlik diyorum. 



</TEXT>
</DOC>
