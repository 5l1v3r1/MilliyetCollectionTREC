<DOC>
<DOCNO> 342604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur25.html </URL>
<DATE> 2005/05/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Usta yönetmen Ömer Kavur toprağa verildi 
</HEADLINE>
<TEXT>

     Türk Sineması'nın usta yönetmeni Ömer Kavur'un cenazesi, Teşvikiye Camii'nde öğleyin kılınan namazın ardından Zincirlikuyu Mezarlığı'nda toprağa verildi. 
     Ömer Kavur için Beyoğlu Emek Sineması'nda tören düzenlendi. 
     Kavur'un sarı-kırmızı renkli çiçeklerle bezenmiş naaşının sinemaya getirilişi sırasında, sanatçı dostlarının gözyaşlarını tutamadıkları gözlendi. 
     Törende, "Ömer Kavur'la Yola Çıkmak" adlı belgeselin gösteriminin ardından konuşan yönetmen Atıf Yılmaz, Kavur'un kendisi için çok özel bir insan olduğunu vurguladı. 
     Kavur ile son 30 yıllarını çok yakın paylaştıklarını anlatan Yılmaz, "Kendimi kardeşini kaybetmiş bir insan gibi hissediyorum" dedi. 
     Sanatçı Zuhal Olcay da, çok üzgün olduğunu ifade ederek, "O harika, efendi, alçak gönüllü ve beni anlayan 2 yönetmenden biriydi. Onu çok özleyeceğim" diye konuştu. 
     İstanbul Kültür Sanat Vakfı İKSV Film Festivali Yönetmeni Hülya Uçansu da, Kavur'un 30 yıllık arkadaşı olduğunu anlatarak, "Yaşama sevinci, hırsı, çalışmalarındaki kavgacılığı, ödün vermemesi ve entelektüel birikimiyle yaşamımda olmasından onur duyduğum ender insanlardan biriydi. Türk Sineması'nın yapıtaşıydı" dedi. 
     Ömer Kavur'un çocukluk arkadaşı Sadık Deveci de, usta yönetmenin son isteğinin, üzerinde çalıştığı bir senaryonun hayata geçmesi olduğunu dile getirerek, dostları ile birlikte bu projeyi hayata geçirmek için söz verdi. 
     Kavur'un naaşının İstiklal Caddesi'ndeki cenaze arabasına konulmasının ardından sanatçılar, kortej oluşturarak alkışlarla Taksim Meydanı'na kadar yürüdüler. 
     Ömer Kavur'un cenazesi, daha sonra Teşvikiye Camii'ne götürüldü. 
     Camideki törene, Kavur'un annesi Abbese Moralı'nın yanı sıra Yusuf Kurçenli, Yılmaz Duru, Osman Sınav, Aytaç Arman, Çolpan İlhan, Perran Kutman, Şahika Tekand, Rutkay Aziz, Güven Kıraç, Fikret Kuşkan, Halil Ergün, Hülya Koçyiğit, Hülya Avşar, Kadir İnanır ve Nurseli İdiz'in de aralarında bulunduğu çok sayıda yönetmen ile sanatçı katıldı. 
     Hümeyra, camideki törende basın mensuplarına yaptığı açıklamada, "Mükemmel bir sanatçı olağanüstü bir insandı. Bence kıymeti bilinmedi" dedi. 
     
</TEXT>
</DOC>
