<DOC>
<DOCNO> 319402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur58.html </URL>
<DATE> 2005/02/28/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Ankara'da doğal gaz satışına sınırlama... 
</HEADLINE>
<TEXT>

     Ankara Büyükşehir Belediyesi, BOTAŞ'ın doğal gaza zam yapmasının ardından gaz satışını 20 YTL ile sınırladı. 
     AA muhabirinin aldığı bilgiye göre, BOTAŞ'ın doğal gaza zam yapmasının ardından, Ankara Büyükşehir Belediyesi'ne ait doğal gaz satış istasyonlarında 20 YTL'nin üzerinde gaz satışı yapılmadı. 
     Özellikle akşam saatlerinde, gaz satış istasyonlarında uzun kuyruklar oluşturan ve zamsız doğal gaz almak isteyen vatandaşlara, yetkililer tarafından 20 YTL'nin üzerinde gaz satışı yapılamayacağı bildirildi. 
     Bunun üzerine yetkililer ile vatandaşlar arasında tartışmalar yaşandı. 
     Konuyla ilgili AA muhabirine açıklama yapan Ankara Büyükşehir Belediyesi Basın Koordinatörü Avni Kavlak, BOTAŞ'ın mesai saatleri içinde zam yapmasının ardından vatandaşların, eski fiyattan gaz alabilmek için gişelere akın ettiğini söyledi. 
     Büyükşehir Belediyesi'nin henüz gaz satışında fiyat ayarlaması yapmadığını ve çalışmaların devam ettiğini belirten Kavlak, gaz satışında sınırlamaya gittiklerini kaydetti. 
     BOTAŞ'ın zam kararını, mesai saatleri içinde kamuoyuna açıklamasının ardından, zammın belediyeye yansıdığını ifade eden Kavlak, sınırlamanın, belediyenin zararını en aza indirebilmek amacıyla yapıldığını vurguladı. 
     Kavlak, doğal gazda yapılacak fiyat ayarlamasından sonra sınırlamanın kaldırılacağını ve gazın zamlı fiyattan satışına başlanacağını bildirdi. 
     
</TEXT>
</DOC>
