<DOC>
<DOCNO> 305761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko13.html </URL>
<DATE> 2005/01/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ziraat Bankası'nın karı 1.5 katrilyon liraya ulaştı... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Ziraat Bankası'nın 2003 yılı sonunda 1 katrilyon 72 trilyon lira olan karının, 2004 yılı sonunda 1.5 katrilyon liraya ulaştığını açıkladı. 
     Ziraat Bankası'nın 2004 yılı faaliyetlerine ilişkin düzenlenen basın toplantısında konuşan Sayın, göreve gelişlerinden bu yana başarılı bir dönem geçirdiklerini ifade etti. 
     Bankanın gerek aktif büyüklük açısından gerekse şube ve personel adeti açısından AB'de saygın bir yere kavuştuğunu vurguladı. 
     
     ZİRAAT BANKASI GENEL MÜDÜRÜ 
     Ziraat Bankası Genel Müdürü Can Akın Çağlar da bankanın 141. yılında sadece rakamsal olarak değil, fiziki anlamda da Türkiye'nin en büyük bankası olduğunu bildirdi. 
     Ziraat Bankası'nın personel sayısı açısından sektörün yüzde 17'sini, şube sayısı açısından da yüzde 19'unu oluşturduğunu hatırlatan Çağlar, bankanın Türkiye'nin yanında 19 ülkede de faaliyetlerine devam ettiğini kaydetti. 
     Irak'ta faaliyet izninin bugün yarın alınmak üzere olduğunu bildiren Çağlar, İran, Pakistan ve Afganistan'da da yeni networkler oluşturmaya çalıştırdıklarını, Türk işadamlarının bulunduğu her yerde olmak istediklerini ifade etti. 
     Dünyada Citibank'ın 46, HSBC'nin ise 76 ülkede hizmet verdiğini belirten Çağlar, Ziraat Bankası'nın da 19 ülkede hizmet vermesinin anlamlı olduğunu vurguladı. 
     
     ZİRAAT BANKASI VE ÖZELLEŞTİRME 
     Ziraat Bankası'nın özelleştirilmesinde belli bir takvim izlendiğini hatırlatan Çağlar, Başak Sigorta ve Başak Emekliliğin Özelleştirme İdaresi'ne devredilerek, özelleştirmede ilk adımın atıldığını kaydetti. 
     Banka olarak toplam aktifin yüzde 10'unu likit olarak tuttuklarını anlatan Çağlar, 31.5 katrilyon liralık menkul kıymet büyüklüğünün bilanço içinde yüzde 59'luk bir paya denk düştüğünü, bu alandaki sektör ortalamasının ise yüzde 41 düzeyinde olduğunu ifade etti. 
     
     KREDİLER 
     Çağlar, Aralık 2002'de 1.5 katrilyon lira olan bankanın kredi hacminin Aralık 2004'te 5.7 katrilyon liraya çıktığını kaydederek, kredilerin aktifler içindeki payının da yüzde 4'ten yüzde 11'e yükseldiğini açıkladı. 
     Bankacılık sektöründe aktiflerin yüzde 32'sinin kredi olarak tahsis edildiğini hatırlatan Çağlar, burada daha alınması gereken bir yolun olduğunun görüldüğünü kaydetti. 
     Toplam aktiflerin 43 katrilyon liradan katrilyon liraya çıktığını da kaydeden Çağlar, The Banker dergisine göre, dünyanın 115. büyük bankası konumuna geldiklerini ifade etti. 
     
</TEXT>
</DOC>
