<DOC>
<DOCNO> 341856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko25.html </URL>
<DATE> 2005/05/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Vali Güler İstanbul artık "istiap haddi dolmuş bir şehir" 
</HEADLINE>
<TEXT>

     İstanbul Valisi Muammer Güler, İstanbul’un artık "istiap haddi dolmuş bir şehir" olduğunu söyledi. 
     Güler, Müstakil Sanayici ve İşadamları Derneği MÜSİAD tarafından hazırlanan İstanbul Raporu’nun açıklandığı toplantıda yaptığı konuşmada, raporun, yol haritası olarak nitelendirdikleri hedeflere ulaşmada sağlıklı çözüm önerileri getirdiğini ifade etti. 
     Kentin sorunlarının çözümü için ilgili tüm tarafların bir konsensüs içinde hareket etmesi gerektiğini vurgulayan Güler, şöyle devam etti 
     "İstanbul artık istiap haddi dolmuş bir şehir. Bunu bir faraziye olarak kabul edip, bu raporu da oraya oturtmamız lazım. Rapor, sorunlara sahip çıkma anlamında İstanbulluluktan ziyade İstanbulculuğu ortaya çıkaran bir yaklaşım sergiliyor. Türkiye’de bir koordinasyon sorunu var. Gündeminde İstanbul olmayan hiçbir kuruluş yok. Rapor, bunların koordinasyonuna katkıda bulunabilir." Muammer Güler, İstanbul’da tarihi yarımadanın imalat sektöründen arındırılacağını ve İkitelli gibi bölgelerdeki atıl kapasitelerin harekete geçirileceğini hatırlatarak, "İstanbul pastasını büyütecek sektör hizmet sektörüdür. Burada turizm öne çıkıyor. 10 milyon turist hedefi diyoruz. 10 milyon turist nereye gelecek Bir UEFA maçı için gelecek 80 bin kişinin ağırlanması bile başlı başına bir iş" diye konuştu. 
     
     "KÜRESEL YATIRIMCILARIN İLGİ ODAĞI" 
     İstanbul Büyükşehir Belediye Başkanı Kadir Topbaş da, kentin 50 yılda 12 milyon göç aldığına ve bu göç dalgası ile sanayileşmenin özellikle çevre konusunda getirdiği sorunların tetiklediği sıkıntıların ortada olduğuna dikkat çekti. 
     Topbaş, İstanbul’un dünya nüfusunun yarısının yaşadığı 4 saatlik çember içindeki konumunun hala önemini koruduğunu vurgulayarak, "Artık Avrupa şehirlerindeki fuar alanları önemini kaybetti. Önümüzdeki 20 yıl için İstanbul ve Moskova’daki fuar alanları önde olacak" dedi. 
     Dünyaca tanınan mimarların projeler hayata geçirmek istedikleri İstanbul’un küresel yatırımcıların ilgi odağı olduğuna işaret eden Topbaş, "Büyük yatırımcılar geliyor. Benim davetim üzerine gelen yabancı bir yatırımcı 250 milyon dolarım var. Bana bir yer göster, gelip yatırım yapayım dedi. Bu teknokent veya bilişim olacak" diye konuştu. 
     Kadir Topbaş, kentte sanayinin komşu illere kaydırılması gerektiğini ifade ederek, "Artık ağır sanayinin İstanbul’da olması mümkün değil. Bacası az ve istihdam yaratabilen sanayi önem kazanacak" dedi. 
     Geçtiğimiz hafta itibariyle 946 yıkım gerçekleştirdiklerini belirten Topbaş, "Özellikle koruma alanı içinde olan yapılar için hiçbir şekilde müsamaha göstermeyeceğiz. Bu konuda hiç kimseyi tanımam, yıkarım. İsterse o binayı yıkarken bütün serveti yok olsun, kusura bakmasın yine yıkarım" diye konuştu. 
     
     ÖMER BOLAT 
     MÜSİAD Genel Başkanı Ömer Bolat da, raporun İstanbul’un bugünü ve 2023 hedefine hazırlanması yönünde çözüm önerileri içerdiğini belirtti. 
     İstanbul’un Türkiye’nin çekim merkezi, dünyada da bilinen en güçlü markası olduğunu vurgulayan Bolat, "Şimdi görevimiz, İstanbul’un lokomotif olma görevini sürdürmesi kadar, küresel bir cazibe merkezi olmasını, vasıflarıyla hak ettiği ama karşılığını henüz tam göremediği bir dünya şehri olmasını sağlamaktır" diye konuştu. 
     Bolat, hükümet ile ilgili tüm yetkili ve kuruluşlara sunacakları İstanbul Raporu’nun takipçisi olacaklarını söyledi. 
     
</TEXT>
</DOC>
