<DOC>
<DOCNO> 322225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy16.html </URL>
<DATE> 2005/03/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ANAP Heyeti, Erkan Mumucu'yu ziyaret ederek partiye davet etti 
</HEADLINE>
<TEXT>

     ANAP Genel Başkan Yardımcısı Abdülbaki Erdoğmuş başkanlığındaki MKYK tarafından kongre çalışmaları için yetkilendirilmiş heyet, bağımsız Isparta Milletvekili Erkan Mumcu'yu ziyaret ederek, ANAP'a davet etti. 
     Erkan Mumcu'nun ofisindeki ziyaret, yaklaşık bir saat sürdü. Toplantının ardından açıklama yapan Erdoğmuş, siyasette yeniden hareketlenme başladığını, bu hareketlenmeye paralel olarak Erkan Mumcu'yu partiye davet için ziyaret ettiklerini söyledi. 
     ''Ziyaretin amacı Mumcu'nun ortaya koyduğu ilkelerin, projelerin hayata geçirilmesinin zemininin ANAP olduğunu söylemektir, kendisini ANAP'a, ocağına, yuvasına davet etmektir'' diyen Erdoğmuş, ''Sayın Mumcu'nun ANAP'tan ayrılmasına neden olan gerekçeler, bugün yeniden siyasetimizin ihtiyaç duyduğu gerekçelerdir'' dedi. 
     Erdoğmuş, arzu edilen ilkelerin hayata geçirilmesi konusunda parti yetkili kurullarının irade beyanı yapacağını bildirdi. Bu irade beyanının ardından Mumcu ile yeniden biraraya geleceklerini ifade eden Erdoğmuş, ''İlkeler konusunda bir ayrıcalığımız yoktur. Tam mutabakat vardır'' diye konuştu. 
     En yakın zamanda MKYK'yı toplayacaklarını belirten Erdoğmuş, Mumcu'yla genel başkanlığı konuşmadıklarını, Mumcu'yu genel başkan adayı olarak değil, ANAP'a katılma konusunda davette bulunduklarını anlattı. 
     
     YENİDEN YAPILANMA 
     Mumcu da görüşmede, heyetin ANAP'a katılması konusunda isteklerini ifade ettiğini söyledi. 
     ANAP'tan ayrılışından bugüne kadar geçen süreci yeniden gözden geçirdiklerini belirten Mumcu, ''Onlara, önemli olanın benim kararım değil, ANAP'ın yeniden yapılanma sürecine açık olup olmadığı konusunda kamuoyuna açık bir taahhütte bulunup bulunmayacağı olduğunu ifade ettim'' diye konuştu. 
     Mumcu, mevcut haliyle siyaset kurumu ve siyasi partilerin, Türkiye'nin birikmiş sorunlarını çözme konusunda yetersiz olduğunu savundu. ''Önemli olan, Erkan Mumcu ile ANAP arasında mutabakat değil, ANAP'ın kendisini Türkiye'ye açıp açmayacağı, güçlü, esaslı yeniden yapılanmaya ve yenileşmeye açık olup olmadığıdır'' diyen Mumcu, ''ANAP, yeniden yapılanmaya ve yenileşmeye, halka ve denetimine açık olacaksa, bu kararımın olumlu yönde gelişmesi bakımından önemli bir adım sayılacaktır. Bu noktada olumlu cevap verebileceğimi kendilerine ifade ettim. Şimdi bu konuda kamuoyuna beyanda bulunmalarını bekliyorum'' şeklinde konuştu. 
     Erkan Mumcu, ''ANAP'a genel başkan olarak mı üye olarak mı gideceksiniz '' sorusu üzerine, ''Bu konuyu konuşmam, müzakere etmem, çünkü bu kendimi inkar etme anlamına gelir'' dedi. 
     ''Ne böyle bir beklenti ne de böyle bir taahhüt içindeyim'' diyen Mumcu, ''Önemli olan, ilkeler çerçevesinde bir yenileşmeye, yeniden yapılanmaya partinin bütün organlarının açık olup olmadığıdır. Eğer bu varsa süreç bizi kendiliğinden bir yere götürecektir. Benim için genel başkanlık olmazsa olmaz bir koşul değildir'' diye konuştu. 
     Mumcu, ''ANAP 15 Nisan'a kadar kongre yapmak durumunda. Bu süreçte genel başkan adayı olmayı düşünür müsünüz '' sorusu üzerine de ''Daha önce partide teklif ettiğim ama gerçekleşmeyen yeniden yapılanmanın tamamlanması, partinin halkın denetimini açılması konusunda iradeyi görmek isterim. Bunun taahhüt edilmesini. Bu varsa diğerleri sonradan görüşülür'' dedi. 
     
     ''HEMEN AÇIKLAYALIM'' 
     Edinilen bilgiye göre toplantıda, ANAP Genel Başkan Yardımcısı Erdoğmuş, Mumcu'nun dile getirdiği ilkeleri paylaştığını belirterek, bu konuda daha önce ANAP'ta iken önündeki engelleri bildiklerini, ancak bu engellerin şimdi ortadan kalktığını ifade etti. 
     Bu ilkelerin hayata geçirilmesi konusunda kendilerinin de kararlı olduğunu ifade eden Erdoğmuş, Mumcu'ya ''Katılımınızı şimdi çıkıp açıklayalım'' dedi. 
     Mumcu da kendisinin kişisel olarak katılmasının önemli olmadığını belirterek, ''Önemli olan ANAP ile pazarlık değil, geçmiş dönemde benim ortaya koyduğum ama uygulanmayan yeniden yapılanma ve yenileşme iradesinin açıkça ortaya koyulmasıdır. Bunun ortaya koyulması durumunda ANAP benim için bir seçenektir'' dedi. 
     
</TEXT>
</DOC>
