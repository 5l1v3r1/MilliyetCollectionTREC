<DOC>
<DOCNO> 326002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur17.html </URL>
<DATE> 2005/03/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Noel Baba Ören Yeri'nde ayin tartışması .. 
</HEADLINE>
<TEXT>

     Merkezi Antalya'da bulunan Noel Baba Vakfı'nın Yönetim Kurulu Başkanı Muammer Karabulut, Fener Rum Kilisesi'nin, bir seyahat acentesi aracılığıyla Antalya'nın Kale Demre İlçesi'ndeki Noel Baba Ören Yeri'nde 5 adet ayin düzenlenmesi talebiyle Antalya Valiliği'ne başvurduğunu bildirdi. 
     Muammer Karabulut, yaptığı yazılı açıklamada, Noel Baba Vakfı tarafından düzenlenen ''Noel Baba ile Dünya Barışına Çağrı Etkinlikleri'' kapsamında, 6 Aralık 2004 tarihinde Demre'de düzenlenen etkinlik programında Fener Rum Kilisesi'nin ayin isteğine yer vermediklerini, bu yüzden Fener Rum Kilisesi'nin Noel Baba Vakfı'na tavır aldığını savundu. 
     Fener Rum Kilisesi'nin Demre halkıyla Noel Baba Vakfı'nı karşı karşıya getirmek üzere faaliyetlere başladığını da öne süren Karabulut, ayine karşı çıktıkları için, Patrikhane'nin etkisinde kalan Kale'deki bazı esnafın, Noel Baba Vakfı'nı Ankara'ya şikayet ettiklerini kaydetti. Şikayet dilekçesini 55 kişinin imzaladığını bildiren Karabulut, şöyle devam etti 
     ''Noel Baba Vakfı'na da ulaşan yazıda, Esnafın yüzünü güldüren ayin etkinlikleri, maalesef sözü geçen Vakıf ve Başkanı'nın davranışları nedeniyle yapılamamaktadır ifadeleri yer almaktadır. Halk, Kale İlçesi'nde ayin istemektedir. İlçedeki 55 kişi de bu dilekçenin altına imza atmıştır diyecekler. Patrikhane Ankara'ya Noel Baba Ören Yeri'nde ileride isteyeceği ayinler için Halk beni destekliyor , diyecektir. Böyle de sonuç alamayınca bu sefer bazı başkentlere Türk halkı ayin yapmamızı istiyor, fakat devlet izin vermiyor şikayetinde bulunacaktır. Dilekçenin 28 Şubat'ta verilmesinden 18 gün sonra, Patrikhane bir seyahat acentesi aracılıyla Antalya Valiliği'ne müracaat ederek, 5 adet ayin talebinde bulunmuştur.'' Karabulut, Patrikhane'nin Türk halkına Kale'de maddi menfaat göstererek, kendi karanlık emelleri için çalıştığını da öne sürdü. Karabulut, şöyle dedi 
     ''Patrikhane, Noel Baba Vakfı ile Kale halkını karşı karşıya getirmek istiyor. Kale'de yaşananlar, dinin nasıl istismar edildiğini, günlük menfaat peşinde koşanların halkı nasıl kullandığı ve kandırdığını bir kez daha gözler önüne sermiştir.'' Fener Rum Kilisesi'nin 2003 yılında Demre'de düzenlediği ayine yalnızca 315 kişi gelmesine rağmen, Noel Baba Vakfı'nın barış etkinliklerine 3 bin kişinin katıldığını, her yıl Noel Baba Ören Yeri'ni 400 bin kişinin ziyaret ettiğini de belirten Karabulut, ayin yapılmaması nedeniyle ilçe halkının maddi zarara uğradığı görüşünün de doğru olmadığını iddia etti. 
     Karabulut, açıklamasında şu görüşlere yer verdi 
     ''Patrik I. Bartholomeos, 5-6 Aralık 2003 tarihinde ayin yaptı. Ayin bütün dünyaya duyuruldu. Ama yalnızca 315 kişi geldi. O yıl da Noel Baba Vakfı üzerinde akıl almaz baskılar yaptılar. Noel Baba Vakfı'nın geçen yılki etkinliklerine katılanların sayısıysa 3 bini geçmiştir.'' 
     
</TEXT>
</DOC>
