<DOC>
<DOCNO> 347675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/magazin/axmag01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Din adamlarından İstanbul'a davet 
</HEADLINE>
<TEXT>


Uluslararası organizasyonlarda gösterilmek üzere çekilen reklam filminde bizzat rol alan din temsilcileri, dünyaya "İstanbul'a gelin" çağrısı yapıyor 

BİRSEN ALTUNTAŞ 

İstanbul Büyükşehir Belediyesi, İstanbul'la ilgili bütün uluslararası organizasyonlarda kullanılması için "Medeniyetlerin Başkenti'nde 24 Saat" isimli bir reklam filmi hazırlattı. Senaryosunu Şevket Dedelioğlu'nun yazdığı, müziklerini Tuluyhan Uğurlu'nun yaptığı reklam filmini Çağatay Karaçizmeli yönetti. 

İlk seyreden taraftarlardı 
Filmin ilk gösterimi, Atatürk Olimpiyat Stadı'ndaki UEFA Şampiyonlar Ligi Final maçı öncesi yapıldı. Hazirandaki Gayrimenkul Yatırımcıları Yıllık Toplantısı ve Dünya Mimarlar Kongresi ile ağustostaki Formula 1 yarışı öncesinde de film barkovizyondan gösterilecek. 

Hiç oyuncu yok 
Yönetmen Karaçizmeli, şunları söyledi 
"Vatikan Temsilcisi, Ermeni Katolik Patrikliği, Türkiye Musevileri Hahambaşı, Türkiye-Ermeni Gregoryan Patrikliği ve İstanbul Müftüsü de filmde rol alan diğer insanlar gibi 'İstanbul'a gelin" çağrısında bulundu. Reklamda çan sesi, Musevi ilahileri, İstanbul'u sembolize eden çiçekçiler, boyacılar, taksi şoförleri, ayakkabı boyacılarını kullandık. Filmde oyuncular değil, gerçek İstanbullular yer aldı." 



</TEXT>
</DOC>
