<DOC>
<DOCNO> 341097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/spo06.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir daha maça gitmem' 
</HEADLINE>
<TEXT>


Diyarbakır maçında babası ile birlikte üzerine gelen taşlardan kaçmaya çalışırken görüntülenen minik Elif, çok korktuğunu söyledi 


Diyarbakırspor - Fenerbahçe karşılaşmasında çıkan olaylarda atılan taşlardan kızını korumaya çalışan Erhan Karataş çok zor anlar yaşadığını belirtti. 
Montunu çıkararak kızının kafasının üzerinde tuttuğunu ifade eden Karataş, "Elif'in etkilenmemesi için ona sürekli reklam panolarını izlemesini söyledim. Onu 'Reklam panoları değiştiğinde bana haber ver' deyip oyalamaya çalıştım. Ben ise havadan gelen taşlardan kızımı korumaya çalışıyordum. Maç boyunca taş nöbeti tuttum. Bir daha kızımı maça götürmeyeceğim. O görüntüleri izleyenlerin de çocuklarını maça götürmeyeceğini tahmin ediyorum. Kızımla birlikte kupa finalini izlemek için İstanbul'a gitme planları yapıyordum. Ondan da vazgeçtim" dedi. 

Son maçını izledi 
Elif Nur Karataş ise maçta çıkan olaylardan çok korktuğunu belirterek, "Bir daha maça gitmeyeceğim" diye konuştu. 

Erdoğan Ülkemize yakışmaz 

Başbakan Recep Tayyip Erdoğan, tribünlerde artan şiddete dikkat çekti. Erdoğan, "Maalesef çok çirkin tablolarla karşı karşıyayız. Bu, ülkemize de, milletimize de yakışmıyor. Bunlardan çok çok uzak durmalı" dedi. Başbakan, kupa maçı için ise "zevkli bir final olsun" yorumunu yaptı. Öte yandan Diyarbakır'da attıkları taşlarla 22 kişinin yaralanmasına yol açan 20 fanatik tespit edildi. 


</TEXT>
</DOC>
