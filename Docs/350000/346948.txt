<DOC>
<DOCNO> 346948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonsiy06.html </URL>
<DATE> 2005/05/29/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Büyükelçi Edelman'a veda yemeği 
</HEADLINE>
<TEXT>

     TBMM Türkiye-ABD Parlamentolararası Dostluk Grubu Başkanı AK Parti İstanbul Milletvekili Egemen Bağış, Türkiye’deki görevi yakında sona erecek olan ABD’nin Ankara Büyükelçisi Eric Edelman ile yarın KKTC’ye gidecek ABD Kongresi’nin alt kanadı Temsilciler Meclisi Türkiye Dostluk Grubu üyelerine yemek verdi. 
     İstanbul Modern’de düzenlenen yemek öncesinde Bağış, Edelman ve heyet üyeleri, burada bulunan "Fikret Mualla Retrospektifi" adlı sergiyi gezdiler. 
     Daha sonra yemekte konuşan Bağış, konuklarının dünyanın en efsanevi şehirlerinden biri olan İstanbul’da bulunmalarından duyduğu memnuniyeti dile getirerek, ağırladıkları konukların varlığının Türkiye ile ABD arasındaki dinamik ilişkinin en bariz ispatı olduğunu vurguladı. 
     Bağış, Temsilciler Meclisi Türkiye Dostluk Grubu’nun yarın KKTC’ye gerçekleştireceği ziyarete değinerek, şöyle konuştu 
     "Amerikalı konuklarımızla yarın Ercan Havaalanı’na indiğimizde, sadece Kıbrıslı Türklerin ve dünyanın dört bir yanındaki 200 milyon Türk’ün değil, adalet ve eşitliğe inanan tüm insanların kalbini fethedeceğimiz konusunda sizi temin ederim. Ziyaretimizin sembolize ettiklerinden dolayı yarın adeta tarihi bir gün yaşanacak. Sizlerin siyasi cesaretini takdir ediyoruz ve Türk parlamentosunda dostlarınız olmaktan mutluluk duyuyoruz." Büyükelçi Edelman’ın Türkiye’de sadece ülkesine sadakatle hizmet etmekle kalmayıp, zor zamanlarda iki ülke arasındaki ilişkileri geliştirmek için de özveride bulunduğunu vurgulayan Bağış, Edelman’a yeni görevinde başarılar diledi. 
     
     "ZİYARETİ SABIRSIZLIKLA BEKLİYORUZ" 

     ABD Temsilciler Meclisi Türk Dostluk Grubu Eşbaşkanı Whitfield da iki ülke dostluk gruplarının ABD ile Türkiye arasındaki ilişkilerin önemini gösterdiğini ifade etti. 
     Whitfield, "Kuzey Kıbrıs’a uygulanan izolasyonu kaldırmak için attığımız adımları, uluslararası toplumun da onayladığını biliyoruz. 
     Onun için biz de yarınki ziyaretimizi sabırsızlıkla bekliyoruz" diye konuştu. 
     Ed Withfield, ülkesi ve Türkiye arasındaki anlamlı bağlara katkıda bulunduğu için Egemen Bağış’a da teşekkür etti. 
     Büyükelçi Eric Edelman da Türkiye’nin geçmişi ile geleceğini aynı anda gösteren bir mekanda bulunmaktan dolayı mutlu olduğunu belirtti. 
     Ankara’daki ofisinde oturduğunda, geçmişte görev yapmış büyükelçilerin resimlerine bakarak Ankara büyükelçisi olmanın ne büyük bir onur olduğunu gördüğünü dile getiren Edelman, "Görev süremizin sonunda bu resimler bunun nasıl bir onur olduğunu anlamamızı sağlıyor. 
     Sizi önce çerçeveliyorlar, sonra asıyorlar. Birkaç hafta içinde çerçevelenip asılmayı bekliyorum" diyerek espri yaptı. 
     Yemek konuşmaların ardından basına kapalı olarak devam etti. 
     
</TEXT>
</DOC>
