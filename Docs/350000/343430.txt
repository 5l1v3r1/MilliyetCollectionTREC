<DOC>
<DOCNO> 343430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur35.html </URL>
<DATE> 2005/05/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Peugeot hakkında açılan" reklam" davası beraatle sonuçlandı 
</HEADLINE>
<TEXT>

     Peugeot firmasının 307 otomobil serisi reklamında kullandığı "utanç" sözünün hakaret içerdiği iddiasıyla Peugeot Türkiye Genel Müdürü Yann Louis Roger Carnoy hakkında 1 yıla kadar hapis istemiyle açılan dava, beraatle sonuçlandı. 
     İzmir 2. Asliye Ceza Mahkemesi’ndeki duruşmaya, Peugeot Türkiye Genel Müdürü Yann Louis Roger Carnoy ile müşteki avukat Yusuf Akın katıldı. 
     Carnoy, tercümanı aracılığıyla yaptığı savunmada, bu kampanyanın, yurtdışında hazırlandığını, birçok ülkede yayınlanan televizyon filmiyle paralel olarak basın ilanı oluşturulduğunu belirtti. 
     Reklamın görevinin dikkat çekmek, reklamı yapılan ürünün veya hizmetin farklılaşmasını sağlamak olduğunu belirten Carnoy, şunları söyledi 
     "Peugeot 307’nin basın ilanının, aynı araca ait televizyon filmiyle birlikte değerlendirilmesi gerekir. İkisi bir arada değerlendirildiğinde görüleceği üzere, basın ilanında, bu aracın tercih edilir olmasını sağlamak amacıyla, belli bir abartıyla iletişim fikrini verme hedeflenmiştir. Peugeot 307 marka otomobilin reklamında kullanılan utanç verici ibaresi, reklamın doğasında var olan, belli bir abartı ve espri anlayışıyla sadece reklam amacıyla kullanılmıştır." Bu reklamda, belli bir kimseye, başka marka araç sahiplerine veya kişilik haklarına sövmek, bu otomobile sahip olmayanları küçük düşürmek gibi bir amacın söz konusu olmadığını ifade eden Carnoy, "Peugeot 307’ye sahip olanların kendilerini iyi hissedecekleri, bu aracın beklentilerini karşılayabileceği, esprili bir dille anlatılmak istenmiştir. Peugeot 307 için hazırlanan televizyon filmi, birçok ülkede yayınlanmış ve yaklaşık 347 milyon kişiye ulaşmış, herhangi bir tepkiye yol açmamıştır" dedi. 
     Şikayetçi Yusuf Akın ise sanık Carnoy’un reklamda kullanılan "utanç" sözcüğüyle diğer araç kullananlar ve araç sahibi olmayanlara reklam ve basın yoluyla sövdüğünü savundu. 
     Akın, "Diğer kültürler bizi alakadar etmez. Türk kültüründe bu bir hakarettir ve sövmedir. Sanığın cezalandırılmasını talep ediyorum" diye konuştu. 
     Mahkeme, reklamda hakaret ve sövmenin yer almadığına kanaat getirerek Carnoy’un beraatına karar verdi. 
     
     DAVANIN GEÇMİŞİ 
     İzmir Barosu avukatlarından Yusuf Akın, 19 Kasım 2004 tarihinde Cumhuriyet Savcılığı’na verdiği dilekçede, Peugeot firmasının 307 serisi otomobillerinin tanıtıldığı reklamda kullanılan "Ona sahip olmamak ne kadar utanç verici" sloganındaki "utanç" sözcüğünün Türkçe sözlükteki karşılığının ’Onursuz sayılacak ya da gülünç olacak bir duruma düşmekten üzüntü duymak, korkmak, mahcup olmak’ anlamına geldiğini belirterek, "Bu slogan, anayasanın özünde barınan, hiç kimsenin vatandaşlar arasında ’sosyal sınıf yaratıcı’ şekilde bir özgürlüğe sahip olmadığı ilkesine aykırılık teşkil ettiği gibi, İnsan Hakları Evrensel Sözleşmesi’ne ve Avrupa İnsan Hakları Sözleşmesi’ne de aykırıdır" diyerek dava açmıştı. 
     
</TEXT>
</DOC>
