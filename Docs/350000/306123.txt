<DOC>
<DOCNO> 306123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko27.html </URL>
<DATE> 2005/01/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Zorlu Enerji, Avrupa'da ilk 100'e girdi... 
</HEADLINE>
<TEXT>

     Dilek Kocabaş AA 

İngiltere'de yayımlanan European Business Magazine'ın Ocak sayısında yer alan Avrupa'nın en hızlı büyüyen 100 şirketi listesine, Zorlu Enerji de 98. sıradan girdi. İngiliz firmalarının ilk beş sırayı paylaştığı listede, Alman firmalarının eski başarılarını sergileyemedikleri ve sadece 7 Alman firmasının listede yer alabildikleri dikkati çekti. Buna karşılık İngiliz firmalarının 33'ü, Fransız firmalarının ise 21'i listede, hem de ön sıralarda varlıklarını göstermeyi başardı. 
     Dergi, Zorlu Enerji ve 2002 yılında Genel müdürlüğü'ne getirilen Erhan Çetinok'un başarısını özetlediği bölümde de ''Türk lokumu'' başlığını kullandı. 
     34 yaşındaki Çetinok'un böyle bir başarıya imza atmak için çok genç olduğunu, ancak söz konusu ismin gençliğine rağmen hızlı bir büyümeyi şirketine yaşatabildiğine dikkati çeken European dergisi, Zorlu'nun Türkiye'de kurulduğunu, ancak doğu Avrupa, Asya ve Ortadoğu'da da varlık gösterdiğini bildirdi. 
     Genel müdür Çetinok'un gözünü yeni marketlere diktiğini de dikkat çekilen yazıda, genç işadamının şirketiyle ilgili hedefini ''küresel ölçekte faaliyet gösteren bir firma olmayı istiyoruz'' sözleriyle ifade ettiği de kaydedildi. 
     Şirketlerin European Business Magazine'in Hot 100 listesine girebilmesi için, belli kriterleri yerine getirmiş olması gerekiyor. 
     Listenin hazırlanmasında kullanılan veriler de, Thomson Extel Financial Database adlı kurumun elindeki bilgilerden elde ediliyor. Daha sonra bu veriler London School of Economics'in önemli finansal analistlerinden oluşan kadrosuyla 25 yıldır hizmet vermekte olan Barron and Smithers adlı kurumun uzmanları tarafından değerlendirilerek en hızlı büyüyen 100 firma seçiliyor. 
     European Business Magazine'in ''Avrupa'nın En Hızlı Büyüyen 100 firması'' listesindeki ilk 10 şirket ile Zorlu Enerji'nin sıralamadaki yeri şöyle 

1- Telecom plus - İngiltere 
2-Topps Tiles - İngiltere 
3-Games Workshop Group - İngiltere 
4-ScS Upholstery - İngiltere 
5-Ted Baker - İngiltere 
6-Illiad SA - Fransa 
7-Hellenic Duty Free Shops - Yunanistan 
8- McCarthy Stone - İngiltere 
9-Clas Ohison - İsveç 
10- Paddy Power - İrlanda 
...... 
     98- Zorlu Enerji - Türkiye 
99- Attica Holdings SA - Yunanistan 
100- SOFT Group PLC - İngiltere 
     DLK-MAB 13 07 13 01 05 
     
</TEXT>
</DOC>
