<DOC>
<DOCNO> 332257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo09.html </URL>
<DATE> 2005/04/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Denizlispor'un kafası Fenerbahçe ile oynanacak maçta 
</HEADLINE>
<TEXT>

     Denizlispor Teknik Direktörü Giray Bulak, Fenerbahçe maçı öncesinde konsantrasyonu sağlamanın zor olduğunu belirtti. 
     Üst sıralardaki yerlerini korumak, geçen sezonun üzerinde puan sayısına ulaşmak istediklerini ifade eden Bulak, bu nedenle Çaykur Rizespor maçını kendileri için çok önemli gördüklerini, 3 puanı 3 golle almalarının sevincini yaşadıklarını söyledi. 
     Homojen yapıya sahip ve bu yapıyı sürekli geliştirebilen bir oyuncu kadrosuyla mücadele ettiklerini vurgulayan Bulak, şöyle konuştu 
     ''Kratochvil, İbrahim ve Mustafa Keçeli gibi eksiklerimize rağmen, Çaykur Rizespor maçında iyi bir oyun sergiledik. Fenerbahçe'de bir Alex oynamadığında, takımın tüm yapısı değişiyor. Bizim gibi takımlarda 3 tane oyuncunun olmaması önemli eksiklik. Onların yerine oynayan arkadaşlar iyi çalıştı, iyi mücadele etti, iyi savaştılar. Onlar da bu takım içinde kendi üzerlerine düşeni yaptılar.'' Futbolcuların kafasında Fenerbahçe ile oynanacak Türkiye Kupası yarı final maçı olduğuna da işaret eden Bulak, ''Bu maç öncesi rakibimiz bizden bir basamak üstteydi. Dolayısıyla onları geçmek için önemliydi ve 6 puanlık bir maçtı. Fenerbahçe maçı öncesi konsantrasyonu sağlamak zordu. Ama kazandık, mutluyuz. Umuyorum Fenerbahçe maçına kadar form seviyemizi yükseltiriz. O maçta turu geçmek istiyoruz'' diye konuştu. 
     Bulak, yurt dışından oyuncu arayışlarıyla ilgili soruya ''Bütün mevkiilere oyuncu bakıyoruz. Çünkü sezon sonunda anlaşamadığımız oyuncularla ayrılabiliriz. Onların yerini doldurmak için böyle bör çalışma içindeyiz'' yanıtını verdi. 
     
</TEXT>
</DOC>
