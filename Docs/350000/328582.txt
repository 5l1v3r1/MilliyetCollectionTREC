<DOC>
<DOCNO> 328582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy39.html </URL>
<DATE> 2005/03/30/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Alpogan İncirlik, lojistik nakil merkezi olarak kullanılacak 
</HEADLINE>
<TEXT>

     Milli Güvenlik Kurulu MGK Genel Sekreteri Büyükelçi Yiğit Alpogan, tehcirin 90. yıldönümünde, sözde soykırım iddiaları karşısında ABD yönetiminin taviz vermeyen bir tavır benimsemesinin büyük önem taşıdığını bildirdi. 
     Alpogan, ''Bizce Türk Amerikan ilişkilerinin ileriye açılan kapılarda mevcut sarsıntıları geride bırakarak, sağlıklı olarak ilerlemesi için, vadesi bakımından ilk adım, Amerikan yönetiminden bu konuda geçmiş yıllarda izlemiş oldukları sağlıklı tutumun tekrarını görmekten ibarettir. İşin ehemmiyeti buradadır'' dedi. 
     Türk-Amerikan İş Konseyi'nin TAİK düzenlediği yemeğin ardından konuşan MGK Genel Sekreteri Büyükelçi Alpogan, soruları yanıtlarken, Amerikalılar'ın İncirlik üssüyle ilgili talebinin içeriğine ilişkin bir soru üzerine, Amerika'nın İncirlik'i ''lojistik nakliye merkezi'' olarak kullanmak amacında olduğunu söylediğini belirtti. 
     Bunu Orgeneral Abazaid'le görüşmelerinde kendisine de ifade ettiğini, sonuç olarak hükümet değerlendirmesi olacağını söylediğini belirten Alpogan, şöyle devam etti 
     ''Burada şu ana kadar Amerikan tarafından aldığımız mesajlar bir lojistik nakil merkezi, malzemenin nakil merkezi olarak kullanılacağı yönünde. Belli ilkeler üzerinde duruyoruz. Orgeneral Abazaid'e ben 'personel var mı ' dedim, 'hayır, malzeme' dedi. Eminim bunu hükümetimizin diğer yetkililerine de söylemiştir. 
     'Amerikanın lojistik nakil merkezi olarak kullanmakla yetinmeyeceği, buraya Almanya'da F-16 uçakları vesaire nakletmek niyeti taşıdığı, bunları başka bir yerlerde operasyonlarda kullanacağı' gibi görüşler de iddialardır. Bu konularda Türk hükümetine herhangi bir talep iletilmemiştir. Bu askeri yöne ilişkin olarak. Türk tarafının, bizim bilgilerimiz bu merkezdedir.'' Alpogan, konunun henüz değerlendirme aşamasında olduğunu ifade ederek, ''Bu konuda neyin olup neyin olmayacağını hep birlikte göreceğiz'' dedi. 
     
     TEHCİR 

     Konuşmasında, tehcirin 90. yıldönümünde sözde soykırım iddiaları karşısında ABD yönetiminin taviz vermeyen bir tavır benimsemesinin büyük önem taşıdığını belirten Alpogan, ilişkilerin inişli çıkışlı olduğu dönemlerde sözde soykırım iddialarının gündeme getirildiğini anımsatılması üzerine de, bazı çevrelerce Türk Amerikan ilişkilerinde bazı sarsıntılar olduğu havası yaratıldığı sırada, acaba bu zamana kadar soykırım sözcüğünü telaffuz etmemekte büyük ısrar ve irade gösteren Amerikan yönetiminden ve Başkan Bush'tan değişik bir yaklaşım gelebilir mi düşüncesi ile bunun tekrar gündeme getirildiğini kaydetti. 
     Alpogan, ''Bizce Türk Amerikan ilişkilerinin ileriye açılan kapılarda mevcut sarsıntıları geride bırakarak, sağlıklı olarak ilerlemesi için vadesi bakımından ilk adım Amerikan yönetiminden bu konuda geçmiş yıllarda izlemiş oldukları sağlıklı tutumun tekrarını görmekten ibarettir. İşin ehemmiyeti buradadır. Sözde Ermeni soykırımı gibi Türk milletini karalayan, bu salonda bulunan bütün Türkler'i 'katillerin çocukları' mesafesine indiren bir karalamaya Amerikan yönetiminin mevcut şartlar içinde yeşil ışık yakabileceğini beklemiyoruz ve böyle bir şey ummuyoruz.'' Büyükelçi Yiğit Alpogan, bir başka soru üzerine de, ''yüzde 82 oranında Türklerin Amerikalılara karşı olduğu'' yönündeki bir incelemeye değinirken de, incelemeye yakından bakıldığında sorulan sorunun niteliğinin fevkalade önemli olduğunun görüleceğini vurgulayarak, ''Ben size bugün değişik bir şekilde, aynı amaca yönelik sorulmuş olan bir soruya istinaden yapılan bir açıklamayla bunun yüzde 18 civarında kaldığını rahatlıkla ifade edebilirim. Onun içindir ki satıhta, suyun sathında belki bazı dalgalanmalar ama halk katmanlarına derinlemesine inmeyen bir gelişmeden söz ediyoruz. Nabız bize bunu gösteriyor'' diye konuştu. 
     
</TEXT>
</DOC>
