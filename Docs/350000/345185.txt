<DOC>
<DOCNO> 345185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/aeko.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ALFA OPERASYONU MU 
</HEADLINE>
<TEXT>


Çukurova Holding, Turkcell'in TeliaSonera'ya satışını öngören anlaşmayı 'yabancıya satışın istenmediğini' öne sürerek imzalamadı. Ancak bu durum, hisselerin talibi Rus Alfa'nın operasyonu olarak değerlendirildi 

CENK BAŞLAMIŞ Moskova 

Mart ayında, Turkcell'deki Çukurova hisselerinin yüzde 27'sinin, şirketin yabancı ortağı TeliaSonera'ya 3.1 milyar dolara satışı konusunda yapılan anlaşmaya Çukurova Grubu imza atmadı. 23 Mayıs gece yarısı dolan süre sonunda, Çukurova'nın anlaşmaya yanaşmaması üzerine, TeliaSonera, Türkiye ve Cenevre'de dava açacağını açıkladı. Böylece, daha önce birkaç kez karşı karşıya gelen ortaklar, bu kez mahkemelik oldular. Çukurova Holding ise, 'Turkcell'in yerli bir sermayedarda kalması ve çağrı muafiyeti konusunda kamuoyundan gelen baskılar' gerekçesi ile anlaşmayı imzalamadığını açıkladı. 

'Takas peşinde' 
Anlaşmanın imzalanmaması ile birlikte gözler, aynı hisselere daha yüksek bir fiyat 3.3 milyar dolar ödemeye hazır olduğunu duyuran Rus yatırımcı Alfa Group'a çekildi. Rus uzmanlar Alfa'nın TeliaSonera'nın 3.1 milyar dolarlık teklifinin üzerine de çıkabileceği açıklamasını, Turkcell hisseleri konusunda' TeliaSonera'yı devre dışına itmek gayreti' olarak yorumluyor. Rusya'nın özel GSM operatörlerinden Megafon'da Alfa Group'un yüzde 25.1, TeliaSonera'nın ise yüzde 43 hissesi bulunuyor. Ancak iki şirket arasındaki ortaklık oldukça sorunlu durumda. 
Vneştorgbank uzmanlarından Yulya Matesova, büyük olasılıkla Alfa'nın asıl amacının, Turkcell hisselerini TeliaSonera'nın Megafon'daki hisseleri karşılığında takas etmek olduğunu söyledi. MDM Bank uzmanlarından Sergey Reznik ise, Alfa'nın Turkcell hisselerine gerçekten ilgi duyduğunu sanmadığını bildirdi. 
Hırslı bir yayılma taktiği izleyen Alfa, Ukrayna pazarının tamamını ele geçirmeye çalışıyor. Alfa'nın Sırbistan pazarına girme çabası ise şimdilik sonuçsuz kalmış durumda. 

'Çukurova manevrası' 
Mart ayında yapılan satış anlaşmasında Turkcell'deki Çukurova hisselerinin yüzde 27'sinin, 3.1 milyar dolar bedelle TeliaSonera'ya satışı konusunda iki şirketin anlaşmaya vardığı açıklanmış, yabancı alıcı TeliaSonera'nın Çukurova hisselerini borsadakinden daha yüksek fiyattan almasına karşın, küçük yatırımcılara çağrıda bulunmaması tepkiyle karşılanmıştı. 
TeliaSonera, satış sonrası yaptığı açıklamada, anlaşmanın diğer unsurlarında hiçbir sorun olmadığını, ancak tek ön şartın 'çağrı muafiyeti' olduğunu belirtmişti. 
Bazı analistler, Çukurova Grubu'nun anlaşmadan vazgeçmesinin 'sürpriz' olacağını, imza atmamasının, fiyatı yükseltmek için yapılan bir pazarlık manevrası olduğunu belirtiyor. Ayrıca, olayla ilgili yorumlarda Çukurova'nın Yapı Kredi Bankası ve Tasarruf Mevduatı Sigorta Fonu'na TMSF olan 4 milyar dolarlık borcunu ödemek için hisselerini satmak durumunda olduğuna da dikkat çekiliyor. 

TARAFLAR NE DİYOR 
'Çukurova imzalamadı, iki ülkede ayrı ayrı dava açacağız' TeliaSonera 
23 Mayıs gece yarısı imza süresinin dolmasına karşın, Çukurova Grubu'nun Turkcell'in yüzde 27'sinin, ortağı TeliaSonera'ya devri konusundaki nihai anlaşmayı imzalamadı. TeliaSonera, bu gelişme üzerine, konuyu Türkiye ve Cenevre'de mahkemeye götüreceklerini açıkladı. Dün ayrıca, TeliaSonera CEO'su Anders Igel de Türk basınının sorularını yanıtlayarak, konu hakkındaki tutumlarını açıkladı. Çukurova Grubu'nun hisse satış anlaşmasını imzalamamak için geçerli bir gerekçe göstermediğini belirten Igel, şu açıklamayı yaptı 
"Mart ayında Çukurova ile anlaşma imzaladık. Bir işlem yapılması yönünde bir anlaşmaydı bu. Ve bütün koşullar yerine getirilmişti. Biz, bu yönde due diligence derin inceleme sürecine başlamıştık. Satınalma anlaşması yönünde gelişmeler devam ediyordu. Her şey tamamlanmıştı ve uzun bir süredir bekliyoruz. Çukurova Grubu imzalamak istemiyor. Biz bu işlemin gerçekleştirilmesi için h l anlaşılan taahhütlere bağlıyız. 
Görüşmeler yapmak üzere önceki gün İstanbul'daydım. Biz h l inanıyoruz ve düşünüyoruz ki Çukurova Grubu'nun bu işlemi gerçekleştirmesi gerekiyor. Biz bu nedenle kendi haklarımızı korumak için yasal süreç başlatmayı planlıyoruz. Biz her zaman şunu söylüyoruz, biz bu işlem için üzerimize düşenlerini yerine getirdik." 
Igel, Turkcell'e başka şirketlerden de teklif geldiği yönündeki haberler konusunda da şu değerlendirmede bulundu 
"Piyasada birkaç söylenti var. Ben bu söylentilerin detayına pek fazla girmek istemiyorum. Ancak biz, Çukurova Grubu ile bir anlaşma imzaladık. Bir işlem yapılması yönünde bir anlaşmaydı bu. Ve bu işleme uymaları gerektiğini düşünüyoruz. Biz satınalmayı gerçekleştirebilecek ilk hakka sahibiz. Eğer üçüncü bir taraf, şirkete teklifte bulunursa o zaman biz de bu anlamda hisseleri satma veya alma hakkına sahibiz. Ancak biz şu anda bundan bahsetmiyoruz. Türkiye'de hükümet yetkilileriyle de görüşmeler yapacağız." 

'Kamuoyu yabancıya satışa ve muafiyete tepki gösterdi' Çukurova Holding 
Çukurova Grubu, Turkcell'de sahip olduğu hisselere ilişkin olarak, şirkette kontrol değişikliği sonucunu doğurmayacak olasılıklar üzerinde çalışmalarına başlayacağını açıkladı. 
Çukurova Holding'den İMKB'ye gönderilen açıklamada, Çukurova Grubu'nun mülkiyetindeki Turkcell Holding hisse senetlerinin Sonera Holding'e satışına ilişkin olarak yürütülen görüşmelerde, münhasıran görüşme yükümlülüğü süresinin taraflar arasında nihai bir hisse alım satım sözleşmesi imzalanamadan sona erdiği belirtildi. Kamuoyunda ve Turkcell'in genel kurulunda, Turkcell gibi yüksek prestije sahip bir şirketin yine bir Türk şirketinin kontrolünde kalması yönünde taleplerin dile getirildiği ifade edilen açıklamada, bir kontrol değişikliği durumunda çağrı muafiyeti talep edilecek olmasına karşı kamuyounda tepkiler oluştuğu kaydedildi. 
Bu çerçevede, Çukurova Grubu'nun Turkcell'de sahip olduğu hisselere ilişkin olarak, kontrol değişikliği sonucunu doğurmayacak ihtimalller üzerinde çalışmalara başlayacağı belirtildi. 

'Turkcell için en ciddi alıcı Alfa Group gibi gözüküyor' Üst düzey bürokrat 
Çukurova Grubu'nun TeliaSonera ile geldiği son durum hakkında değerlendirme yapan üst düzey bir bürokrat şunları söyledi "Dün itibariyle TeliSonera ile münhasırlık anlaşması sona erdi. Yani sadece onlarla görüşme sözü bitti ama TeliaSonera ile daha görüşmeye devam edebilirler. Ancak şu anda en istekli alıcı Alfa Group gibi gözüküyor. Alfa'nın dışında iki yabancıdan daha bahsediliyor. Ama onlar bize gelen bilgilere göre çok ciddi değiller. Bir de dün büyük yerli bir grubun adı piyasalarda dolaştı. Ancak bu durumun en azından şimdilik gerçek olmadığını bize ilettiler. Grubun önümüzdeki günlerde TMSF'ye ödeyeceği borçları var. Kuruma ödeme yapabileceklerini iletmişler." 

Sürpriz müşteri Alfa Group şimdilik susma kararı aldı Alfa Group 
Turkcell'in yüzde 27'sinin 3.1 milyar dolar bedelle TeliaSonera'ya satış sürecinin başlamasının hemen ardından, birkaç kez, "Biz daha yüksek bir rakam ödemeye hazırız' açıklamaları yapan Rus yatırım şirketi Alfa Group, dün itibariyle konu hakkında başka bir yorum yapmama kararı aldı. Şirketin telekomdan sorumlu Dış İlişkiler Başkan Yardımcısı Krill Babaev, Çukurova Grubu'nun anlaşmayı imzalamamasının ardından ortaya çıkan yeni durum hakkında herhangi bir yorum yapmayacaklarını, bunun şirket kararı olduğunu söyledi. Geçtiğimiz hafta Milliyet'te yayımlanan haberde, üst düzey bir bürokrattan alınan bilgilere göre, Alfa Group'un Alfa Telecom aracılığı ile Çukurova Grubu'na daha yüksek bir teklif yaptığı ve Çukurova Grubu'nun da bu teklifi değerlendirmeye aldığı öğrenilmişti. Alfa Group, dış basında da Turkcell ile ilgili açıklamalarında, "Teklifimiz Sonera'dan yüksek ve para masada" demiş, şirketin bu açıklamaları Çukurova - Telia pazarlığını bozmaya yönelik olabileceği yorumları da yapılmıştı. 

'Çağrı muafiyeti olsaydı Turkcell'in imajı zedelenirdi' BORYAD 
Teliasonera'nın Turkcell hisselerini 'çağrı muafiyeti' şartıyla satın alacağının ortaya çıkmasının ardından, konuyu yönetim kurulu toplantısına kadar taşıyıp, karşı çıkan Borsa Yatırımcıları Derneği BORYAD Başkanı Ali Bahçuvan, Çukurova Grubu tarafından Turkcell hisselerine ilişkin yapılan son açıklamanın, çağrı muafiyeti konusundaki dileklerinin dikkate alındığını gösterdiğini bildirdi. 
Bahçuvan, kendilerinin Turkcell genel kurulunda bu satın almaya ilişkin muhalefet şerhi koyduklarını hatırlatarak, böylelikle Turkcell'in satışında çağrı muafiyetinin şirket imajını zedeleyeceğinin dile getirildiğini belirtti. 


</TEXT>
</DOC>
