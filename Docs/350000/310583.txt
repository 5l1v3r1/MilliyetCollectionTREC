<DOC>
<DOCNO> 310583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur14.html </URL>
<DATE> 2005/01/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Futbolda şiddetin önlenmesi için alınan kararların uygulanma imkanı yok 
</HEADLINE>
<TEXT>

     İçişleri Bakanlığı, federasyon ve kulüplerin katılımıyla gerçekleştirilen toplantıda alınan bazı kararların uygulanması imkanının bulunmadığını bildirdi. 
     Bakanlık ayrıca, kulüplerin yasada yeralan taraftar temsilciliği ve statların güvenliğinin kendileri tarafından sağlanması için yasada öngörülen döneme kadar hazırlıklı olunması için valiliklere talimat gönderdi. 
     İçişleri Bakanlığı, ''Sportif Karşılaşmalarda Alınacak Tedbirlerle'' konusunda valiliklere genelge gönderdi. 
     Genelgede, Türkiye Futbol Federasyonu Başkanlığı koordinesinde Emniyet Genel Müdürlüğü, Ankara ve İstanbul Emniyet Müdürlükleri ile Türkiye Futbol Federasyonu Türkiye 1. Süper Lig Kulüp Başkanlarının katılımıyla gerçekleştirilen ''Futbolu Şiddetten Arındırmak İçin Alınacak Önlemler'' konulu toplantıda gündeme gelen tedbirlerin Bakanlığa bildirildiği kaydedildi. İnceleme sonucu söz konusu toplantıda görüşülen konulardan, ''Emniyet Güçlerinin Sağlayacağı Destekler'' başlıklı bölümde yer alan maddelerden bir çoğunun uygulama imkanının bulunmadığının tespit edildiği vurgulandı. 
     Toplantıda, ''Her stat için emniyet tarafından bir güvenlik planı hazırlanacaktır...'' şeklindeki kararın uygun olmadığının değerlendirildiği vurgulanan genelgede, Stat Güvenlik Projesi'nin 5149 sayılı Kanun ile bu Kanun'a ilişkin Yönetmeliğin 9. ve 14. maddelerine istinaden, ilgili spor kulüpleri tarafından hazırlanacağı, Gençlik ve Spor İl Müdürlüğü temsilcileri aracılığı ile ilgili spor kulüplerinin bağlı bulundukları il ve ilçe emniyet müdürlüklerine bildirilmesi ve emniyet müdürlüklerinin il ve ilçe spor güvenliği kurulunca karara bağlanmasının gerektiği ifade edildi. 
     ''Tribünlerde görev yapan emniyet görevlileri seyirciler tarafından ayırtedilebilir özel kıyafet resmi kıyafet dışında önlük ve veya yelek olabilir giyeceklerdir.'' ifadesi, 3201 sayılı Emniyet Teşkilatı Kanunu ve Emniyet Hizmetleri Sınıfı Mensupları Kıyafet Yönetmeliğinin ilgili maddeleriyle tezat oluşturduğu belirtilen genelgede, emniyet görevlilerinin başka kıyafet giymelerinin mümkün olmadığı kaydedildi. Spor Müsabakalarında Şiddet ve Düzensizliğin Önlenmesine Dair 5149 sayılı Kanun'un ''Spor Alanlarının Düzenlenmesi'' başlıklı 4. maddesi, ''Spor alanlarında, sağlık ve güvenlikle ilgili her türlü düzenlemeyi yapmak görevi ev sahibi kulübe aittir. Spor alanlarına, seyri engellemeyecek nitelikte, federasyonun bağlı olduğu uluslararası müsabakanın yapıldığı yer arasına tel, duvar, bariyer ve benzeri fiziki engeller konulabilir. Spor alanlarında güvenliğin sağlanması ve bu Kanuna aykırı davrananların tespiti amacıyla, spor alanlarının durumuna uygun olarak gerekli teknik donanımlar kurulur.'' hükmünün amir olduğu hatırlatılan genelgede, ''Alt yapı oluşturulmasına ilişkin görevin, emniyet birimlerince değil, ilgili spor kulüplerince sağlanması gerekmektedir'' denildi. 
     Aynı kanunun 6. maddesinin üçüncü bendinde, ''Spor alanlarının dış güvenliği genel kolluk güçlerince, saha içi ve tribün güvenliği ise 5. maddeye göre oluşturulacak özel güvenlik birimlerince ve saha yetkililerince sağlanır. Kapı aramaları özel güvenlik güçleri tarafından yapılır. Müsabaka güvenlik amirinin talebiyle emniyet güçleri, gerekli hallerde olayın meydana geldiği alanlara müdahale edebilir'' hükmünün yeraldığı vurgulanılarak, ''Stat dışı güvenlik önlemleri maç süresince hiçbir koşulda gevşetilmeyecek, dış güvenliği sağlayan polisler bulundukları noktaları maç boyunca terk etmeyeceklerdir'' şeklindeki ifadenin kanuna uygun olmadığı belirtildi. Genelgede, bu ifadenin ''Stat dışı güvenlik önlemleri maç süresince hiç bir koşulda gevşetilmeyecek, dış güvenliği sağlayan kolluk güçleri müsabaka güvenlik amiri emir verinceye kadar bulundukları noktaları terk etmeyeceklerdir'' şeklinde değiştirilmesinin uygun olacağı ifade edildi. Toplantıda alınan kararların 6. maddesindeki, ''Statlara biletsiz girişin kesinlikle önüne geçilecektir. Emniyet güçleri biletsiz kişilerin güvenlik çemberini geçmesine izin vermeyecektir'' şeklindeki kararın, 5149 sayılı Kanun ve bu kanuna istinaden hazırlanan yönetmeliğe aykırı olduğu genelgede belirtildi. 
     Öte yandan, 5149 sayılı Kanun ile bu kanuna dayalı yönetmeliğe göre, vali ve kaymakamlara idari para ve tedbir uygulama yetkisi verildiği hatırlatılan genelgede, bu açıdan vali ve kaymakamların duyarlı olması istendi. 
     Genelgede, 5149 sayılı Kanun'un 5. maddesinde, spor kulüplerinin müsabakaların güvenliğinin sağlanması için özel güvenlik hizmeti satın almasını öngördüğü belirtilerek, 2495 ve 5188 Sayılı kanunlara göre özel güvenlik görevlilerinin yetki ve sorumluluklarının neler olduğu anlatıldı. 
     Spor Müsabakalarında Şiddet ve Düzensizliğin Önlenmesine Dair 5149 sayılı Kanun'un 5. maddesindeki, özel güvenlik hizmeti satın almaları ve 10. maddedeki ''Taraftar Temsilcileri'' oluşturulmasına dair hükümler hatırlatılan genelgede, kanunun kulüpleri bir yıl içerisinde bu yükümlülükleri yerine getirmekle zorunlu tuttuğu vurgulandı. Yeni bir düzenleme yapılıncaya kadar kanunun müsabakalarda genel kolluk güçlerine geçici bir maddeyle verdiği yükümlülüklerin valilere daha önce genelge ile duyurulduğu da hatırlatıldı. 
     İçişleri Bakanlığı'nın genelgesinde, FİFA ve UEFA'nın düzenlediği, A Ümit ve Milli, Şampiyonlar Ligi ve UEFA kupası maçlarında olduğu gibi Türkiye 1. Süper Ligi müsabakalarında da müsabaka günü belirlenecek saatte il emniyet müdürü veya tayin edeceği bir temsilcinin koordinatörlüğünde T.F.F. temsilcisi, hakem gözlemcisi, hakemler, ev sahibi takım temsilcisi, misafir takım temsilcisi, özel güvenlik yetkilisi, ilkyardım ve itfaiye yetkilisi, Stat amiri ve medya sorumlusunun katılımıyla, ''Eş Güdüm Toplantısı'' düzenleneceği kaydedildi. 
     Genelgede, valilerden, 2005-2006 futbol sezonunda 5149 sayılı Kanun'un, Geçici 1. maddesinde yeralan sürenin 07.05.2005 tarihi itibariyle dolacağı hatırlatılarak, ilgili spor kulüplerinin kanunun 5. ve 10. maddelerinde yer alan düzenlemelerle ilgili hazırlıklara başlamalarının sağlanması konusunda işlemlere başlamaları ve aksaklığa meydan vermemeleri istendi. 
     
</TEXT>
</DOC>
