<DOC>
<DOCNO> 340379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo16.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike biliniyor mu 
</HEADLINE>
<TEXT>


96 hafta boyunca hiçbir beraberliğe 2,20'nin altında ikramiye önermeyen İddaa'nın, Cagliari-Reggina maçının beraberliğine sadece 1,70 oranını uygun görmesi şike kokularından haberdar olduğunun bir göstergesiydi 

UĞUR MELEKE 


Hem Cagliari hem de Reggina Avrupa kupası umutları olmayan, düşme korkusundan ise ancak mucizeler gerçek olursa bahsedebileceğimiz takımlar. İki ekibin önceki hafta Sant' Elia'daki maçlarında birer puan işlerine geldiği için karşılaşmanın berabere biteceği dedikoduları kulaktan kulağa yayıldı. Bu yayılma muhtemelen İddaa'ya kadar ulaştı. Müsabaka da beklendiği gibi 1-1'lik skorla bitti. 
Bu hafta 'insider' bilgiH artmış olmalı ki, İtalya'dan tam 6 maç İddaa'nın programında yer almadı. Serie A'da geçtiğimiz haftanın başrollerindeki iki takımın maçları Cagliari-Palermo ile Reggina-Bologna'ya Livorno-Siena da eklenmiş. 

Siena'ya 1 puan yetmez 
Dünyaca ünlü bahis firmaları Interwetten ve William Hill de bu maçları programlarına koymamışlar. Beteurope ise üç maçın beraberliklerine 2'nin altında oranlar vermiş ve bu oranlar, iddiayı doğrular nitelikteler. 
Bu üç maçın kahramanları olan 6 takımdan beşine 1'er puan gerçekten yeter. Ama 36 puanla 19'uncu Fiorentina'nın sadece iki puan üstünde yer alan Siena'nın nasıl bu skora razı olduğu merak konusu. Galiba kazanacakları para Serie B'de yer almaya da değecek miktarda. 
Serie B'ye gelince İddaa'da yer verilmeyen yine üç maç var Catania-Treviso, Perugia-Catanzaro ve Venezia-Bari. 

Neden Perugia 
Catania-Treviso müsabakasının beraberliğine Beteurope 1,80'lik oran uygun gördüğüne göre benzer kokular burada da var. Venezia-Bari müsabakasına Interwetten'da yer verilmemiş. Ama Perugia-Catanzara maçı tüm bahis sitelerinde var. Favori olarak da Perugia görünüyor. İddaa'da neden yer almadığını bilemiyoruz. Belki de İddaa, bu maçla ilgili bilgilere diğer tüm bahis sitelerinden önce ulaşıyor. 

İtalya'da şike hep var 
Çeşitli konularda İtalya'nın Türkiye'ye ne kadar benzediğini orada bulunanlar bilirler. Kuralların ihlalinden yoğun trafiğine, mafya söylentilerinden devlet başkanlarına kadar. Galiba şikede Türkiye'nin de önünde gidiyorlar. 
Bu konuda ilk cezalar 1980-1981 sezonunda gelmişti. Şike yaptıkları ispatlanan Milan ve Lazio ikinci lige düşürülmüş, Avellino, Bologna ve Perugia'nın ise bir sonraki sezon 5'er puanlarının silinmesine karar verilmişti. 

Lazio ve Milan bile 
Geçtiğimiz sezon da adları şike dedikodularına karışan takımlar içinde Siena ve Reggina vardı. Siena Kulübü, soruşturmaya adı karışan D'Aversa ve Ventola'yı dava sonuçlanana kadar açığa almış, şikeli olduğundan kuşkulanılan 7 Mart'taki US Lecce-AC Siena 0-0 , 21 Mart'taki AC Chievo Verona-AC Siena 1-1 , 28 Mart'taki AC Siena-Udinese 1-0 , 18 Nisan'daki AC Chievo Verona-Reggina 0-0 maçları da soruşturma geçirmişti. 
Hİçeriden kimselerin ilettiği bilgiler 


</TEXT>
</DOC>
