<DOC>
<DOCNO> 310890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/yasam/axyas01.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çengelköy'e Işıkara bereketi 
</HEADLINE>
<TEXT>


Daha sakin bir yaşam için, 'her türlü zemin etüdünü yaptırdıktan sonra' evini Çengelköy'e taşıyan Ahmet Mete Işıkara'nın yeni sitesinde daireler 'yok sattı' 

Pınar Aktaş 

'Deprem Dede' olarak tanınan eski Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, emekli olduktan sonra, yıllardır oturduğu Nişantaşı'ndaki evini Çengelköy sırtlarına taşıdı. Deprem mühendisi arkadaşlarının tavsiyesiyle Çengelköy'de bir site içinde apartman dairesi beğenen Işıkara, Nişantaşı'ndaki evini satıp üzerine de emeklilik ikramiyesini ekleyerek bu evi almaya karar verdi. 

Herkes bir 'oh' çekmiş 
Işıkara, evi alma sürecinde yaşadıklarını kahkahalar içinde şöyle anlattı "Önce eşim gelip eve baktı, beğendi. Müteahhide 'Bana zemin raporunu, statik dinamik projesini ver' dedim. Deprem mühendisi arkadaşlarıma raporlara bakmaları konusunda ricada bulundum. Baktılar, güvenli buldular. Zemine göre statik ve dinamik projesi yapılmış. İnşaatı yapanlar, 'Gelin bir de kullanılan malzemeye bakın' dediler. Gittik, baktık. Deprem mühendisi arkadaşlar 'Hocam alabilirsiniz' dediler. Benim buradaki teşebbüsüm duyulunca herkes heyecanla 'Alacak mı, almayacak mı ' diye beklemiş." 
İnsanları gerilim içine soktuğu için üzüldüğünü söyleyen Işıkara şöyle devam etti "Daha sonra kooperatifte oturanlar ve çevredekiler evi alacağımı duyunca çok sevinmişler. Tabii daha sonra 'Işıkara burada oturuyor' diye 1.5 senede sitede daire kalmadı. Şimdi bu siteye akıl almaz talep var. Güvenlik bana anlatıyor 'Günde 3-4 kişi geliyor, boş daire var mı ' diye soruyormuş. Şimdi komşular çok mutlu. Evlerin fiyatlarında biraz artış olduğu söyleniyor." 
Röportaja giderken Çengelköy'de sorduğumuz herkes, sitenin adından çok "Işıkara'nın evi nerede " sorumuzun cevabını biliyordu. Işıkara, eski evinde olduğu gibi eşyaları duvara monte etme önlemi almamış. Sadece yatak odasındaki uzun dolabı duvara monte ettirmiş. Bunun dışında salonda, kısa boylu, devrilince insana zarar vermeyecek eşyaları tercih etmiş. 


</TEXT>
</DOC>
