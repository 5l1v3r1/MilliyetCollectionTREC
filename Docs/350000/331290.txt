<DOC>
<DOCNO> 331290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/guncel/gunz1.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



F-16'lar PKK'yı bombaladı 

DİYARBAKIR DHA 
Türk Silahlı Kuvvetleri'nin Cudi Dağı'nda terör örgütü PKK'ya karşı 31 Mart tarihinde başlattığı 'süpürme operasyonu' genişleyerek devam ediyor. Gabar ve Hakkari'nin Kato dağlarına da kaydırılan operasyonlarda ortaya çıkarılan örgüte ait çok sayıda sığınak imha edildi. Yerden verilen koordinatlara göre, Şırnak'tan kalkan Cobra helikopterleri havadan bomba yağdırıyor. Bölgede bulunan 1500 kadar teröristi etkisiz hale getirmek için sürdürülen operasyonlara zaman zaman Diyarbakır'dan kalkan F - 16 savaş uçakları da destek veriyor. Türk Silahlı Kuvvetleri'nin son 5 yıl içinde gerçekleştirdiği en büyük operasyonunda, seyyar taburlar oluşturan askeri birlikler, terör örgütünün hareket kabiliyetini daraltmaya çalışıyor. 

YÖK 'intihal'i görüşmedi 

SİBEL KAHRAMAN 
YÖK Genel Kurulu üyeleri dün Marmara Üniversitesi Rektörlüğü'nde bir araya geldi. YÖK Başkanı Erdoğan Teziç, Başbakanlık Müsteşarı Ömer Dinçer'in intihal aşırma dosyasını gündeme almadıklarını belirtti. Teziç, "Gündeme almayı düşünüyor musunuz " sorusunu ise şöyle yanıtladı "Bilemem. Bu üniversitelerde çözülmüş bir konudur." Toplantı da üniversitelerin bölüm açma, denklik, kadro ve dekan atamalarının görüşüldüğü öğrenildi. 

Eğitimde 'F klavye' şartı 

BAHAR ATAKAN Ankara 
Milli Eğitim Bakanlığı, Dünya Bankası'nın desteğiyle yürütülen Temel Eğitim Projesi kapsamındaki bilgi teknolojisi eğitiminde F klavye şartı getirdi. 
Proje kapsamında 81 ildeki 2802 okulda yapılacaklar şöyle sıralandı 
Bilgisayar kapasiteleri artırılacak. 
Tekerleksiz sandalyeler tercih edilecek. 
Okullara kaliteli ve ücretsiz internet erişimi sağlanacak. 
Bilgisayar dersi eğitim programı ve ders kitapları düzenlenecek. 
Öğretmenevlerinde internet olacak. 

Yuvada ölüme inceleme 

DHA 
Diyarbakır Sosyal Hizmetler İl Müdürlüğü'ne Diyarbakır Çocuk Yuvası'nda 1.5 aylık Azra bebek ile 2.5 yaşındaki Bayram bebek, bir hafta içinde öldü. İki çocuğun peş peşe ölümü üzerine Valilik inceleme başlattı. Vali Yardımcısı Canan Baştürk, çocuklardan birinin sarılıktan, diğerinin de kalp yetmezliğinden öldüğünü açıkladı. İki çocuğun ölümü üzerine diğer çocuklar sağlık taramasından geçirilirken, inceleme kapsamında Ankara'dan da uzman bir ekibin kente geleceği belirtildi. 

Rotary Başkanı İstanbul'da 

SİNAN TOROS 
Uluslararası Rotary Başkanı Glenn E. Estess, 100. kuruluş yıldönümü nedeniyle Ceylan Intercontinental Oteli'nde bugün başlayacak konferansa katılmak üzere dün Tel Aviv'den İstanbul'a geldi. 166 ülkede 31 bini aşkın kulüp ve 1.2 milyonu aşan üyeye sahip olan Uluslararası Rotary'nin 100. kuruluş yılında dünyanın 7 kentinde konferanslar düzenleniyor. Estess'in katılacağı İstanbul'daki konferansa ABD, Avrupa ve Afrika'dan çok sayıda uzman katılacak. 


</TEXT>
</DOC>
