<DOC>
<DOCNO> 343319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy04.html </URL>
<DATE> 2005/05/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yılmaz ve Taner Yüce Divan'da... 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner’in, Yüce Divan’da yargılandığı davanın duruşması başladı. 
     Duruşmanın yapıldığı Anayasa Mahkemesi’nin önünde, aralarında Türkbank mağdurlarının da bulunduğu grup, sabahın erken saatlerinden itibaren toplanmaya başladı. 
     Duruşma salonunun kapasitesinden fazla sayıda izleyicinin mahkemeye gelmesi, izdihama yol açtı. 
     Salona sınırlı sayıda izleyici alınınca, içeriye giremeyenler, mahkeme binası önünde "Adalet isteriz" şeklinde slogan attılar. 
     Duruşma salonuna alınanlardan bazılarının, verilen yaka kartlarını camdan atarak, dışarıdakileri de içeriye almak istemeleri fark edilince, yaka kartlarına el konuldu. 
     Bu sırada, Anayasa Mahkemesi Başkanı Mustafa Bumin ve üyelerin bir bölümü, polis kordonu arasında, bazıları da arka kapıdan mahkeme binasına girdi. 
     Mesut Yılmaz, Anayasa Mahkemesi önündeki kalabalık nedeniyle, mahkemeye, arka kapıdan saat 09.55’te giriş yaptı. 
     Mesut Yılmaz’ın eşi Berna Yılmaz ve kardeşi Turgut Yılmaz ile bazı eski ANAP’lı bakanlar da duruşmayı izliyor. 
     Duruşmaya, Mesut Yılmaz ve avukatları ile Güneş Taner’in avukatları katılırken, Taner duruşmaya gelmedi. 
     
</TEXT>
</DOC>
