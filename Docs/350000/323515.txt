<DOC>
<DOCNO> 323515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/dunya/adun.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran durmazsa İsrail vuracak 
</HEADLINE>
<TEXT>


Sunday Times, İsrail'in atom bombası peşindeki İran'ın nükleer tesislerini vurmak için planlarını tamamladığını, Şaron'un orduya operasyon için izin verdiğini yazdı 

DIŞ HABERLER SERVİSİ 


İngiltere'de pazar günleri yayımlanan Sunday Times gazetesi, halen yürürlükte olan diplomatik çabalar İran'ı gizlice yürüttüğü nükleer programını durdurmasını sağlayamazsa İsrail'in, bu ülkenin nükleer altyapısını imha etmek için kombine bir hava ve kara saldırısı yapacağını ve bu yöndeki planların tamamlandığını yazdı. Sunday Times, Başbakan Ariel Şaron başkanlığındaki "İsrail iç kabinesi"nin, geçen ay Şaron'un Negev'deki çiftliğinde gizli bir toplantı yaparak saldırı için "ön izni verdiğini" bildirdi. 

Karadan da sızacaklar 
İran nükleer programının enerji üretmeye dönük, barışçıl ve sivil amaçlı olduğunu öne sürerken, Batı yarımküredeki genel inanış, doğal gaz ve petrol zengini İran'ın asıl amacının atom bombası yapmak olduğu yönünde. 
Habere göre, İsrail, İran'daki çoğu yer altında inşa edilmiş nükleer tesisleri vurmak için Amerikan yapısı uzun menzilli F - 15 savaş uçaklarını kullanacak. Bu uçaklar hedeflerine sığınak delici bombalarla taarruz edecekler. Havadan vurulması mümkün olmayan hedefler ise İsrail'in seçkin, "Shaldag" Yalıçapkını adlı komando birlikleri tarafından karadan sızılarak imha edilecek. Gazete, İsrail'in çölde, İran'ın Natanz uranyum zenginleştirme tesisinin bire bir ölçeğinde maketini inşa ederek, öngörülen baskının tatbikatını yaptığını yazdı. 
Gazete, İsrail Dışişleri Bakanı Silvan Şalom'un "İran tiranlığının bir nükleer bombaya sahip olması fikri sadece bizim için değil tüm dünya için bir k bustur" şeklindeki sözlerini aktardı. 
ABD Başkan Yardımcısı Dick Cheney, ocak ayında İsrail'in, İran'ın nükleer tehdidinden kurtulmak için "herkesten önce müdahale edebileceğini" söylemişti. 
AB üyesi İngiltere, Fransa ve Almanya, İran'ın nükleer programından vazgeçmesi için halen bu ülkeyle müzakere yürütüyor. 
İsrail'in, İran nükleer tesislerini imha planlarını Amerikalı yetkililerle de değerlendirdiği bildirildi. Gazete, ABD'li yetkililerin bu görüşmede "bütün uluslararası çabalar sonuç vermez ise İsrail'in yolunu kesmeyeceklerini" söylediklerini kaydetti. Öte yandan ABD Dışişleri Bakanı Condoleezza Rice ise, ABC televizyonunda katıldığı bir programda, Washington'un İsrail'in İran'a askeri bir saldırı düzenlemesini desteklemediğini söyledi. 

İran Amerikalılar rüya görüyor olmalı 

İran'ın Avrupa Birliği AB ile nükleer programı konusundaki müzakerelerini yürüten heyetteki üst düzey temsilcilerden Sirus Naseri, "Washington, ekonomik teşvikler karşılığında nükleer yakıt üretme planlarımızdan vazgeçeceğimizi düşünüyorsa, rüya görüyor olmalı" dedi. ABD, İran konusundaki pozisyonunu AB ile koordine ederek, İran'a nükleer yakıt ve nükleer silah üretme yolundaki bütün faaliyetlerini durdurması karşılığında Dünya Ticaret Örgütü WTO üyeliği ve sivil uçakları için yedek parça satışının serbest bırakılmasını önermişti. 
IRNA'nın haberine göre Naseri, AB'nin uranyum zenginleştirme hakkından asla vazgeçmeyecek olan İran'ın pozisyonunu kabul etmeye yaklaştığını öne sürdü. 
İran önceki gün, nükleer yakıt üretme faaliyetlerini AB ile süren müzakereler çerçevesinde geçici bir süre için askıya aldığını duyurmuştu. 


</TEXT>
</DOC>
