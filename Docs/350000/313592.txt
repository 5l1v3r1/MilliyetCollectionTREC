<DOC>
<DOCNO> 313592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur45.html </URL>
<DATE> 2005/02/08/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İmar bankası davasında 35 kişi için 9 ila 32 yıl isteniyor 
</HEADLINE>
<TEXT>

     El konulan İmar Bankası'na ilişkin yeni başlatılan soruşturmayı tamamlayan Şişli Cumhuriyet Başsavcılığı tarafından fezleke hazırlandı. 
     Şişli Cumhuriyet Savcısı Mecit Ceylan tarafından İmar Bankası'na ilişkin olarak sürdürülen soruşturma tamamlandı. 
     Savcı Ceylan tarafından hazırlanan fezlekede, ''İmar Bankası'nın TMSF'ye devredilmesinin ardından sanıkların kendi mal varlıklarını ve şirketlerini kurtarmaya çalıştıkları'' belirtildi. 
     Fezlekede, ''bu kişilerin yaklaşık 8 katrilyon liralık borçtan kurtulmak için kendilerine ait ve ortak oldukları şirketlerdeki hisselerini geçmişe dönük olarak sahte belgelerle başkalarına devrettikleri'' ifade edildi. 
     Cem Uzan'ın Pamukova'daki çiftlik evine gidişine de yer verilen fezlekede, soruşturma konusu olaylara ilişkin 193 kişi tanık olarak gösterildi. 
     Fezlekede, Cem Uzan, gıyabi tutuklu Hakan, Kemal ve Yavuz Uzan, tutuklu sanıklar Ali Cenap Ermutlu, Müştak Ayvaz, Selahattin Bal, Tahsin Öztürk, Seyfettin Kaya ve Şemsettin Mustafaoğlu ile gıyabi tutuklu 6 sanık ve 19 tutuksuz sanık hakkında, ''cürüm işlemek için teşekkül oluşturmak'', ''cürüm işlemek için oluşturulan teşekküle üye olmak'', ''kamu kurum ve kuruluşlarını dolandırmak'', ''rüşvet'' ve ''evrakta sahtecilik'' suçlamalarıyla 9 ile 32.5 yıl arasında değişen çeşitli hapis cezaları öngörüldü. 
     Fezleke, Şişli Adliyesi'nde ağır ceza mahkemesi bulunmadığı için iddianame hazırlanarak dava açılması amacıyla İstanbul Cumhuriyet Başsavcılığı'na gönderilecek. 
     
</TEXT>
</DOC>
