<DOC>
<DOCNO> 309875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko14.html </URL>
<DATE> 2005/01/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Turizmcilerden medyaya G.Asya ile ilgili hayalet hikayeleri yazmayın 
</HEADLINE>
<TEXT>

     Güney Asya ülkelerini vuran deprem ve tsunami felaketinden etkilenen Tayland'da turizmciler, hayalet hikayelerine yer veren medyadan dertli. 
     Tayland'ın başlıca turizm merkezlerinden Phuket'teki Turistik İşletmeciler Derneği Başkanı Phattanaphong Ekwanich, medyadan ''turistleri korkutan hayalet ve hortlak hikayelerine yer vermekten vazgeçmelerini''istedi. 
     ''Bu hikayeler hiç eğlenceli değil ve işlerimizi baltalıyor'' diyen Ekwanich, özellikle hayaletlere inancın yüksek olduğu Asya ülkelerinden gelen turistlerin, bu hikayelerden etkilenerek Tayland'dan uzak durduğundan yakındı. 
     Ekwanich, ölenlerin ruhlarını huzura kavuşturmak için gerekli bütün dini ayinlerin yapıldığını vurgulayarak, buna rağmen hayalet gördüklerini iddia edenlerin, sadece aşırı çalışan kendi hayal güçlerinin kurbanı olduğunu iddia etti. 
     Binlerce insanın ölümüne yol açan tsunaminin ardından yerel ve yabancı basında hayalet hikayeleri yaygın bir biçimde yer alıyor. Batıl inançların yaygın olduğu bölgede yerel görgü tanıklarına dayandırılan haberlerde, viran olmuş ıssız plajlarda hayalet turistlerin kahkahalarının duyulduğu, havaalanlarına gitmek üzere taksi çeviren esrarlı yolcuların arka koltukta birden kaybolduğu gibi hikayeler televizyon ekranlarını ve gazete sayfalarını dolduruyor. 
     
</TEXT>
</DOC>
