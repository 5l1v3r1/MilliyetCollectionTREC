<DOC>
<DOCNO> 315138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo15.html </URL>
<DATE> 2005/02/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hakan Şükür-Ersun Yanal buluşması iptal oldu... 
</HEADLINE>
<TEXT>

     Milli Takımlar Teknik Direktörü Ersun Yanal ile Galatasaraylı futbolcu Hakan Şükür'ün bugün yapmayı planladıkları toplantı, sarı-kırmızılı oyuncunun dedesinin vefatı üzerine iptal edildi. 
     Futbol Federasyonu'ndan yapılan yazılı açıklamada Ersun Yanal, bazı çevrelerin oluşturduğu spekülasyonlara son verilmesi amacıyla bu toplantıyı planladıklarını kaydederken, Hakan ve ailesine de başsağlığı dileklerini iletti. 
     Yanal, Hakan Şükür'ün Türk futbolunda özel bir konuma sahip olduğunu her vesileyle dile getirdiğini vurguladığı açıklamasında, ''Onun ne kişiliği, ne de kariyerini tartışırım. Kendisi her yönüyle futbolumuza büyük hizmetler vermiş bir arkadaşımız. Bazı çevreler sistemli olarak bu konuda yanlış yönlendirmelerde bulunuyor'' dedi. 
     Hakan ile aralarında kesinlikle kişisel bir sorun bulunmadığını da vurgulayan Yanal, şunları söyledi 
     ''Ne ben, ne de Hakan, hiçbirimiz Milli Takım'ın üzerinde yer alamayız. Suni gündem yaratılıp Milli Takım'ın yıpratılması ikimizi de rahatsız ettiği için bu toplantıyı düzenlemeye karar vermiştik. Birbirimize sevgi ve saygıyla bağlıyız. Hakan'ın Milli Takım'a neden alınmadığını daha önce açıklamış ve bunun oynadığımız sistemden kaynaklandığını anlatmıştım. Kamuoyundan duyarlı, medyadan tutarlı bir yaklaşım bekliyor ve bu konunun daha fazla uzatılmaması gerektiğini düşünüyorum.'' 
     
</TEXT>
</DOC>
