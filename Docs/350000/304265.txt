<DOC>
<DOCNO> 304265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/oztrak.html </URL>
<DATE> 2005/01/07/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Aşırı güven bisikleti devirebilir 
</HEADLINE>
<TEXT>


Başbakan geçtiğimiz salı günü grupta yaptığı konuşmada 2004'te ekonomide gelinen noktadan duyduğu mutluluğu dile getirdi ve tabii hemen arkasından da yapacaklarını açıkladı. Kamu bankalarındaki kredi faizleri düşürülüyor, düşük maaş alan SSK emeklilerine yüzde 6 6 olarak öngörülen zam yüzde 8 8'e yükseltiliyor, 13 il daha teşvik kapsamına alınıyor. Bunların karşılığı bütçede öngörüldü mü Buna dair bir açıklama yok. 
Hazine'den sorumlu Devlet Bakanı aynı toplantıda Türkiye'nin artık IMF'ye ihtiyacı kalmadığını ve yeni anlaşmanın sadece piyasalara güven vermek için yapılacağını söylüyor. 
Enflasyon tek haneye indi. Kesintisiz büyüme sağlandı. Aralık ayında TL'nin hızla değer kazanması neticesinde olsa da, TL ile hesaplanan kamu borç stokunun GSMH'ye oranı da beklenenin üstünde gerileyecek. Bütün bunları azımsamak yanlış olur. Ancak bir o kadar yanlış olacak olan, ekonomideki kırılganlıkları görmeyerek kendine aşırı güvenmektir. 
Aslında hükümet bu konuda tek başına değil. Kamuoyuna da ilginç bir iyimserlik hakim olmuş durumda. 
Yapılan yorumlarda sık sık IMF ile anlaşmaya varıldığının altı çiziliyor. Oysa IMF ile anlaşmaya varılmadı. Anlaşabilmenin şartları belirlendi. O şartlar bir türlü yerine gelmiyor. O nedenle de anlaşma sürecini sonlandıracak temel doküman olan niyet mektubu bir türlü Washington'a gönderilemiyor. 
Dış ticaret açığı ve ithalattaki baş döndürücü artışa bakıp "Bunun önemli bir kısmı yatırım malı ithalatındaki artıştan kaynaklanıyor. Bu, önümüzdeki dönemde üretimi ve rekabet gücünü artırır. Bu nedenle sorun değil" yorumunu yapanlar çoğunlukta. Oysa geçen yılın kasım ayı itibariyle tüketim malı ithalatındaki 12 aylık artışın 6.5 milyar dolarla yatırım malı ithalatındaki artışa eşitlendiği görülmüyor. 
TL'nin değer kazanmasının rekabet gücü üzerindeki olumsuz etkisinin verimlilik artışlarıyla dengelendiği söyleniyor. Oysa artan sadece emeğin verimliliği, yani kısmi verimlilik. Bu da ya işgücünün yerine daha fazla makine kullanılarak ya da kayıt dışı istihdama yönelerek sağlanıyor. Her ikisinin de sürdürülemez sosyal sonuçları var. İşsizlerin derdine derman olmayan veya sosyal güvenceye sahip olmayan çalışanların sayısının hızla arttığı bir büyüme ortamına girdik. 
Cari açık 15 milyar dolara çıkmış. Bu, mevcut dış borcumuza 2004'te 15 milyar dolar daha ilave ettik demek. ABD Merkez Bankası FED'in yaptığı bir açıklama aynı gün faizleri yeniden yüzde 20'nin üstüne sıçratıyor, borsayı düşürüyor. Bu kadar başarılı bir ekonomide ABD ekonomisine ilişkin bir açıklama neden bu kadar dalgalanma yaratıyor Cari açığı finanse etmekte kullandığımız dış borcun ne kadar ürkek olduğu buradan görülüyor. Olumlu sonuçlara odaklanıp ekonominin dış gelişmeler karşısında ne kadar kırılganlaştığını göremiyoruz. 
Belirsizliğin giderilmesinin, iç talebin kontrolünün ve kısa vadeli sermaye girişine karşı tedbir almanın önemi giderek artıyor. Oysa hükümet büyük bir rahatlama içine girmiş gibi. Talebi artıracak tedbirleri almaktan çekinmiyor. Hem dış açığın büyümesine göz yumuyor hem de IMF'ye ihtiyacımız kalmadı diyebiliyor. Bırakın kısa vadeli sermaye girişinin yol açtığı kırılganlığa karşı tedbir almayı, bunun geçici etkilerini kendi başarısı olarak görebiliyor. 
Türkiye'de düzelen dengeleri hızla bozmakta siyasetin çok başarılı olduğunu geçmiş örnekler göstermektedir. 
Tabii ki toplumun geleceğe bakışının umutla dolu olması, bir ekonomide dengelerin daha iyi bir yerde oluşmasını sağlar. Ancak gerçekçi olmayan iyimser bekleyişler sabun köpüğü gibidir, çabuk söner. Geçmişteki başarılara dayanarak ekonomi politikası yapmak sürdürülebilir değildir. Önemli olan bu başarıları kalıcı hale getirecek ve dengesizlikleri giderecek politikaların sürdürülmesidir. Piyasalar geçmişe değil, geleceğe bakar. Hala yokuş çıkıyoruz. Bu da bisikletin pedallarını devamlı çevirmeyi gerektiriyor. Bu aşamada aşırı güven veya yorgunluk bisikleti devirir. 



</TEXT>
</DOC>
