<DOC>
<DOCNO> 316705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun35.html </URL>
<DATE> 2005/02/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
KKTC'de propaganda dönemi sona erdi... 
</HEADLINE>
<TEXT>

     Kıbrıs Türk halkı, Cumhuriyet Meclisi'nin 50 yeni üyesini belirlemek amacıyla, 14 aydan sonra yarın yeniden yapılacak seçimle ilgili propaganda dönemi, saat 18.00'de sona erdi. 
     KKTC'de 14 Aralık 2003'te yapılan genel seçimlerinin ardından kurulan Cumhuriyetçi Türk Partisi CTP -Demokrat Parti DP koalisyon hükümetinin isitfalar nedeniyle azınlığa düşmesinden sonra, parlamentoda çoğunluğa dayalı yeni bir hükümetin oluşturulamaması nedeniyle, Cumhurbaşkanı Rauf Denktaş tarafından ilan edilen erken genel seçim yarın yapılacak. 147 bin 249 kayıtlı seçmenin bulunduğu ülkede halk, yarın saat 08.00'den 18.00'e kadar toplam 575 sandıkta oy kullanacak. 
     Resmi propaganda döneminin sona ermesiyle yasaklar da başladı ve yarın saat 19.00'a kadar devam edecek. Seçim yasakları uyarınca radyo, televizyon ve diğer yayın organları, seçimlerle ilgili haber, tahmin ve yorum yapamayacak. 
     Yasaklar çerçevesinde yarın alkollü içki satılamayacak. Bütün eğlence yerleri oy verme süresince kapalı olacak, lokantalar sadece yemek verebilecek. Emniyet güçleri dışında hiç kimse silah taşıyamayacak. 
     
     SON MESAJLAR 
     Propagandanının son gününde siyasi parti lider ve yetkilileri, radyo ve televizyonlardan halka son mesajlarını vermeye çalıştı. Partililer de araçlarıyla caddelerde konvoylar oluşturarak şehir turu attı. Siyasi partileri simgeleyen renklerdeki bayrak, flama ve atkılarla renkli görüntü oluşturan partililer, propaganda döneminin son gününde sokakları hareketlendirdi. Bazı partililer, davul-zurna eşliğinde şehir turu yaptı. 
     KKTC Cumhuriyet Meclisi'ndekli 50 sandalyenin yeni sahiplerini ve yeni hükümeti belirleyecek seçimlere 7 siyasi parti katılıyor. İki de bağımsız adayın yarışacağı seçimlerde, Lefkoşa 16, Gazimağusa 13, Girne 9, Güzelyurt 7 ve İskele ilçesi de 5 milletvekili çıkaracak. Ülke genelinde yüzde 5 seçim barajını aşan parti ve adaylar mecliste temsil edilme şansı bulacak. 
     Seçime, Ulusal Birlik Partisi UBP , Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH , Toplumcu Kurtuluş Partisi TKP , Yeni Parti YP ve Milliyetçi Adalet Partisi MAP ile iki bağımsız aday katılıyor. 
     
</TEXT>
</DOC>
