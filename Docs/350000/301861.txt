<DOC>
<DOCNO> 301861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko13.html </URL>
<DATE> 2004/12/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
MÜSİAD Başkanı Vergi indirimini güzel bir başlangıç olarak görüyoruz 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, tam üyelik müzakerelerinin 3 Ekim 2005 tarihinde başlaması konusunda, 17 Aralık'ta gerçekleşen AB zirve toplantısından olumlu karar alınmasının sağlandığını hatırlatırken, hükümetin reform çabaları ve ikna turlarının, bu kararın alınmasında etkili olduğunu bildirdi. 
     Bolat, ''AB üyelik perspektifi, siyasi, sosyal ve ekonomik alanda reformların devam etmesini mümkün kılabilecektir'' dedi. 
     Bolat, AB yolunu ''çetin ve engebeli'' olarak niteledi. 
     17 Aralık'taki AB zirve toplantısında olumlu karar alınmasında, hükümetin reform çabaları ve ikna turlarının faydasının görüldüğünü anlatan Bolat, bundan sonraki süreçle ilgili şunları söyledi 
     ''AB üyelik perspektifi, siyasi, sosyal ve ekonomik alanda reformların devam etmesini mümkün kılabilecektir. Bununla beraber, AB tarafının Zirve bildirisine ısrarla koydurduğu rezervler ve sıkıştırmalar, Türkiye - AB tam üyelik müzakerelerinin çok çetin ve engebelerle dolu olacağını bir kez daha göstermiştir. 
     Müzakere sürecinde AB'den beklentilerimiz olan bütçe destekleri, tarım ve bölgesel fon destekleri ve emeğin serbest dolaşımı konusunda asla kalıcı nitelikte tavizler verilmemeli, tarihsel hassasiyetimiz mutlaka korunmalıdır. Aksi takdirde AB üyeliğinin içi boşaltılmış olacaktır.'' 
     
     YTL'YE GEÇİŞ 
     Ömer Bolat, Türkiye ekonomisinde yeniden yapılanmanın sembolü haline gelmesini beklediği Yeni Türk Lirası YTL konusundaki görüşlerini ise şöyle dile getirdi ''Son dört yıldır MÜSİAD olarak TL'den 6 sıfır atılması yolunda yaptığımız önerinin, bu hükümet tarafından gerçekleştirilmesinden memnuniyet duyuyoruz. Vatandaşımıza bu dönüşüm için 1 yıllık süre gerekmeyecek, belki de 1-2 hafta içinde uyum sağlanacaktır. Piyasadaki yoğun rekabet ortamının fırsattan istifade ederek yuvarlama yapmayı düşünenleri hizaya getireceğine inanıyoruz. YTL'nin, ülke ekonomisinde istikrarın ve gelişmenin öncüsü olmasını diliyoruz.'' 
     
     ''VERGİ İNDİRİMLERİ, GÜZEL BİR BAŞLANGIÇ'' 
     Hükümetin gelir ve kurumlar vergisi ile eğitim, sağlık ve gıda ürünlerinde kdv indirimine gitme kararını ise ''güzel bir başlangıç'' olarak değerlendiren MÜSİAD Başkanı, ''ancak unutmayalım ki, Türkiye'de vergi yükü 1985'ten bu zamana yüzde 15,6'dan yüzde 34'e çıkarılmıştı. Bu nedenle yapılan vergi indirimlerinin devamının geleceğini de umut ediyoruz'' dedi. 
     Bolat, bütçedeki faiz giderlerinin azalmasıyla vergi indirimlerinin devam edebileceğini ve bu şekilde kayıt dışı ekonominin kayıt altına alınmasının mümkün olabileceğini ifade etti. 
     Tüketicilerin de bu konuda hassas davranmasını isteyen Bolat, ''KDV indirimlerini fiyatlarına yansıtmayan kuruluşların mal ve hizmetlerini satın almayarak gerekli yaptırım ortaya konulmalı'' dedi. 
     
     ''ÖZELLEŞTİRMEDE YENİ UMUT HALKA ARZ MODELİ'' 
     20 yıldır bir türlü istenilen sonucun elde edilmediği özelleştirmenin ''yılan hikayesine'' döndüğünü kaydeden Bolat, 2003'te 890 milyon dolar olan özelleştirme gelirinin, bu yılın 10 ayında 1.3 milyar dolara çıkartılmış olmasının 'mutluluk verici' olduğunu bildirdi. 
     ''THY'de başarıyla uygulandığı gibi, PETKİM, TÜPRAŞ, Telekom gibi kamuya malolmuş stratejik tesislerin özelleştirilmesinde halka arz yeni bir umut olabilir'' diyen Bolat, dövizin yatırım aracı olmaktan çıktığı bir dönemde bireysel yatırımcıların gayrimenkul ve hisse senedi yatırımlarını artırabileceklerine işaret etti. 
     Yabancı sermaye girişi açısından 1980-2003 döneminde kaydedilen 16.8 milyar dolarla kıyaslandığında 2004'ün ilk 10 ayında ulaşılan 2.4 milyar dolar rakamının umut verici olduğunu dile getiren Bolat, ''AB ile tam üyelik müzakerelerine başlanılacak olması, yabancı yatırımlarda yeni bir hızlanma getirebilir. Ama bu konuyu sadece AB üyeliğine endekslemek dünya gerçekleri ile bağdaşmaz'' şeklinde konuştu. 
     
</TEXT>
</DOC>
