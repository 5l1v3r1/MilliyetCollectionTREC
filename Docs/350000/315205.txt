<DOC>
<DOCNO> 315205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur41.html </URL>
<DATE> 2005/02/14/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
El-Kaide davası... Harun İlhan tek şahidin kendisi olduğunu söyledi 
</HEADLINE>
<TEXT>

     Terör örgütü El-Kaide'nin Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddia edilen 38'i tutuklu 71 sanığın yargılandığı davada söz alan tutuklu sanık Harun İlhan, Habib Akdaş'tan sonra Gürcan Baç'ın da Irak'ta öldüğünü iddia etti. 
     İstanbul 10. Ağır Ceza Mahkemesi'ndeki duruşmaya, tutuklu sanıklar Harun İlhan, Fevzi Yitiz, Adnan Ersöz ve Yusuf Polat'ın da aralarında bulunduğu 38 sanık ile tutuksuz yargılanan 6 sanık katıldı. 
     Cumhuriyet Savcısı Zekeriya Öz, 1 Nisan'da yürürlüğe girecek yeni TCK nedeniyle esas hakkındaki mütalaasını hazırlamadığını belirtti. 
     Savcı Öz, tutuksuz sanık Ali Üzüm'ün, bu dosyada yer alan bazı sanıklara Afganistan'da eğitim verdiğinin belirtildiğini, ancak bu kişilerin söz konusu ülkede eğitim almalarının Türkiye'de örgüt üyeliği suçunu oluşturmayacağını kaydetti. 
     Zekeriya Öz, tutuklu sanıklardan 7'sinin, mağduriyetlerine neden olunmaması için tahliyelerine karar verilmesini ya da kefaletle serbest bırakılmalarını istedi. 
     Öz, Mediha Yıldırım ve Cemile Akdaş'ın da aralarında bulunduğu 9 sanığın ise yeni TCK'daki ceza miktarları gözönüne alınarak tahliyelerini talep etti. 
     Tutuklu sanıkların avukatları da yeni TCK'daki düzenlemeler dikkate alınarak müvekkillerinin tahliyelerini istedi. 
     
     
     HARUN İLHAN'IN İDDİASI 

     Duruşmada söz alan sanık Harun İlhan, Kuranıkerim'den ayetler okuyarak başladığı savunmasında, Habib Akdaş'dan sonra dosyada firari sanık olarak yer alan Gürcan Baç'ın da Irak'ın Felluce kentinde öldüğünü belirterek, İstanbul'daki eylemlerin tek şahidi olarak kendisinin kaldığını öne sürdü. 
     Savunmasında eylemlerin amacını, hazırlığını, planlanmasını, Yahudiler'e yönelik olmasının nedenlerini detaylı anlatan İlhan, ''Bizim dinlerle değil, Yahudilerle sorunumuz var'' diye konuştu. 
     İstanbul'daki eylemlerin şeklinin, eylemi gerçekleştiren kişilerin bu yöndeki istekleri doğrultusunda oluştuğunu ifade eden İlhan, bunların ''intihar eylemleri'' değil, ''istişadi eylemler'' olduğunu ileri sürdü. 
     ''İstişadi eylemin'' de, ''inanç uğruna yapılan ve hayatı Allah'a katmak'' olarak açıklayan İlhan, eylem tarihlerinin ise çok önceden belirlenmediğini savundu. 
     Eylemlerin turizm sezonunun yoğun olduğu yaz aylarında yapılmasının planlandığını, ancak patlayıcıların hazırlanması gibi çalışmaları bitiremedikleri için Kasım ayına sarktığını ileri süren İlhan, savunmasını şöyle sürdürdü 
     ''Eylem tarihlerindeki rakamlar herhangi bir şeye işaret değildi. Eylemlerin ardından bizi ele verecek deliler bıraktık. Biz bir örgüt üyesi değiliz. Biz bir eylem timiyiz. Bahriye Üçok, Uğur Mumcu'nun öldürülmesi gibi olaylarda, bu olaylarla ilişkileri olmayan Müslümanlar mağdur edildi. Kimlik ve pasaportları olay yerinde bıraktık ki eylem sahiplerinin bilinmesini sağlamak istedik.'' 7 kişilik bir ekip olduklarını, 4 kişinin eylemler sırasında öldüğünü belirten İlhan, Habib Akdaş ile Gürcan Baç'ın eylemlerden sonra Irak'a gittiklerini ve burada ''şehit olduklarını'' ileri sürdü. 
     Eylemlerle ilgili video çekimleri yaptıklarını, Habib Akdaş'ın bu çekimleri yurtdışına çıkıp yabancı kanallara vermeyi planlandığını anlatan İlhan, bu şekilde olayları üstlenen bir açıklama yapılmasının tasarlandığını, ancak bu tasarının gerçekleşemediğini savundu. 
     Eylemlerle istedikleri sonuca ulaşamadıklarını belirten İlhan, tamamen yıkılmalarını hedefledikleri sinagog duvarlarının çelik olması, canlı bombaların düğmeye geç ya da erken basması gibi durumların istedikleri sonuca ulaşmamalarına neden olduğunu öne sürdü. 
     
     ''HEDEF TÜRKİYE DEĞİLDİ'' 

     Sivillerin daha az zarar görmeleri için eylemlerin sabah saatleri ve Cumartesi günü yapıldığını ifade eden Harun İlhan, ''İsterdik ki onlara ulaşabilecek gizli bir işaretimiz olsun. Oraya gitmelerini engellemek isterdik. Bizim amacımız asla sivil insanları öldürmek değil. Eylemlerin adresi İngilizler ve Yahudiler'dir. Hedef Türkiye değildi. Irak işgaline verilen destek, Afganistan'a asker gönderilmesi, eylemin yerinin Türkiye olmasına neden oldu. Bu eylemler Türkiye'ye uyarıdır. Türkiye, 1 Mart tezkeresini geçirseydi, eylemlerin hedefi Türkiye olacaktı'' iddiasında bulundu. 
     Hayatını kaybedenlerden özür dilediğini belirten İlhan, devletin ve rejimin de bu kişilerden özür dilemesi gerektiğini savundu. 
     
     TUTUKLU SANIKLARDAN 8'İ TAHLİYE EDİLDİ 

     Terör örgütü El-Kaide'nin Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddiasıyla 71 sanığın yargılandığı davada, tutuklu sanıklardan 8'i tahliye edildi. 
     İstanbul 10. Ağır Ceza Mahkemesi'ndeki duruşmada 62 sayfadan oluşan ve yaklaşık 4 saat süren yazılı savunmasını okuyan Harun İlhan, savunmasının son bölümünde, Neve Şalom Sinagogu'nda gözcülük yapabilmek için gözlerinden ameliyat olduğunu ileri sürdü. 
     Mahkeme Heyeti'nden patlamalarda ölen ve yaralanların isimleri ile adreslerini isteyen İlhan, bunun gerekçesi olarak da yapacağı bir çalışmayı gösterdi. 
     Mahkeme Heyeti, dosyadaki mevcut delil durumu ve tutuklu kaldıkları süreyi dikkate alarak, Irak'ta öldüğü belirtilen Habib Akdaş'ın eşi Cemile Akdaş ile Mediha Yıldırım, Mehmet Helvacı, Abdullah Demir, Yusuf Dural, Ahmet Selami Demir, Hüseyin Suat Öz ve Muhammed Ül Emin Bastın'ın tahliyelerini kararlaştırdı. 
     Duruşma, dosyadaki eksikliklerin giderilmesi amacıyla ertelendi. 
     
     5 MÜEBBET AĞIR HAPİS İSTEMİ 

     Davaya ilişkin hazırlanan iddianamede, sanıklardan Harun İlhan, Fevzi Yitiz, Adnan Ersöz, Yusuf Polat ve Osman Eken'in, eylemlerine uyan TCK'nın 146 1. maddesi uyarınca ''Türkiye Cumhuriyeti Anayasası'nı değiştirmeye cebren teşebbüs etmek'' suçundan müebbet ağır hapis cezasına çarptırılmaları isteniyor. 
     İddianamede, diğer 66 sanığın da, ''örgüt üyeliği'' ile ''yardım ve yataklık'' suçlarından dolayı 4.5 ile 22.5 yıl arasında değişen çeşitli ağır hapis cezalarına çarptırılmaları talep ediliyor. 
     
</TEXT>
</DOC>
