<DOC>
<DOCNO> 334799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko33.html </URL>
<DATE> 2005/04/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fitch, Ford Otosan'ın kredi notunu teyit etti... 
</HEADLINE>
<TEXT>

     Uluslararası derecelendirme kuruluşu Fitch Ratings, Ford Otosan'ın durağan görünümlü ''BBB-'' olan uluslararası para cinsinden kredi notunu teyit etti. 
     Ford Otosan'dan yapılan açıklamaya göre Fitch'in açıklamasında, bu notun şirketin Ford'un Avrupa'daki ticari araç üretim merkezi oluşunu, hafif ve orta ticari araç kategorilerinde iç pazardaki mevcut lider durumunu ve güçlü Ford markasını yansıttığı belirtildi. 
     Ayrıca Ford Avrupa'nın yerleşmiş pazarlama ve dağıtım ağından yararlanmasından dolayı, Ford Otosan'ın Ford Avrupa'nın uluslararası piyasalardaki ticaret bilgisi ve deneyimini de kullanabildiği vurgulandı. 
     Açıklamada, Ford Otosan'ın kredi profilinin ana ortaklardan Ford Motor Company'nin ratingine ve performasına da bağlı olduğu kaydedildi. 
     Türk ekonomisindeki değişkenliğe karşın, Türkiye'nin demografik ve ekonomik yapısındaki olumlu gelişmeler ile Ford Otosan'ın güçlü ihracat performansının kredi notunun belirlenmesinde dikkate alındığı vurgulandı. 
     Teyit edilen notun, Ford Otosan'ın önümüzdeki dönemde, yeni ve geniş ölçekli üretim tesislerinin tamamlanmasını takiben elde ettiği düşük maliyetli üretim imkanlarından faydalanacağı ve yıllık yatırım harcamalarının orta vadede azalarak şirketin nakit yaratma gücünü destekleyeceği beklentisini yansıttığı bildirildi. 
     Açıklamaya göre, bu derecelendirme, FitchRatings'in Türkiye'de sanayi şirketleri için açıkladığı en yüksek uluslararası yerel para cinsinden notu temsil ediyor. 
     Ford Otosan Genel Müdürü Turgay Durak yaptığı değerlendirmede, ''Bu kredi notuyla, uluslararası ticaret ve finans piyasalarının yanı sıra yatırımcıların şirketimize olan güvenini tazeledik'' dedi. 
     
</TEXT>
</DOC>
