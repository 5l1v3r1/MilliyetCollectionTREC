<DOC>
<DOCNO> 301584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko17.html </URL>
<DATE> 2004/12/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Arçelik'e Japonya'dan mükemmellik ödülü... 
</HEADLINE>
<TEXT>

     Japon Planlı Bakım Enstitüsü JIPM , Arçelik A.Ş'nin Çayırova Çamaşır Makinesi ve Eskişehir Buzdolabı-Kompresör İşletmeleri'ni ödüllendirdi. 
     Japon devlet kuruluşu JIPM tarafından her yıl verilen Toplam Verimlilik Yönetimi TPM ödüllerinde Çayırova İşletmesi, 2002 yılında aynı kuruluştan aldığı ''Mükemmel Fabrika Ödülü''nün bir üst kategorisinde yer alan ''Sürekli Mükemmellik Ödülü''nü, Eskişehir İşletmesi de ''Mükemmel Fabrika Ödülü''nü almaya hak kazandı. 
     Arçelik'ten yapılan açıklamaya göre, Arçelik, bu yıl verilen ödüllerle toplamda 3 ödüle sahip olurken, Çayırova İşletmesi'nin aldığı ''Sürekli Mükemmellik Ödülü'' ile de Türkiye'de bir ilki gerçekleştirmiş oldu. 
     1997 yılında Çayırova İşletmesi'nde başlayan ve 2001 yılında tüm işletmelerde TPM'i uygulama kararı alan Arçelik, TPM metodolojisini bir bakım veya teçhizat yönetim sistemi olarak algılamak yerine, üretim ekipmanları, ürünler ve çalışanların sürekli gelişimini sağlayacak bir üretim yönetim sistemi olarak benimsedi. 
     Arçelik A.Ş'nin tüm işletmelerinde tüm çalışanlar tarafından yaygınlaştırılan bu anlayış çerçevesinde, yıllar süren özverili çalışmalar sonucunda üretim adetlerinde yüzde 100'ü aşan bir artış gerçekleştirilirken, maliyetlerde de milyonlarca Euro tasarruf sağlandı. 
     Büyük ve küçük ölçekli fabrikalara yönelik iki farklı kategoride verilen JIPM TPM ödülünün ana kriterleri, TPM tekniklerini kullanarak tüm çalışanların iyileştirme çalışmalarına katılmasını sağlamak, 16 büyük kaybı azaltarak verimliliği artırmak, maliyetleri azaltmak ve hedeflenen alanlarda ''sıfır hatalı ürün'', ''sıfır duruş'' , ''sıfır kaza'' gibi çarpıcı iş sonuçlarına ulaşmak olarak sıralanıyor. 
     
</TEXT>
</DOC>
