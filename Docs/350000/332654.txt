<DOC>
<DOCNO> 332654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo38.html </URL>
<DATE> 2005/04/12/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Avrupa Güreş Şampiyonası'nda 2 bronz madalya... 
</HEADLINE>
<TEXT>

     Bulgaristan'ın Varna kentinde bugün başlayan Avrupa Büyükler Serbest Güreş Şampiyonası'nda, Türk Milli Takımı'ndan 74 kiloda Ahmet Gülhan ve 96 kiloda Fatih Çakıroğlu bronz madalya kazandı. 
     74 kiloda Ahmet Gülhan, bronz madalya maçında, Belaruslu Murat Gaidarov karşısında 0-0 sonuçlanan birinci devreyi bağlama pozisyonu sonrası 1-0, ikinci devreyi de yine 1-0'lık skorlarla üstün tamamladı ve 2-0 galip gelerek bronz madalyanın sahibi oldu. 
     96 kiloda Fatih Çakıroğlu ise Ukraynalı Vasil Tismenckiy'i 2-0 yenerek bronz madalyaya ulaştı. 
     Bu maçta iki devre de 0-0 eşitlikle sonuçlanırken, Fatih Çakıroğlu, bağlama sonrası kazandığı puanlarla galibiyete ulaştı. 
     -BURUK SEVİNÇ- Ahmet Gülhan ve Fatih Çakıroğlu, Avrupa Şampiyonası'nda bronz madalyaya ulaşmanın sevinciyle, şampiyonluğu kaçırmanın üzüntüsünü bir arada yaşadılar. 
     Ahmet Gülhan, Avrupa şampiyonluğuna daha önce ulaştığını, bu kez 3. olmanın kendisini çok fazla sevindirmediğini söyledi. Dört yıl daha güreş yapmayı düşündüğünü anlatan Gülhan, bu süre içinde Türkiye'ye daha büyük başarılar kazandırmak istediğini ifade etti. 
     Fatih Çakıroğlu ise Avrupa Şampiyonası'nda kendisinden beklenen performansı gösteremediğini ve bunun üzüntüsünü yaşadığını kaydetti. Yarı finalde yenildiği Fransız sporcudan çok daha iyi bir sporcu olduğunu savunan Çakıroğlu, ''Her halde 100 maç yapsak 99'unu ben kazanırım ama maalesef burada kazanamadım. Yeni müsabaka kuralları da performansımı etkiledi. Müsabakalar daha çok savunma yaparak geçiyor. Galibi, bağlama pozisyonunda alınan puanlar belirliyor'' diye konuştu. 
     
</TEXT>
</DOC>
