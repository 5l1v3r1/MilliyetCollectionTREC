<DOC>
<DOCNO> 313296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko04.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Büyüterek özelleştireceğiz 
</HEADLINE>
<TEXT>


Petkim'i inceleyen Maliye Bakanı Unakıtan, özelleştirilecek kuruluşları büyüterek fiyat artırmak istediklerini söyledi. Unakıtan, Efes Oteli için de yeni hukuki çatı oluşturacaklarını açıkladı 

MERT İLKUTLUĞ İzmir DHA 

Maliye Bakanı Kemal Unakıtan, özelleştirme bünyesindeki kuruluşları küçülterek değil, gerekli yatırımları yapıp, ekonomik değerlerini yükseltip, büyüterek özelleştirmek istediklerini söyledi. "İşletmeleri ne kadar büyütürsek değerleri de o kadar artar" diyen Unakıtan, Petkim'in bu yıl içinde satışa çıkartılabileceğini ifade etti. 
Aliağa'daki Petkim tesislerini inceleyen Unakıtan, gazetecilerin sorularını yanıtlarken "Petrokimya tesislerimizde önemli ürünler üretilmekle beraber Türkiye'nin potansiyeli nedeniyle çok büyük ithalat da yapılıyor. Yani Petkim üretim kapasitesini ne kadar artırırsa pazar payı da o kadar hazır demektir" dedi. 
Özelleştirme mantığını "Eldeki kuruluşları küçültmek değil, büyütmek" olarak açıklayan Unakıtan, "İşletmeleri ekonomik şartlara uymak koşuluyla ne kadar büyütürsek değerleri o kadar fazla olur" dedi. 
Emekli Sandığı'na bağlı Büyük Efes Oteli'nin de hukuki sorunlar çözüldükten sonra hemen satılacağını belirten Unakıtan, bu otel için Swiss Grubu ile anlaşma yapıldığının hatırlatılması üzerine, "Evet, daha önce yapılan anlaşmalar var. Hukuki bir çatı var. Ama maalesef onlar pek Emekli Sandığı'nın menfaatlerine uygun hususlar değil. Gerekli çalışmalar yapılıyor. Bize otelin özelleştirilmesine yönelik yeni bir hukuki çatı lazım" dedi. 




</TEXT>
</DOC>
