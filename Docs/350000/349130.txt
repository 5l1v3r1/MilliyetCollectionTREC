<DOC>
<DOCNO> 349130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo05.html </URL>
<DATE> 2005/06/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Konyaspor, transferde 10 futbolcu hedefliyor... 
</HEADLINE>
<TEXT>

     Ligde geride kalan sezonda en fazla gol yiyen takımlar arasında bulunan Konyaspor, transfer çalışmalarında teknik direktör Aykut Kocaman'ın raporu doğrultusunda savunmaya ağırlık veriyor. 
     Kulüp başkanı Ahmet Şan, teknik direktör Aykut Kocaman ile anlaşmalarının ardından transfer çalışmalarına, El Saka ile imzaladıkları 2 yıllık sözleşmeyle resmen başladıklarını söyledi. 
     Gelecek sezon UEFA Kupası'na katılma hedefine ulaştıracak güçlü bir kadro kurmayı hedeflediklerini belirten Şan, Kocaman'ın ve transfer komitesinin çalışmalarını aralıksız sürdürdüğünü bildirdi. 
     Geçen yıl en fazla yol yiyen takımların arasında yer almaları nedeniyle Kocaman'ın raporu doğrultusunda önceliği savunmaya verdiklerini dile getiren Şan, şunları kaydetti 
     ''Özellikle defansı güçlendirmek istiyoruz. Bu kapsamda Gençlerbirliği'nin başarılı defans oyuncusu El Saka ile 2 yıllık sözleşme imzaladık. Yine Gençlerbirliği'nden defans oyuncusu Ümit Bozkurt ile anlaştık. Bu oyuncuyla da hafta içinde sözleşmeye imza atacağız. Şu an itibariyle kesin olarak 4 yabancı futbolcu alacağız. Kocaman'ın önerdiği bir yabancı oyuncuyu araştırıyoruz. Bu transfer de gerçekleşirse yabancı sayımız 5'e çıkacak. İsimlerini hafta içinde açıklayacağımız bir forvet ve bir de orta alan oyuncusu 2 yabancı futbolcuyla ön protokol imzaladık. Bu futbolcular gelecek yıl yeşil-beyazlı formayı giyecek.'' Yurtiçinde de bazı oyuncularla görüştüklerini vurgulayan Şan, Akçaabat Sebatsporlu Erman Ergin'i de renklerine bağlamayı hedeflediklerini anlattı. 
     Kaleci konusunda yurtdışında görüşmelerde bulunduklarını, ancak rotayı Türkiye'ye çevirdiklerini ifade eden Şan, Bursasporlu kaleci Serdar ile görüşmelerin sürdüğünü ve bu futbolcuyu almak istediklerini söyledi. 
     Şan, Muhammed Hanifi'nin bonservisini almayı istediklerini, ancak koşulların uymadığını belirterek, ''Bu futbolcuyu, kulübüyle sorunlarını çözerse alabiliriz. Görüşmelerimiz şimdilik kesildi. Beklemeye çekildik ama takımda görmek istiyoruz'' dedi. 
     Şan, güçlü bir kadro oluşturacaklarını ve transfer döneminde 10 futbolcu transfer etmeyi hedeflediklerini vurgulayarak, ''Büyük düşünüyoruz. Gelecek sezon üst sıraları ve UEFA Kupası'na katılmayı hedefliyoruz. Konyaspor, gelecek sezon futboluyla keyif verecek'' diye konuştu. 
     
</TEXT>
</DOC>
