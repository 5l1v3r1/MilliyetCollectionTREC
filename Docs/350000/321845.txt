<DOC>
<DOCNO> 321845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko48.html </URL>
<DATE> 2005/03/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Babacan Türkiye zaten kanatlanıp uçacaktır 
</HEADLINE>
<TEXT>

     Devlet Bakanı Ali Babacan, özel sektörün mutlaka daha etkin olması gerektiğini, artık kamunun eliyle, harcamalarıyla büyüme, enflasyon ve parasal genişleme ile büyüme devrinin bittiğini belirterek, ''özellikle, çok daha fazla sayıda kadın girişimcimizin sahnede yer alması gerekiyor'' dedi. 
     Babacan, Meltem Kurtsan Başkanlığı'ndaki Kadın Girişimciler Derneği üyelerini Hazine Müsteşarlığı'nda kabul etti. 
     Babacan, burada yaptığı konuşmada, özel sektörün mutlaka daha etkin olması gerektiğini belirterek, şunları söyledi 
     ''Türkiye'nin ekonomik açıdan en önemli ihtiyacı özel sektör aktivitesidir. Özel sektörün mutlaka daha etkin olması gerekiyor. Artık kamunun eliyle, harcamalarıyla büyüme, enflasyon ve parasal genişleme ile büyüme devri bitti. Yapılacak ne varsa özel sektör yapacak. Özel girişimcilik konusu son derece önemli bir konu. Mutlaka girişimciliği destekleyecek ortamı bizim geliştirmemiz gerekiyor. Özellikle çok daha fazla sayıda kadın girişimcilerimizin sahnede yer alması gerekiyor. Girişimcilik uzun vadeli politikalarımız açısından büyük önem taşıyor. Çünkü, bir şeyler yapacaksak, yeni pazarlara gireceksek, bu ancak girişimcilikle olur. Bu, merkezi planlamayla, devletin planlamasıyla olacak bir konu değil.'' Devlete düşen görevin, öncelikle siyasi istikrarı ve makro ekonomik istikrarı sağlamak olduğunu ifade eden Babacan, şunları kaydetti 
     ''Bu olmazsa olmaz bir şart. Bunun yanı sıra öngörülebilirlik gerekiyor. Önümüzdeki 3 yıl, 5 yıl, 10 yıl Türkiye'de nasıl bir ortam olacak, ekonomik konularda atılacak adımlar neler olacak Bunun mutlak öngörülebilmesi lazım. Bunu önemli ölçüde sağladığımızı düşünüyorum. Fakat bundan sonraki dönemde, girişimciliğin önünde engel olan bürokratik sorunların çözülmesi, adil bir vergi düzenlemesi, devletle ilişkilerin basit, rahat, karmaşık olmayan bir şekilde olması son derece önemli, vergi mevzuatlarının kolayca anlaşılması lazım. Aksi taktirde girişimci şu mevzuatı oku, bana anlat diyorsa bu iyi bir ortam değil. Hepsinden önemlisi de etkin bir adalet sistemidir, herhangi bir uzlaşmazlıkta, problem durumunda adalet mekanizmasının hızlı ve verimli ve etkin bir şekilde çalışıyor olması lazım. Bu da önümüzdeki dönemde üzerinde çalışmamız gereken konular.'' Özel sektöre güvendiklerini anlatan Babacan, ''Özel sektöre, girişimcilerimize, kadın girişimcilerimize güveniyoruz. Türkiye'nin önü açık, yeter ki devlet, temel konularda üzerine düşen görevleri yapsın. Çok karışmasın, gölge olmasın, zaten Türkiye kanatlanıp uçacaktır'' diye konuştu. 
     
     İŞSİZLİK ORANI MEVSİMSELLİK GÖSTERİYOR 
     Babacan işsizlik verilerinde mevsimsellik olduğunu belirterek, ''Bu yılın 4. çeyreği ile bir önceki yılın 4. çeyreğini karşılaştırıyoruz. Aksi takdirde işsizlik oranı yaz, kış sürekli dalgalanıyor. Yazın istihdam artıyor, kışın düşüyor. İstihdamda kayıtlılık oranı yüzde 48, Türkiye'de ben çalışıyorum işim var diyenlerin yüzde 48'i kayıtlı, yüzde 52'si kayıtlı değil.'' Babacan, faizlerin düşmesiyle beraber girişimciliğin artmaya başladığını belirterek, ''Ama arzu ettiğimiz noktada mı Hayır. Türkiye ekonomisi bir yapısal değişim, dönüşüm yaşıyor. Şu anda gündemde olmayan sektörler gündeme gelecektir, büyüyecektir. Bazı sektörler artık eski aktivitesini kaybedebilir. Bunlar çok doğal, Türkiye gibi AB sürecine giren her ülkede yaşanmış. Paranın değer kazanması, sanayiden hizmetlere doğru yaşanan eğilim bunlar klasik trendler. Türkiye de bu tür trendleri yaşamaya başladı. Yeni ortamın farkında varmak gerekiyor. Yeni kurallara göre herkesin hareket etmesi gerekiyor. Oyunun kuralları değişiyor saha değişiyor.'' 
     
     ''AB HEYETİNDE YÜZDE 50 KADIN OLMALI'' 
     Girişimci Kadınlar Derneği Başkanı Meltem Kurtsan da AB Müzakere heyetinde kadınların yüzde 50 oranında yer alması, ve baş müzakerecinin de adaylar arasında varsa kadın olması talebini dile getirdi. 
     Kurtsan, girişimciler arasında kadın girişimcilerin oranının yüzde 7 civarında olduğunu belirterek, şunları söyledi ''Türkiye'deki mülkün, sermayenin yüzde 9'u kadınların üzerinde. Kadınların bir sermayesi yok ki girişim başlatsınlar. Erkek olsa işi başlayacaksa evini mülkünü satıyor, sermaye yapabiliyor. Kadınların işe başlayacak sermayesi yok, bankada ipotek ve kefil soruyorlar yok. kadına kefil, ipotek, istemeden kredi mekanizmasını harekete geçirmekte büyük önem var. Kadınlar bu yarışta biraz gerideler kadınları desteklemek lazım. Kadınların özellikle desteklenmesi lazım. Kadınların istihdamı sürekli olarak azalıyor.'' Bu arada dernek üyeleri, Devlet Bakanı Ali Babacan'a, derneğin rozetini hediye ettiler. 
     
</TEXT>
</DOC>
