<DOC>
<DOCNO> 307635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas21.html </URL>
<DATE> 2005/01/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bayramda yoksul aileleri unutmayın... 
</HEADLINE>
<TEXT>

     Kurban Bayramı, özellikle kenar mahallelerdeki alım gücü düşük ailelerin et yiyebildiği ender günlerden olduğu için, onlar açısından büyük önem taşıyor. Yoksul aileler, kurban kesenlerin, komşuları ve yakın çevreleri kadar kendilerini de hatırlamasını istiyor. 
     Birlik, beraberlik ve paylaşım duygularının yoğunlaştığı Kurban Bayramı'nda, ihtiyaç sahiplerinin, komşularından ve hayırseverlerden beklentileri artıyor. 
     Evlerine sadece Kurban Bayramı'nda et girebilen çok sayıda dar gelirli aile, evlerine getirilecek et ile çocuklarıyla birlikte gerçek anlamda bayram yaparken, kurban kesenlerin et dağıtımını sadece yakın çevresi ve komşularına yapması, bu ailelerin beklentilerini hayal kırıklığına dönüştürebiliyor. 
     Adana Bahçelievler Mahallesi 10 Sokak'taki 2 odalı evinde 4 çocuğu ve eşiyle birlikte yaşayan Hüseyin Gençaydın, 1998 yılında inşaatta asansör kullandığı sırada geçirdiği kaza sonucu sağ elinin parmaklarını kaybettiği için işten çıkarıldığını söyledi. 
     Hayırseverlerin verdiği bir tablada sebze satarak evini geçindirmeye ve çocuklarını okutmaya çalıştığını belirten baba Gençaydın, ''Kazandığım para, elektrik, su faturası ve çocukların okul ihtiyaçlarına bile yetmiyor. Yardımlar olmasa karnımızı doyuramıyoruz. En büyük isteğim çocuklarımı okutabilmek'' dedi. 
     Gözyaşlarını tutamayan anne Gülseren Gençaydın 35 ise maddi sıkıntı nedeniyle eve et alamadıklarını ifade ederek, şunları söyledi 
     ''Geçen yıl oturduğumuz evde komşularımızın durumu iyiydi. Hafta sonları sık sık mangal yaparlardı. Ben de çocukların canı çekmesin diye akrabalarıma gönderirdim. Kurban Bayramı'nda da komşularım mangal yaptığı için, canları çekmesin diye çocuklarımı bayram günü dışarı çıkarmadım. Beni en çok bu durum üzdü ama elimizden bir şey gelmiyor.'' Sucuzade Mahallesi 33 Sokak'ta oturan Zeki Tüzeer ise 16 yaşındayken geçirdiği tüberküloz hastalığının tekrarlaması nedeniyle sürekli olarak bir işte çalışamadığını, yaklaşık 6 milyar lira tutarındaki ameliyat masrafını ödeyecek durumunun da olmadığını söyledi. 
     Kurban Bayramı'nın fakirin umudu olduğunu vurgulayan Tüzeer, şöyle dedi 
     ''Kızım ilköğretim okulu 6. sınıfa gidiyor. Diğer kızım da 5 yaşında ve omzunda çıkan kitle nedeniyle ameliyat olması gerekiyor. Ancak okul ve hastane masraflarını dahi karşılayamıyorum. 
     Eve et alacak gücüm de yok. Çevremizdeki komşularımın da çoğunun maddi durumu iyi olmadığı için kurban kesen pek olmuyor. Çocuklarım hayırseverlerin verdiği etlerle bayramdan bayrama et yiyorlar.'' 
     
</TEXT>
</DOC>
