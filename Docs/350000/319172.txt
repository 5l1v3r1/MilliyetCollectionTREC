<DOC>
<DOCNO> 319172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/yasam/ayas.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM onu bekliyor 
</HEADLINE>
<TEXT>


AIDS'li kan verilen Y.O.'nun davası AİHM'ye taşındı. Y.O.'nun ailesi, AİHM'de görülecek davada, Türkiye'den 3.4 milyon YTL tutarında tazminat talep edecek 

BAHRİ KARATAŞ İzmir DHA 

İzmir'de 9 yıl önce Y.O.'ya verilen AIDS'li kan nedeniyle Kızılay'dan 52 bin YTL tazminat alan O. ailesi, Sağlık Bakanlığı aleyhine açtıkları 30 bin YTL'lik davadan sonuç alamadı. Aradan 7 yıldan fazla süre geçmesine karşın dava sonuçlanmayınca, adil yargılanma hakkının ihlal edildiği gerekçesiyle O. ailesinin Avrupa İnsan Hakları Mahkemesi'ne AİHM yaptığı başvuru kabul edildi. 
Y.O. 1996'da doğduğunda prematüre servisine konuldu ve kendisine İzmir Kızılay Bölge Müdürlüğü'nden alınan kan verildi. Ama 4 ay sonra Y.O.'nun AIDS olduğu anlaşıldı. 

Kızılay'dan 52 bin YTL 
O. çifti, 1997'de Kızılay Genel Müdürlüğü ve Sağlık Bakanlığı aleyhine 75 bin YTL'lik manevi tazminat davası açtı. Kızılay 30 bin YTL tazminata mahk m edildi. O. ailesi yasal faiziyle 52 bin YTL tazminat almaya hak kazandı. Sağlık Bakanlığı'yla ilgili görevsizlik kararı üzerine aile, İzmir 4. İdare Mahkemesi'ne başvurup bakanlıktan 30 bin YTL tazminat talep etti. Mahkeme davayı, hukuk mahkemesindeki karar kesinleşmeden başvuru yapıldığı gerekçesiyle süre yönünden reddetti. O. çiftinin avukatı, Danıştay'a başvurup kararın bozulmasını sağladı. 
Davaya bakan mahkeme, 2003'te Y.O.'nun tazminatı hak ettiğini, ancak "zenginleşmeye" neden olacağından verilmemesine karar verdi. İdare Mahkemesi'nin bu kararını da Danıştay'a götüren avukat, davanın 7 yıldır sürmesinin "adil ve makul yargılama hakkını ihlal ettiği"ni öne sürerek AİHM'ye başvurdu. Avukat, Türkiye'nin 2 milyon euro 3.4 milyon YTL tazminat ödemesini talep etti. 




</TEXT>
</DOC>
