<DOC>
<DOCNO> 321937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur14.html </URL>
<DATE> 2005/03/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kandilli Rasathanesi Müdürü 2020 yılında depremleri önceden bileceğiz 
</HEADLINE>
<TEXT>

     Şevket ERZEN ÇORUM, DHA 

      BOĞAZİÇİ Üniversitesi Kandilli Rasathanesi ve Deprem Araştırma Enstitüsü Müdürü Prof.Dr. Gülay Barbarosoğlu, depremi önceden bilmenin şu an için olanaksız olduğunu söyleyerek, "En iyi ihtimalle 2020 yılında böyle bir teknolojiye ulaşabileceğiz. Ancak o zaman depremleri önceden bilebiliriz'' dedi. 
     Çorum Belediyesi tarafından, Çorum Devlet Tiyatro Salonu'nda gerçekleştirilen Deprem' konulu seminere Kandilli Rasathanesi Müdür Yardımcısı Prof.Dr. Niyazi Türkeli ile Prof.Dr. Gülay Barbarosoğlu, konuşmacı olarak katıldı. Prof.Dr. Barbarosoğlu, Türk insanın depreme karşı tedbirli olarak yaşamayı hayat felsefesi haline getirmesi gerektiğini belirterek, "Özellikle çocuklarımızı depreme karşı bilinçli bir yetiştirmek bir vatandaşlık görevi olduğu kadar, aynı zamanda bir ahlak sorumluluğudur. Türkiye, deprem kuşağında bir ülke. Bunu bilerek yaşamamız gerekiyor'' dedi. Prof.Dr. Barbarosoğlu, konuşmasını şöyle sürdürdü 
     "Türkiye genelinde 105 istasyon ile olası depremlerin büyüklüğü ve üssü konusunda bilgi elde edilip araştırmalarda bulunuyoruz. Alınacak tedbirlerle depremler doğal afet olmaktan çıkıp, doğal bir olay olarak kabullenilecektir. Bu yüzden önceden deprem için önlem almalı, fiziksel olarak güçsüz olan binalarımızı kuvvetlendirmeliyiz. Çünkü depremin vereceği zarar, büyüklüğü kadar, bina ve zemin ilişkisine bağlıdır. Şu an eldeki cihazlarla depremi önceden bilmemizin imkanı yok. Ancak, gelişen teknoloji ile en iyi ihtimalle 2020 yılında depremleri önceden bileceğiz.'' 
     
</TEXT>
</DOC>
