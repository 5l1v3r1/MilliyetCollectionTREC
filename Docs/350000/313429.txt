<DOC>
<DOCNO> 313429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun47.html </URL>
<DATE> 2005/02/08/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Irak seçimlerinde Musul ve Kerkük'te hile xe usulsüzlük 
</HEADLINE>
<TEXT>

     Irak Bağımsız Seçim Komisyonu Sözcüsü Dr. Ferit Ayar, 30 Ocak seçiminde Musul ve Kerkük'te bazı hile ve usulsüzlüklerin tespit edildiğini söyledi. 
     Ayar, ABD Dışişleri Bakanlığı'na bağlı Yabancı Basın Merkezi'nde FPC düzenlenen bir basın toplantısıyla, seçim sonrası durumu değerlendirdi. Ayar, ''Musul'da 54 seçim sandığında usulsüzlük var. Yeniden kontrol edilmesi gerekiyor'' dedi. 
     Bu usulsüzlüklerin ne olduğunun sorulması üzerine Ayar, Musul'da bazı silahlı milislerin, küçük köylerdeki seçim yerlerini basarak plastik seçim sandıklarına el koyduklarını ve içindekileri kendi partileri lehine değiştirerek, seçim görevlilerine, kutuyu bu şekilde Bağdat'a göndermeleri için rüşvet teklif ettiklerini söyledi. 
     Ayar, bu görevlilerin, rüşveti reddederek Irak Bağımsız Seçim Komisyonu'na başvurması üzerine iddiaların araştırıldığını ve söz konusu yerlerdeki sandıkların yeniden kontrol edileceğini söyledi. Ferit Ayar, gerekirse bu sandıklardaki oyların iptal edileceğini kaydetti. 
     Ayar, Musul'da hile yapmaya çalışan silahlı adamların hangi parti mensubu olduğu sorusuna ise ''bilmiyorum'' yanıtını verdi. 
     
     KERKÜK'TE PLASTİK YERİNE KARTON SEÇİM SANDIĞI 
     Ülkenin başka yerlerinde de hile ve usulsüzlük olup olmadığı sorusuna karşılık Ayar, Kerkük'te de bazı seçim bölgelerinde, resmi plastik seçim sandığı yerine karton kutuların kullanıldığının tespit edildiğini ve bunun nedenini araştırdıklarını söyledi. 
     ''Kerkük'te hile yapıldığını söylemiyorum. Bu ancak yönetimsel bir hatadır'' diyen Ayar, Kerkük'te kullanılan usule aykırı seçim kutusunun 3-4 adet olduğunu kaydetti. 
     Ayar, Irak'ın güneyinde ve Bağdat'ta hiçbir usulsüzlük iddiasının bulunmadığını ifade etti. 
     Dr. Ayar, usulsüzlük iddialarının seçimin bazı bölgelerde yeniden yapılmasına yol açacak kadar büyük olmadığını da söyledi. Her detayın dikkate alındığını belirten Ayar, bu nedenle seçim sonuçlarının açıklanmasının geciktiğini ve gelecek hafta içinde, kuzey Irak'taki Kürt bölgesinde yapılan yerel seçim dahil, bütün seçim sonuçlarının aynı gün ve saatte açıklanmasını öngördüklerini kaydetti. 
     
</TEXT>
</DOC>
