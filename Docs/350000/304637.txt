<DOC>
<DOCNO> 304637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun33.html </URL>
<DATE> 2005/01/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hollanda'da şiddetli rüzgar deniz ve hava ulaşımını olumsuz etkiliyor 
</HEADLINE>
<TEXT>

     Hollanda'da bugün etkili olan ve güneybatı yönünden esen şiddetli rüzgar, ülkede deniz ve hava trafiğini olumsuz etkiliyor. 
     Saatteki hızı zaman zaman 125 kilometreye ulaşan rüzgar nedeniyle Schiphol havaalanından yapılan uçuşlarda önemli aksamalar yaşanıyor. 5 pisti bulunan havaalanının yalnızca iki pisti kullanılabiliyor ve iniş-kalkışlarda uzun rötarlar oluyor. 
     Kuzeydeki Harlingen, Vlieland ve Terschelling adaları arasında gemi seferleri de bir süre yapılamadı. İç sulardaki gemi ulaşımında da sıkıntılar yaşandığı bildirildi. Tren seferlerinde de şiddetli rüzgar nedeniyle gecikmeler yaşandığı kaydedildi. 
     Şiddetli rüzgarın Friesland bölgesinde daha çok etkili olduğu ve bu bölgede bazı evlerin çatılarının uçtuğu belirtildi. 
     Meteoroloji yetkililerine göre, şiddetli rüzgar etkisini bir süre daha sürdürecek. 
     
</TEXT>
</DOC>
