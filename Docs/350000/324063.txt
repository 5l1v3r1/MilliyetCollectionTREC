<DOC>
<DOCNO> 324063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy25.html </URL>
<DATE> 2005/03/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan yine medyayı suçladı ''Abartmayın, halkım rahatsız oluyor'' 
</HEADLINE>
<TEXT>

     ANKARA Milliyet 

Medyanın "Dünya Kadınlar Günü" etkilniliklerinde çıkan olayları abartarak AB'ye sevrvis yaptığını iddia eden Başbakan Recep Tayyip Erdoğan, medyanın başta kapkaç olmak üzere güvenlik konularında da abartılı haberler yaptığını söyledi. Erdoğan, "Bu haberleri abartılı şekilde izleyen halkım, rahatsız oluyor" dedi. 
     Erdoğan, partisinin dünkü grup toplantısında güvenlik konusuna değindi. Bütün vatandaşların can ve mal emniyetinin devletin güvencesinde olduğunu kaydeden Erdoğan, vatandaşın hukukunu azami derecede korumak için bütün tedbirlerin alındığını ve bu konuda asla zaaf göstermediklerini söyledi. Erdoğan şöyle devam etti 
     "Ancak içimizden birilerinin başkasının canına, malına kastedecek kadar gözü dönmüşse her şeyi devletten beklemek yerine, insan olarak, bu toplumun, bu ülkenin bir parçası olarak bize de düşen sorumluluklar vardır. Bundan kaçamayız. Şimdi düşünün bir kaçak rakı üreten adamın babası dahi, oğlunun işlediği kanunsuz, gayrı meşru iş dolayısıyla ölüyorsa bunun, nasıl bir cinnet hali olduğunun muhasebesini toplum olarak hepimiz yapmalıyız. Aynı adam peynir de üretse fark etmez." 
     
     Medyadan destek bekliyoruz 

     Medyanın da güvenlik örgütlerine bu noktada destek olması gerektiğini ifade eden Erdoğan, "Bu talebi yapan başbakanın farklı bir şekilde takdim edilmesini de doğru bulmuyorum. Ben bir şeyin tespitini yapıyorum. Bu Tayyip Erdoğan'ın talebi değildir, milletin talebidir. Bu haberleri abartılı şekilde izleyen halkım, rahatsız oluyor. Bunun bir psikolojik neticesi var, unutmayalım" diye konuştu. 

     
</TEXT>
</DOC>
