<DOC>
<DOCNO> 336010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur46.html </URL>
<DATE> 2005/04/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İskenderun'da işkence ve tacizden yargılanan 4 polis beraat etti 
</HEADLINE>
<TEXT>

     Hatay'ın İskenderun İlçesi'nde, terör örgütü PKK lehine gösteri yaptıkları gerekçesiyle gözaltına alınan 2 gence işkence yaptıkları ve copla cinsel tacizde bulundukları iddiasıyla haklarında dava açılan 4 polis, beraat etti. 
     İskenderun Ağır Ceza Mahkemesi'nde, Uluslararası Af Örgütü'nden Alman Barbara Niggert, Fransız Claude Edelman ile Amerikan Konsolosluğu adına Hazma Uluçay'ın da izlediği, 6 yıldır süren davanın duruşmasında, Terörle Mücadele Şube Müdürlüğü'nde görevli emniyet amiri Gürkan İ. ile polis memurları Halil Ö, Murat Ç. ve Aysun Y. ile davacılar Ceren Salmanoğlu ve Fatma Polattaş'ın avukatları ve yakınları hazır bulundu. 
     Mahkeme, iddia ve savunma makamlarına son sözlerini sordu. Verilen ara sonrasında, ''suç tespit edilemediği''nden, Yargıtay yolu açık olmak üzere oy birliğiyle sanıkların ayrı ayrı beraatına karar verildiği açıklandı. 
     Mahkeme sonunda, İnsan Hakları Derneği'ndeki basın toplantısında konuşan Barbara Niggert, davanın süresine dikkati çekerek, şunları söyledi 
     ''Biz bağımsız bir örgüt olarak, kaybolma olaylarını, işkenceleri yerinde takip etmeye çalışıyoruz. Türkiye'de bunun gibi birçok davada, zanlılar zaman aşımı nedeniyle salıveriliyorlar. Bu durum, güvenlik güçlerinin yargılandıkları davalar konusunda adaletin tecellisiyle ilgili bizleri endişeye sevk ediyor. Türk hükümeti, sanıkların adil şekilde yargılanacağı konusundaki adımları atmak zorundadır.'' İşkence gördüğü iddia edilen Ceren Salmanoğlu'nun babası Temim Salmanoğlu da yaptığı açıklamada, iki genç kızla ilgili ilk aşamada Çapa Tıp Fakültesi'nden alınan işkence gördüklerine ilişkin raporun dikkate alınmamasını eleştirerek, konuyu AİHM'e taşıyacaklarını bildirdi. 
     
</TEXT>
</DOC>
