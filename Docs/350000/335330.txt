<DOC>
<DOCNO> 335330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas10.html </URL>
<DATE> 2005/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hollywood'un en büyük çapkınları .. 
</HEADLINE>
<TEXT>

     Playboy dergisinin kurucusu 79 yaşındaki Hugh Hefner, şov dünyasının gelmiş geçmiş en büyük çapkını seçildi. En azılı çapkınlar listesinde Howard Hughes, Elvis Presley, George Clooney, Frank Sinatra gibi ünlüler de yer aldı. 
     Internet sitesi ''askmen'', Kazanova, Lord Byron, James Bond gibi nam yapmış kadın avcılarını geride bırakan çapkınları seçti. 
     Dergisine ''kadın peşinde koşan erkek'' anlamına gelen ''playboy'' ismini veren Hugh Hefner, listede uzak ara birinci oldu. Yaşamı kadınlar arasında geçen eğlence imparatorunun hayatı, gelecek aylarda filme aktarılacak. 
     Listenin ikinci sırasında yine azılı bir çapkın olan Howard Hughes yer alıyor. Hayatı ''Göklerin Hakimi-The Aviator'' filmine konu olan ve Oscar yarışına katılan Hughes'u beyazperdede ünlü aktör Leonardo DiCaprio canlandırdı. Yaşamı boyunca film yapımcısı, yönetmen, pilot, politikacı gibi pek çok unvana sahip bulunan Hughes, tüm dünyayı dolaştı ve aralarında Katharine Hepburn, Terry Moore, Ava Gardner gibi yıldızların da bulunduğu kadınları fethetti. 
     Rock topluluğu Kiss'in üyelerinden Gene Simmons ise ürkütücü görüntüsüyle çelişen bir ''cazibeye'' sahip. ''Cold Gin'', ''I was Made for Lovin You'', ''Rock and Roll All Nite'' gibi şarkılara imza atan 55 yaşındaki sanatçı, Shannon Tweed ile evlenince uslandı. Yaşamından 4 bin 600 kadın geçtiğini iddia eden Simmons, Cher, Diana Ross gibi ünlülerin de kalbini fethetti. 
     
     
     KRAL ELVIS DE ÇAPKINMIŞ 

     Rock'n roll dünyasının ''kral'' unvanlı efsanesi Elvis Presley de listenin dördüncü sırasında yer aldı. 
     Memphis'li bir kamyoncuyken şov dünyasının yıldızı haline gelen Presley'nin hayatında eşi Priscilla Presley'nin yanı sıra, Cybill Shepherd, Barbra Streisand, Mamie Van Doren, Natalie Wood, Tuesday Weld, Ann-Margret gibi isimler de yer aldı. 
     Hollywood'un usta aktörü Warren Beatty, oyuncu Annette Bening ile evlenene kadar iflah olmaz bir çapkındı. Evliliğinden bu yana çapkınlar liginden uzak olan 68 yaşındaki Beatty'yi 1992 yılında Bening nikah masasına oturmaya razı etti. 
     Evlenmeden önce ''40 yaşındaki kadınlar banknot gibidir. İki 20'lik yapıp bozdurmak gerekir'' gibi iddialı sözler eden Beatty, sonunda yola geldi. Beatty'nin Natalie Wood, Leslie Caron, Joan Collins, Madonna, Diane Keaton gibi aşkları ise böylece tarih oldu. 
     Listenin yedinci sırasında günümüzün iflah olmaz çapkınlarından ünlü aktör George Clooney yer aldı. Bir kez evlenip boşandıktan sonra tövbe eden Clooney, rol arkadaşlarıyla girdiği ''40'ına kadar evlenmeyeceğine'' dair iddiayı da kazandı. Kelly Preston, Renee Zellweger, Denise Crosby, Dedee Pfeiffer, Kimberly Russell, Celine Balitran, Brooke Langton, Krista Allen ve Lisa Snowdon, Clooney'nin sadece basına yansıyan kız arkadaşları. 
     Şov dünyasının gelmiş geçmiş en büyük çapkınları ise sırasıyla şöyle 
     1- Hugh Hefner 
     2- Howard Hughes 
     3- Gene Simmons 
     4- Elvis Presley 
     5- Warren Beatty 
     6- Robert Evans 
     7- George Clooney 
     8- Frank Sinatra 
     9- Clark Gable 
     10- Dean Martin. 
     

     
</TEXT>
</DOC>
