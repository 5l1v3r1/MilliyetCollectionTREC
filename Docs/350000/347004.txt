<DOC>
<DOCNO> 347004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/ekonomi/eko02.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekerbank'ta gecikme olsa da işler yolunda 
</HEADLINE>
<TEXT>


Şekerbank'ın yüzde 51 hissesinin Rabobank'a satış görüşmeleri sürüyor. Bankaya yakın kaynaklar, ortaklık görüşmelerinin haziranda ve 'olumlu' olarak sonuçlandırılacağını belirtiyor 

SONGÜL HATISARU Finans atölyesi 

Şekerbank'ın çoğunluk hisselerinin Hollandalı Rabobank'a satışı için yürütülen ve mayıs ayı içinde tamamlanması beklenen görüşmelerin sonuçlandırıldığına dair henüz herhangi bir sinyal gelmemesi, piyasada soru işaretlerinin doğmasına neden oldu. 
Yabancı ortaklık görüşmeleri detaylı inceleme gerektiren bir süreç olduğu için görüşmeler uzun zaman alabiliyor. Ancak Şekerbank yetkililerinin geçen aralık ayında çoğunluk hisselerinin satışı için anlaşmaya varıldığı ve ortaklığın 3 - 4 ay içinde tamamlanacağına yönelik açıklamaları, piyasada satışın en geç mayıs ayında gerçekleştirileceği beklentisini oluşturmuştu. 

'Pürüz çıktı' iddiası 
14 Nisan 2005'te bankadan İMKB'ye yapılan açıklamada ise Şekerbank Personeli Munzam Sosyal Güvenlik ve Yardımlaşma Sandığı Vakfı ile Rabobank'ın Şekerbank üzerinde çoğunluk hissedar olmasına yönelik ortaklık görüşmeleri ve değerleme çalışmalarının devam ettiği belirtildi. 
Ancak satışın bu ay içinde sonuçlandırılması beklendiğinden, açıklamanın gecikmesi piyasada, "Acaba görüşmelerde sorun mu oluştu" sorusunu doğurdu. Cuma günü görüştüğümüz bazı kaynaklar, çalışanların emekli sandığı ve Şekerbank'ın bazı kamu kurumlarına kullandırdığı söylenen kredilerin görüşmelerde pürüz çıkardığını iddia ediyordu. 

Emekli sandıkları 
Şu ana kadarki uygulamalar, emekli sandıkları konusunun banka görüşmelerinde potansiyel sorun yaratan bir konu olarak karşımıza çıktığını gösteriyor. Çünkü emekli sandıklarının aktüeryal açıkları, bütün sektörün sorunu. 
Nitekim Garanti Bankası Intesa - Koç Unicredito ortaklığının Yapı ve Kredi Bankası'nı alış sürecinde de bu konu masaya gelmişti. Bizim duyumlarımız emekli sandığı konusunun "bir sorun" olarak Şekerbank görüşmelerinde de gündeme geldiği, ancak aşıldığı yönünde. 
Öte yandan sektörü yakından tanıyanlar, Şekerbank'ın kamu kurumu olarak sadece şeker fabrikalarına kredi kullandırdığını, bunun da kısa vadeli bir kredi türü olduğunu ve alıcı taraf nezdinde krediler açısından sorun yaratabilecek riskin bulunmadığının altını çiziyor. 

4'ncü yabancı girişi 
Bankaya yakın kaynaklar, Şekerbank'taki satış görüşmelerin olumlu gittiğini ancak detaylarda incelemenin geciktiğini söyledi. Buna göre, Rabobank'ın Şekerbank ile ortaklık kurma stratejisinde bir değişiklik yok. Mayısta açıklanması beklenen Şekerbank'ın yüzde 51 hissesinin Hollandalı Rabobank'a satışının yakında tamamlanması bekleniyor. 
Gecikmeyi sorun yaşandığı şeklinde yorumlayanlara karşılık bankaya yakın kaynaklar, ortaklık görüşmelerinin haziran ayı içinde ve "olumlu" olarak sonuçlandırılacağını belirtti. Şekerbank'ta da görüşmelerin olumlu sonuçlandırılmasının ardından TEB, Yapı ve Kredi Bankası ve Dışbank'ın ardından bankacılık sektöründe 4'ncü doğrudan yabancı sermeye girişi gerçekleştirilmiş olacak. 

Piyasa değeri 279 milyon Şekerbank'ta yüzde 51 hissenin devredilmesi ve Rabobank'ın küçük yatırımcılar için çağrı zorunluluğuna uyması da bekleniyor. Son dönem banka satışlarında olduğu gibi Şekerbank'ta da defter değeri üzerinden primli bir fiyatla satış görüşmelerinin sonuçlandırılması bekleniyor. 
Ancak prim oranının TEB ve Dışbank'ta olduğu gibi defter değerinin iki katı düzeyinde oluşması beklenmiyor. 31 Aralık 2004 itibariyle Şekerbank'ın defter değeri 295.9 milyon YTL idi. Şekerbank hisseleri cuma günkü kapanış fiyatıyla borsada 279.4 milyon dolarlık piyasa değeriyle işlem gördü. 


</TEXT>
</DOC>
