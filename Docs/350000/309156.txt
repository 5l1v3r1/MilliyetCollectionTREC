<DOC>
<DOCNO> 309156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun44.html </URL>
<DATE> 2005/01/25/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
FBI ajanı 11 Eylül saldırıları Hamburg'da planlandı 
</HEADLINE>
<TEXT>

     ABD'deki 11 Eylül saldırılarını desteklediği gerekçesiyle Hamburg Yüksek Eyalet Mahkemesi'nde yargılanan Münir El Mutasaddık'ın davasında ifade veren bir FBI ajanı Matthew Walsh, saldırıların Hamburg kentinde planlandığını söyledi. 
     Amerikan Federal Soruşturma Bürosu'nda FBI görevli Walsh, duruşmada verdiği ifadede, ''Saldırı fikri Afganistan'da ortaya çıkmış olabilir, ancak planlaması Hamburg'da yapıldı'' dedi. 
     Walsh ayrıca, 11 Eylül 2001 tarihinde New York kentindeki Dünya Ticaret Merkezi ikiz kulelerinden kuzeydeki kuleye çarpan yolcu uçağındaki yolcuların 32 dakika süreyle teröristlerin elinde bulunduklarını kaydederek, şunları söyledi 
     ''Büyük bir panik yaşanmadığını tahmin ediyoruz. Yolcular öleceklerini biliyorlar mıydı bilemiyorum, ancak teröristlerin şiddetini hissettiler. Bir yolcunun boğazı kesilmişti. 2 hostes de bıçak darbeleriyle yaralanmıştı.'' Alman Federal Anayasayı Koruma Dairesi Başkanı Heinz Fromm ise daha önce verdiği ifadede 11 Eylül saldırılarının Afganistan'da planlandığını söylemişti. 
     Daha önce 15 yıl hapis cezasına çarptırılan, ancak Federal Yargıtay'ın kararı kaldırmasından sonra hakkında yeniden dava açılan Mutasaddık, 11 Eylül saldırılarını desteklemek ve 3 binden fazla insanın ölümüne sebebiyet vermek suçundan yargılanıyor. 
     
</TEXT>
</DOC>
