<DOC>
<DOCNO> 303306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun18.html </URL>
<DATE> 2005/01/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tsunami uyarısı yaptım ama bana güldüler .. 
</HEADLINE>
<TEXT>

     Taylandlı bir uzman, korkunç tsunami felaketinden önce hükümeti uyarmaya çalıştığını, ancak hiç kimsenin telefona çıkmadığını bildirdi. 
     Samith Dhammasaroj adlı Taylandlı uzman, 26 Aralık'ta Sumatra adasında meydana gelen 9 büyüklüğünde depremi duyunca tsunaminin geldiğinden emin olduğunu belirterek, ''Meteoroloji Genel Müdürü'nün ofisini aradım, ama Pazar günüydü ve kimse yanıt vermedi'' diye konuştu. 
     Tayland'da bir dönem meteoroloji genel müdürü olarak görev yapan ve şu anda ülkede tsunami erken uyarı sistemi kurulmasıyla yükümlü Samith, ''Bir gün böyle bir tsunaminin geleceğini biliyordum. Bunun büyük bir facia olacağı uyarısında bulundum. Ama herkes bana turizmi berbat etmek isteyen birisi olduğumu söyledi ve güldü'' dedi. 
     Hint Okyanusu'na kıyısı olan ülkelerle ortaklaşa, denizin altını da gözlemleyen bir uyarı sistemini 20 milyon dolara kuracaklarını belirten Samith, uyarının televizyon, radyo ve cep telefonları aracılığıyla SMS olarak iletileceğini kaydetti. 
     Taylandlı uzman, bu sistem sayesinde turistlerin de ülkeye döneceklerini söyledi. 
     Bu arada, 6 kişilik bir Japon ekibinin Tayland kıyılarında yaptığı incelemede, tsunami dalgasının deprem bölgesinden Tayland'a ulaşmasının 75 dakika aldığı belirlendi. 
     Japon ekibi, tsunami duvarının Tayland kıyılarını değişik yükseklik ve hızda dalgalarla dövdüğünü, İskandinav ve Alman turistler arasında gözde Kao Lak sahiline vuran en yüksek dalganın 10.5 metre yüksekliğinde olduğunu tespit etti. 
     Bölgeye vuran ve saatte 29 km hızla gelen ikinci dalganın da 8 metre yüksekliğinde olduğu belirlendi. 
     
</TEXT>
</DOC>
