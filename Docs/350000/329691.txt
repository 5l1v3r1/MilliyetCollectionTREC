<DOC>
<DOCNO> 329691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo12.html </URL>
<DATE> 2005/04/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray, Kayserispor maçına hazır... İşte muhtemel 11... 
</HEADLINE>
<TEXT>

     Birinci Süper Futbol Ligi'nde yarın deplasmanda Kayserispor ile karşılaşacak olan Galatasaray, hazırlıklarını tamamladı. 
     Şampiyonluk yarışındaki ezeli rakibi Fenerbahçe ile arasındaki puan farkını 2'ye indiren sarı-kırmızılılar, düşme hattından kurtulma çabası içindeki Kayserispor karşısında da galip gelmenin hesaplarını yapıyor. 
     Hazırlıklarını Florya Metin Oktay Tesisleri'de sabah yaptığı antrenmanla tamamlayan sarı-kırmızılılarda, cezalı Song ile sakatlıkları bulunan Hakan Ünsal ve Fevzi çalışmada yer almadı. Bu oyuncular teknik direktör Gheorghe Hagi tarafından maç kafilesine de alınmadı. 
     Bu akşam Kayseri'ye gidecek Galatasaray'ın, karşılaşmaya Mondragon, Cihan, Tomas, Bülent, Orhan, Ribery, Conçeicao, Ergün, Ayhan, Necati ve Hakan Şükür muhtemel 11'iyle çıkması bekleniyor. 
     Kayseri Atatürk Stadı'nda saat 19.00'da başlayacak ve hakem İsmet Arzuman'ın yöneteceği mücadele, Digitürk Lig TV'den naklen yayınlanacak. 
     
</TEXT>
</DOC>
