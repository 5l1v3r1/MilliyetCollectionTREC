<DOC>
<DOCNO> 317398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/ekonomi/eko05.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yıllık 'sigara parası' 8 milyar dolar 
</HEADLINE>
<TEXT>



Tütün Kurumu'nun verdiği bilgiye göre 2004 yılında Türkiye'de 5.5 milyar paket sigara tüketildi. Buna göre Türkiye'nin yıllık 'sigara parası 11 milyar YTL 11 katrilyon lira 8.3 milyar dolar oldu. Yeşilay ve Sigarayla Savaşanlar Derneği'nin açıklamalarına göre, Türkiye'de 20 - 25 milyon kişi sigara içiyor. Tekel ve diğer sigara üreticilerine ait markalar dahil, Türkiye'de bir yılda 5.5 milyar paket sigara tüketiliyor. Buna göre, sigara içen her kişiye yılda 220 paket sigara düşüyor. Her paketin, ortalama 2 YTL 2 milyon lira olduğu kabul edilerek yapılan hesaplamaya göre, Türkiye, yılda 11 milyar YTL 11 katrilyon lira veya 8.3 milyar dolar 'sigara parası' ödüyor. 

İlköğretimde bile içen var 
Yapılan açıklamalara göre Türkiye'de erkeklerin yüzde 60'ı, kadınların yüzde 20'si sigara içiyor. 7 - 13 yaş arası ilköğretim çağı çocuklarında bile sigara içenlerin oranı yüzde 11'i geçiyor. Sigarayla Savaşanlar Vakfı Başkanı Ubeyd Korbey, sağlık harcamalarıyla birlikte sigaranın ülke ekonomisine verdiği zararın ise 20 milyar dolara ulaştığını belirtiyor. Türkiye'de sigara kullanımının önüne geçilemediğini belirten Ubeyd Korbey, sigaranın geçen yıl 110 bin kişinin ölümüne yol açtığını, binlerce kişinin de sağlığını bozduğunu söyledi. 
Günlük tüketim harcamalarının yüzde 35'inin sigaraya gittiğini ifade eden Korbey, "Kriz döneminde bu oran yüzde 40'lara kadar çıktı. Kırsal kesimde ise harcamaların yüzde 42'sini sigara oluşturuyor" diye konuştu. 
Korbey, sigarayı bırakanların sağlık harcamasının bir yıl sonra yüzde 50 azalacağını, 2 yıl sonra ise tiryakiliğin etkisinin tamamen ortadan kalkacağını anlatırken, "Ülkedeki tiryakilerin yüzde 10'una sigarayı bıraktırmak, ülke ekonomisine yılda karşılıksız 2 milyar dolarlık hibe demektir" dedi. 


</TEXT>
</DOC>
