<DOC>
<DOCNO> 313800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko23.html </URL>
<DATE> 2005/02/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
MB Ocak enflasyon rakamalarının yorumlanması güç 
</HEADLINE>
<TEXT>

     Merkez Bankası, enflasyonun orta ve uzun dönemde izleyeceği seyrin nihai belirleyicisinin, makro düzeyde genel iktisadi denge, mikro düzeyde yapısal reformlar olacağını bildirdi. 
     Merkez Bankası'ndan yapılan açıklamada, ''Ocak Ayı Enflasyonu ve Görünümü'' değerlendirildi. 
     Açıklamada, DİE'nin, aylık ve yıllık enflasyon rakamlarını, 2003 temel yıllı fiyat endeksine göre yayımlamaya başladığı hatırlatıldı. 
     Öncelikle, eski ve yeni endekslerin enflasyonu ölçme derecesinin kıyaslanmasına ilişkin yanlış algılamanın düzeltilmesinde fayda görüldüğü vurgulanan açıklamada, kıyaslamanın sağlıklı yapılması açısından, her iki endeksin aynı zaman dilimindeki artışına bakmak gerektiği ifade edildi. 
     Açıklamaya göre DİE tarafından açıklanan rakamlar, her iki endeksin aynı zaman dilimine ait verilerinin, 2004 yılının son 11 aylık dönemi için karşılaştırılmasına olanak sağlıyor. 
     Yıllık artıştan yararlanarak hesaplanan 2004 yılı Ocak ayı yeni endeks değeri ile aylık artıştan yararlanarak hesaplanan 2004 yılı Aralık ayı yeni endeks değerleri kullanıldığında, 2004 yılının son 11 ayında gerek TÜFE gerekse ÜFE'nin eski endekse oranla az da olsa daha yüksek bir artış gösterdiği görüldü. 
     Açıklamada, ''bu nedenle, kamuoyunda oluşan 'yeni sepetin enflasyonu daha düşük ölçtüğü' kanısının, en azından son bir yıllık veriler dikkate alındığında doğru olmayabileceği belirtilmelidir.'' denildi. 
     
     OLUMLU GELİŞME 

     Açıklamaya göre, açıklanan rakamların gelecek dönem enflasyonu açısından içerdiği bilginin yorumlanması, her zaman olduğu gibi önem taşıyor. 
     Bu bağlamda, üretici fiyat endeksinin alt kalemlerinden olan sanayi fiyat endeksinin önemli bir düşüş göstermesi önümüzdeki dönem enflasyonu açısından olumlu bir gelişme olarak değerlendirildi. 
     Böylece 2004 yılının ilk 10 ayında gerçekleşen maliyet artışlarının tüketici fiyatlarına yansıma riski azaldı. Bu riskin önümüzdeki dönemde azalmaya devam edip etmeyeceği, ham madde ve diğer girdi maliyetlerindeki gelişmelere bağlı olacak. 
     Diğer yandan yeni endekslerle beraber çekirdek enflasyon olarak kullanılmaya aday bir dizi özel kapsamlı TÜFE göstergesi yayımlanmaya başlandı. 
     
     ÇEKİRDEK ENFLASYON 

     Kamuoyunca merak edilen konulardan birinin, bu ölçütlerden hangisinin çekirdek enflasyon olarak kullanılacağının olduğu kaydedilen açıklamada, bu sorunun cevabının konjonktürel değişimlere göre farklılaşabileceği ifade edilirken, şöyle denildi 
     ''Örneğin petrol fiyat hareketlerinin yoğun olduğu dönemde enerji dışı enflasyon önemli bilgiler içerirken, kamuda köklü vergi düzenlemelerinden dolayı göreli fiyatların değişmesi durumunda, dolaylı vergilerden arındırılmış fiyatlar ön plana çıkabilecektir. Son dönemde özellikle kamu ve petrol ürünleri kaynaklı dışsal faktörlerin enflasyona katkısının olumsuz olduğu göz önüne alınırsa söz konusu etkenlerden arındırılmış rakamların enflasyonun ana eğilimini yansıtma açısından önemli bilgiler içerdiği söylenebilir. 
     Bu doğrultuda hesaplanan yıllık özel kapsamlı TÜFE enflasyon rakamlarının 12 aylık ortalamalara göre olan değişimlerin altında kalması, enflasyon eğilimindeki düşüş sürecinin devam ettiği görüşü ile tutarlıdır.'' 
     
     ''OCAK RAKAMLARININ YORUMLANMASI GÜÇ'' 

     Bu arada açıklamada, geçen ay yayımlanan 'enflasyon ve görünüm' raporunda da ifade edildiği gibi, gelecek dönem enflasyonuna dair bazı bilgiler içermekle birlikte, 2005 Ocak enflasyon rakamlarının içerdiği bilginin yorumlanmasının güç olduğu vurgulanırken, şöyle denildi 
     ''Örneğin Ocak ayında sağlık, eğitim ve gıda gibi sektörlerdeki KDV indiriminin fiyatlara yansıtılma derecesi hakkında kesin bir yargıya varmak mümkün olmuyor. 
     Ayrıca endeks kapsamının farklılaşmış olması, teknoloji yoğun malların ağırlığının artması veya izafi kira gibi bazı önemli kalemlerin endeks dışı kalması gibi faktörler, fiyat serilerinin davranış biçiminde yapısal bir kırılma yaratabilecek buna bağlı olarak, geçmiş enflasyon verileri kullanılarak ileriye yönelik analiz yapılması güçleşecek. Harcama kapsamı ve fiyat derleme döneminin değişmesi ile bilgi kaynaklarının genişletilmiş olması, aynı zamanda mevsimsel dalgalanmaların seyrini de değiştirebilecek.'' 
     
     PARA POLİTİKASINI ETKİLEYEN GENEL FAKTÖRLER 

     Açıklamaya göre, enflasyonun orta ve uzun dönemde izleyeceği seyrin nihai belirleyicisi ise makro düzeyde genel iktisadi denge, mikro düzeyde yapısal reformlar olacak. 
     Son üç yıldır uygulanan para ve maliye politikaları ve süregelen bir dizi yapısal düzenlemenin sonucu olarak makroekonomik istikrarın tesis edilmesi yönünde önemli mesafeler alındı. 
     Bu sürecin doğal bir sonucu olarak, gerek politika yapıcıları gerekse diğer ekonomik aktörler, kısa vadeden ziyade giderek orta vadeli bir perspektifle hareket edecek. 
     Kuşkusuz Merkez Bankası da bu değişim sürecine eşlik etmekte, para politikası kararlarını orta vadeyi göz önüne alarak veriyor. Kaldı ki fiyat istikrarı, tanımı gereği orta ve uzun vadeli bir bakış açısını gerektiriyor. 
     Bu yaklaşımdan hareketle, enflasyonun ölçülme biçiminde bir revizyona gidilmiş olmasının, Merkez Bankası'nın ekonominin orta vadeli görünümüne bakışında bir farklılaşma yaratmaması gerektiğinin açık olduğu vurgulanan açıklamada, şöyle denildi 
     ''Orta ve uzun vadede, para politikasının duruşunu etkileyebilecek etkenler fiyat istikrarı hedefini tehdit edecek faktörlerdir. Doğaldır ki bu faktörler, endeks değişimi, dolaylı vergiler veya petrol fiyatı artışları gibi geçici faktörlerden ziyade makroekonomik ve yapısal unsurlar tarafından belirlenecek. 
     Örneğin, verimlilik artışında geçici olmayan bir yavaşlama, genel arz talep dengesinin talep lehine bozulması veya mali disiplinin kalitesinin artırılmasına yönelik, yapısal reform sürecinde ortaya çıkabilecek ciddi bir duraklama ve benzeri gelişmeler para politikasının orta vadeli bakış açısını etkileyebilecek.'' 

     
</TEXT>
</DOC>
