<DOC>
<DOCNO> 345686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy20.html </URL>
<DATE> 2005/05/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
FenerRum Patrikhanesi İrineos’un patrikliğini tanımama kararını onayladı 
</HEADLINE>
<TEXT>

     Fener Rum Patriği Bartholomeos’un daveti üzerine dün toplanan Ortodoks Kiliseleri Zirvesi’nin, "Kudüs Patrikhanesi Sen Sinod Meclisi’nin daha önce oy çokluğuyla aldığı Kudüs Patriği İrineos’un patrikliğini tanımama kararını" onayladığı bildirildi. 
     Fener Rum Patrikhanesi’nden yapılan yazılı açıklamada, dün Aya Yorgi Katedrali’nde, Kudüs Patrikhanesi’nde meydana gelen olumsuz olayları görüşmek üzere toplanan ve Sırbistan, Bulgaristan, Çek-Slovakya kiliselerinin temsil edilmediği Ortodoks kilise lider ve temsilcilerinin, uzun görüşmelerden sonra "makamından kendi rızasıyla istifa etmesi için Kudüs Patriği İrineos’a kardeşçe çağrıda bulunmaya karar verdiği, ancak İrineos’un bunu reddettiği" belirtildi. 
     Açıklamada, daha sonra şunlar kaydedildi 
     "Bilindiği üzere, Kudüs Patrikhanesi Sen Sinod Meclisi daha önce oy çokluğuyla Sayın İrineos’un patrikliğini tanımama kararı almıştı. 
     Fener’de toplanan meclis, 3 çekimser oyla Kudüs Patrikhanesi Sen Sinod Meclisi’nin aldığı kararı onaylayarak, isminin adet olduğu üzere, diğer Ortodoks kiliselerde anılmamasına ve şahsıyla ilişkilerin kesilmesine karar vermiştir. Kilisede zuhur eden nahoş durumu gidererek sulhu sağlamayı hedefleyen bu toplantı, hiçbir şekilde yargılama olarak değerlendirilemez." 
     
</TEXT>
</DOC>
