<DOC>
<DOCNO> 340888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko08.html </URL>
<DATE> 2005/05/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yapı Kredi'nin Koç'a satışı tamam 
</HEADLINE>
<TEXT>

     Türkiye'nin en büyük beşinci bankası olan Yapı Kredi, Koç ve İtalyan Unicredito'ya satıldı. 
     Konuyla ilgili olarak İMKB'ye gönderilen açıklamada, Koç Holding ile Çukurova Holding arasında arasında Yapı Kredi Bankası hisselerinin satışı konusundaki sözleşmenin imzalandığı bildirildi. 
     Koç Holding açıklamasında, Koç Finansal Hizmetler ile Çukurova Holding arasında Yapı Kredi’nin satışına ilişkin olarak 31 ocakta hisse devir sözleşmesi imzalandığı hatırlatıldı. 
     
     İmza dün atıldı 

     Açıklamada, yürütülen inceleme ve görüşmeler sonucunda 8 mayıs tarihi itibariyle Yapı Kredi’nin yüzde 57.4’ünün satışı konusunda hisse satış sözleşmesinin imzalandığı bildirildi. 
     Sözleşme uyarınca, Çukurova Grubu’na dahil şirketlerden toplam yüzde 44.53, TMSF mülkiyetinden de yüzde 12.89 oranında YKB hisselerinin devralınacağı kaydedildi. Devralınacak YKB hisselerinin toplam nominal değeri ise 432.046.934 YTL olarak belirlendi. 
     
     YKB hisselerine 1 milyar 160 milyon avro 

     Şirketlerden İMKB'ye gönderilen ortak açıklamada, Yapı Kredi hisselerinin tamamı için 2 milyar 21 milyon avro değer biçildiği kaydedildi. 
     Buna göre, Koç-Unıcredito ortaklığı, satın alacağı YKB hisseleri için 1 milyar 160 milyon avro ödeyecek. 
     
     Turkcell'i alma hakkı Çukurova'da 

     Öte yandan Çukurova Grubu'na, YKB'nin Turkcell İletişim Hizmetleri ve Turkcell Holding'de sahip olduğu hisseleri alma hakkı verilecek. 
     Ayrıca Çukurova Grubu, YKB'nin Fintur Technologies B.V, Digitürk ve Superonline'da sahip olduğu hisseleri de satın alacak. 
     
     Birleşme olursa üçüncü en büyük banka doğacak 

     Yapı Kredi'nin yüzde 57.4 hissesini satın alan Koç Finansal Hizmetler eğer bu bankayı Koçbank ile birleştirirse Türkiye'nin üçüncü büyük bankası doğacak. 
     Yapı Kredi Bankası, 24 katrilyon 580 trilyon lira, Koçbank ise 9 katrilyon 234 trilyon lira aktif büyüklüğe sahip bulunuyor. İki bankanın toplam aktif büyüklüğüde 33 katrilyon 814 trilyon liraya çıkıyor. 
     Böylece YKB ve Koçbank birleşmesiyle ortaya Ziraat ve İş Bankası'nın ardından üçüncü büyük banka çıkacak. 

     
</TEXT>
</DOC>
