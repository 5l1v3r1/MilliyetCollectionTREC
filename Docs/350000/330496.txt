<DOC>
<DOCNO> 330496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur17.html </URL>
<DATE> 2005/04/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hamit Bayram cezaevinden çıktı .. 
</HEADLINE>
<TEXT>

     Geçen hafta yargılandığı uyuşturucu davasında tahliye olan Van eski Milletvekili Mustafa Bayram'ın oğlu Hamit Bayram'ın cezaevinden çıktığı bildirildi. 
     ''Teşekkül halinde uyuşturucu ticareti'' yaptığı gerekçesiyle Malatya 3. Ağır Ceza Mahkemesi'nde yargılanan ve 29 Mart günü yapılan duruşmada hakkında tahliye kararı verilen ancak, Yalova Asliye Ceza Mahkemesi'ndeki 1 yıllık kesinleşmiş hapis cezası nedeniyle salıverilmeyen Bayram'ın, bu cezasının kaldırılması sonucu 3 gün önce Malatya E Tipi Cezaevi'nden çıktığı öğrenildi. 
     Hamit Bayram'ın Avukatı Serbülent Özavcı, AA muhabirine yaptığı açıklamada, Hamit Bayram'ın Malatya 3. Ağır Ceza Mahkemesi'ndeki ''teşekkül halinde uyuşturucu ticareti yapmak'' iddiası ile yargılandığı davada tahliye edildiğini hatırlattı. Özavcı, şöyle konuştu 
     ''Bayram hakkında, ruhsatsız silah taşıma suçundan Yalova Asliye Ceza Mahkemesi'nde 1 yıl kesinleşmiş hapis cezası vardı. Yalova Asliye Ceza Mahkemesi kesinleşmiş olan bu cezayı 27 Aralık 2004 tarihinden itibaren infaza başlamıştı. Biz, Hamit Bayram'ın Malatya 3. Ağır Ceza Mahkemesi'nin 18 Eylül 2004 tarihinde tutuklanmasından dolayı, aradaki tutuklama süresinin de infaza mahsup edilmesi yönünde Malatya 2. Asliye Ceza Mahkemesi'ne başvurduk. 
     Yaptığımız başvuru üzerine mahkeme cezanın 18 Eylül 2004 tarihinden itibaren infazının yapılmasını kabul edince Hamit Bayram, hakkında başka davalardan tutuklama kararı olmadığı için cezaevinden çıktı. Hamit Bayram, Van'daki kaçırılma olayı nedeniyle İzmir Ağır Ceza Mahkemesi'ndeki dava da tutuksuz yargılanıyor.'' 
     
</TEXT>
</DOC>
