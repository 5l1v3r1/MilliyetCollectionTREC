<DOC>
<DOCNO> 349417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo29.html </URL>
<DATE> 2005/06/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ankaragücü, Mısır Milli Takımı'ndan Ahmed Hassan ile sözleşme imzaladı 
</HEADLINE>
<TEXT>

     Birinci Süper Lig takımlarından Ankaragücü, Mısır Milli Takımı'ndan Ahmed Hassan, Akçaabat Sebatspor'dan Abdurahman ve Sedat ile sözleşme imzaladı. 
     Ankaragücü Kulübü Başkanı Cemal Aydın, imza töreninde yaptığı konuşmada, geçen sezon Akçaabat Sebatspor'da forma giyen Abdurahman ve Sedat ile ocak ayında anlaştıklarını, ancak son anda ortaya çıkan bir takım sorunlar nedeniyle transferi yapamadıklarını söyledi. 
     Her iki futbolcuya da o günden verilmiş sözleri olduğunu belirten Aydın, ''Abdurahman ve Sedat, Türkiye Ligleri'nde yer alan tüm takımlardan transfer teklifi almalarına karşın, bize vermiş oldukları sözleri tutarak, prensip anlaşmasındaki koşullarla sözleşme imzaladılar. Bu davranışlarından dolayı kendilerini kutluyorum'' dedi. 
     Cemal Aydın, stoper olarak görev yapan Sedat ve sağ kanat oyuncusu Abdurahman ile 2 artı 1 yıllık sözleşme yaptıklarını söyledi. 
     Abdurahman ve Sedat da yaptıkları açıklamada, ocak ayında Cemal Aydın'a verilmiş sözleri olduğunu belirterek, ''Bizim için verdiğimiz söz önemlidir. Sayın Aydın'ın da bizi Ankaragücü formasına layık görmesinden dolayı çok mutluyuz'' dediler. 
     
     TÜRKİYE'DE İKİNCİ AHMED HASSAN 
     Ankaragücü, Mısır Milli Takımı'nda ön libero olarak görev yapan 34 yaşındaki Ahmed Hassan'ı 2 artı 1 yıllık sözlemşe imzaladı. 
     Ankaragücü Kulübü Başkanı Cemal Aydın, Mısır'ın El Mısıri Takımı'nda top koşturan ve 25 kez A Milli formayı giyen Ahmed Hassan'ın transferinin Ramadan ile El Desouki'nin takası ve bir miktar para karşılığında gerçekleştiğini söyledi. 
     Ahmed Hassan'ın, Mısır Milli Takımı'nın yaptığı son 5 karşılamada ilk 11'de forma giydiğini belirten Aydın, bu transferin gerçekleşmesinde büyük emekleri olan Beşiktaşlı Ahmed Hassan ve El Saka'ya da teşekkür etti. İki futbolcunun da bu transfer için Ankaragücü adına teminat verdiklerini belirten Aydın, ''Türk futbolunun, bu 2 futbolcuyla da iftihar etmesi lazım'' dedi. 
     Kulüp başkanı Cemal Aydın ayrıca, Almanya'da top koşturan Türk asıllı bir sol kanat oyuncusu ve İkinci Lig A Kategorisi takımlarından bir orta saha oyuncusuyla anlaştıklarını ve önümüzdeki günlerde sözleşme imzalayacaklarını söyledi. 
     
</TEXT>
</DOC>
