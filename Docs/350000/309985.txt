<DOC>
<DOCNO> 309985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur09.html </URL>
<DATE> 2005/01/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kaçırılan kız ifade değiştirdi... 
</HEADLINE>
<TEXT>

     ERDAL KILINÇ, HALUK ATALAY İstanbul 

İstanbul Bahçeşehir'de, oto yıkama şirketi sahibi Evren Açıkgöz'ü öldürdüğü iddiasıyla aranırken sevgilisi Zehra Selin Işık'la teslim olan Mustafa Baran'ın cinayette kullanılan silahı da teslim ettiği öğrenildi. Baran tutuklanırken, Işık ise ailesine teslim edildi. Baran, sorgusunda, ortak hesaplarındaki paradan 300 YTL çektiği için Selin'le tartıştıklarını söyledi. 
     Baran ifadesinde, şöyle dedi 
     "Selin, silah aldığımı öğrenince 'Seni terk ettim' dedi. Affettirmek için işyerine gittim. Önce bira içtim. Patronu Selin'in yanında beni tersleyince deliye döndüm. Bir ilişki başladığını düşündüm. Selin'e 'Dışarıda konuşalım' dedim. Çıkarken çantasını unuttuğunu söyledi. İçeri girdiğimde Evren, 'Kızı zorla götüremezsin' dedi. Silahı kafasına vurmak isterken tetik düştü." Gizlendikleri yeri ve kimlerin yardım ettiği sorularını cevaplamayan Baran, "Birkaç kez otomobil değiştirdik. Otomobilde yatıp kalktık" demekle yetindi. 
     Baran, mahkemece "kasten adam öldürmek ve kız kaçırmak" suçlarından tutuklanarak Metris Cezaevi'ne gönderildi. 
     
     Gönüllü gitmedim, kaçırıldım 

     Işkın ise soruşturmayı yürüten Büyükçekmece Cumhuriyet Savcılığı'nca serbest bırakıldı. Işkın'ın ifadesinde, olay günü Baran'ın otomobiline kendi isteğiyle değil, korktuğu için bindiğini ve bir hafta boyunca kapalı bir alanda kaldıklarını söylediği bildirildi. Işkın'ın, "Tartışma sebebiyle ayrılmak, ilişkiyi kesmeyi düşünüyordum. Mustafa, ısrar ediyordu. Olay günü bana 'seni götüreceğim' dedi. Evren Açıkgöz ise Baran'a karşı çıkmak istedi. Ben de korkumdan 'gidelim' dedim. Arabaya bindim. Çantamın içeride kaldığını farkettim. Mustafa, çantamı almaya gittiğinde aralarında tartışma çıktı. Jandarmaya verdiğim ifadeyi değiştirmek istiyorum. Mustafa Baran'dan korktuğum için kendimi baskı altında hissettim. Gönüllü olarak gitmedim, kaçırıldım. İstemememe rağmen beni bırakmadı, ailemle görüşmeme izin vermedi. Sürekli sevgi sözleri söyledi ancak korkutmaya da çalıştı" dediği öğrenildi. 

     
</TEXT>
</DOC>
