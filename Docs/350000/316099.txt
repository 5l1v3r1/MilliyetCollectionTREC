<DOC>
<DOCNO> 316099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy08.html </URL>
<DATE> 2005/02/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
CHP, baraj ihalesiyle ilgili "patron"un kim olduğunu sordu... 
</HEADLINE>
<TEXT>

     CHP Balıkesir Milletvekili Sedat Pekel, Enerji Bakanlığı'nda ortaya çıkan yolsuzluk iddialarının ardından medyaya yansıyan Türkiye Elektrik Üretim A.Ş. EÜAŞ Genel Müdür Yardımcısı Servet Üst ile AKP Ağrı Milletvekili Cemal Kaya arasındaki telefon konuşmasında geçen baraj ihalesiyle ilgili olarak Bakan Hilmi Güler'e "patron kim" sorusunu yöneltti. 
     Sedat Pekel, Enerji Bakanlığı'ndaki yolsuzluk iddialarını Enerji ve Tabii Kaynaklar Bakanı Hilmi Güler'e yönelttiği bir soru önergesiyle Meclis gündemine taşıdı. 
     Medyaya da yansıyan ve EÜAŞ Genel Müdür Yardımcısı Servet Üst'le AKP Ağrı Milletvekili Cemal Kaya arasındaki telefon konuşmasında geçen baraj ihalesiyle ilgili "patron"un kim olduğu sorusunu yönelten Pekel, Cumhurbaşkanı Sezer tarafından iki kez veto edilen Önder Piyade'nin genel müdür vekili olarak atanmasında Güler'in tasarrufu olup olmadığını gündeme getirdi. 
     Bakan Güler'e, "Atadığınız bürokratların bir yıl geçmeden tutuklanmasını nasıl değerlendiriyorsunuz" sorusunu da yönelten Pekel, bu yolsuzluğun uluslar arası boyutunun olup olmadığını ve Bakan Güler'in istifayı düşünüp düşünmediğini de sordu. 
     
</TEXT>
</DOC>
