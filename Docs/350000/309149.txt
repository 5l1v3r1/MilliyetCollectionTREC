<DOC>
<DOCNO> 309149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun37.html </URL>
<DATE> 2005/01/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AKPM'den Ermenistan'a uyarı 
</HEADLINE>
<TEXT>

     Avrupa Konseyi Parlamenterler Meclisi AKPM , Azerbaycan topraklarını işgal ettiği gerekçesiyle Ermenistan'ı uyardı. 
     İngiliz parlamenter David Atkinson tarafından Yukarı Karabağ sorununa ilişkin hazırlanan rapor ve buna bağlı karar tasarısı, AKPM genel kurul toplantılarında tartışılarak kabul edildi. 
     Kabul edilen raporda, ''üye bir ülkenin, diğer bir üye ülke toprağını işgal etmesinin, Avrupa Konseyi ile ilgili taahhütlerine ilişkin ciddi bir ihlal oluşturduğu'' bildirildi. 
     ''Yukarı Karabağ sorununun barışçıl bir biçimde çözümü için AGİT Minsk sürecine destek verildiği'' ifade edilen kararda, ''yerinden edilmiş kişilerin ve göçmenlerin, evlerine dönme hakkının teyit edildiği'' vurgulandı. 
     Kararda, Minsk sürecinin başarılı olmaması halinde tarafların Uluslararası Adalet Divanı'na gitme seçeneğini de dışlamamaları önerildi. 
     
     GÜVEN ARTIRICI ÖNLEMLER 

     AKPM kararında, ''Azerbaycan ve Ermenistan'ın uzlaşı yolunu izlemeleri konusunda'' çağrıda bulunuldu. 
     Avrupa Konseyi'nin karar organı bakanlar komitesine yönelik hazırlanan tavsiye kararındaysa Azerbaycan ve Ermenistan arasındaki güven artırıcı önlemlere ilişkin bir eylem planı için kaynak ayrılması istendi. 
     Tavsiye kararında ayrıca, iki ülkenin birbirini daha iyi anlaması ve uzlaşma için öğretmenler ve gazetecilere yönelik eğitim programları için kaynak ayrılması çağrısında bulunuldu. 
     
</TEXT>
</DOC>
