<DOC>
<DOCNO> 331052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun40.html </URL>
<DATE> 2005/04/07/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bulgar hükümetinden nükleer santrale onay 
</HEADLINE>
<TEXT>

     Bulgaristan hükümeti, Belene'ye nükleer santral kurulmasını onayladı. 
     Enerji Bakanlığı'nın tavsiyesi üzerine bugün bakanlar kurulu tarafından kabul edilen karara göre, kurulacak Belene nükleer santralının kapasitesi en fazla 2000 megavat olacak. 
     Santral, basınçlı suyla çalışan nükleer reaktör sistemiyle faaliyet gösterecek. 
     Bulgaristan Enerji Bakanı Miroslav Sevlievski, Belene nükleer santralının inşası ile ilgili ihale sürecinin bir ay sonra başlayabileceğini belirterek, bu ihaleyi en geç 6 ay içerisinde bitirmeyi amaçladıklarını söyledi. 
     Bakanlar kurulunun kararı ile santralın yapımı konusunda önemli bir engel kalmadığını ifade eden Sevlievski, Belene santralının, Kozloduy nükleer santralının dört reaktörünün kapatılmasından doğan elektrik ihtiyacını karşılayacağını bildirdi. 
     Belene nükleer santralı projesinin 2 milyar avroya malolacağı tahmin ediliyor. 
     Proje sürecinde bir aksama olmazsa santral 2010 yılında hizmete girecek. 
     Romanya ile Bulgaristan arasında sınır oluşturan Tuna nehrinin kenarındaki Belene'ye nükleer santral kurulması ile ilgili çalışmalar aslında komünizm döneminde başlamış, hatta 1987 yılında inşaatın temeli atılmıştı. 
     Ancak santralın inşaatı rejim değişikliği döneminde hukuksal sorunlar yüzünden durduruldu. 
     Bulgaristan, Belene nükleer santralı projesini 1997 yılında hükümet kararı ile tamamen askıya almıştı. 
     
</TEXT>
</DOC>
