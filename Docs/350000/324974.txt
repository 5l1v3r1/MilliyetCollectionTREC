<DOC>
<DOCNO> 324974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/axspo01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew eve döndü 
</HEADLINE>
<TEXT>


Norveçli futbolcu, Trabzonspor maçında oynamak istedi. Çalımbay ise, riske etmemek için kadroya almadığını söyledi. Buna sinirlenen tecrübeli oyuncu, kampı terk etti, evine gitti 

SÜLEYMAN HATISARU 


'Baldırında ödem var' 
BEŞİKTAŞ, Trabzonspor maçı öncesinde Carew olayıyla sarsıldı. Siyah - Beyazlılar'ın dünkü antrenmanın ardından Norveçli oyuncunun Teknik Direktör Rıza Çalımbay'a, "Oynamak istiyorum" dediği öğrenilirken, Çalımbay'ın ise Carew'e, "Baldırında ödem var. Seni riske etmemek için kadro dışı bırakıyorum" cevabını verdiği belirtildi. Kadroya alınmadığını öğrenen Norveçli futbolcu, sinirlenerek Ümraniye Tesisleri'ndeki kamptan ayrılıp evine gittiği ifade edildi. 

'Rakibi tanıyoruz' 
NORVEÇLİ futbolcunun dışında, sakatlığı devam eden Ronaldo, Berkant ve Juanfran ile kaleci Murat da kadro dışı bırakıldı. 21 kişilik kamp kadrosu, bugünkü maç öncesinde 18'e indirilecek. Teknik Direktör Rıza Çalımbay, ligin en iyi takımlarından biriyle karşılaşacaklarını ancak kazanmak istediklerini söyledi. Çalımbay, "Bizim de onlara göre üstün taraflarımız var. Açık söylemek gerekirse, rakibimizin silahlarını iyi biliyoruz ve gerekli önlemi alacağız" diye konuştu. 

İnönü'de ilk sınav 

Beşiktaş Yönetimi, "Küfür etme, ettirme" kampanyasını Trabzonspor maçıyla başlatacak. Siyah - Beyazlılar, rakibe ve hakeme çiçek verecek, sahadan tribünlere güller atılacak 

BİLAL MEŞE 

Küfüre karşı savaş 
BEŞİKTAŞ, hafta içinde başlattığı "Küfür etme, ettirme" kampanyasının ilk uygulamasını, bugün Trabzonspor maçıyla başlatacak, İnönü Stadı'nın içinde ve dışında kampanyayla ilgili bir dizi etkinlikler düzenlenecek. Siyah - Beyazlı kulübün altyapısında yer alan çok sayıda minik, yıldız ve genç sporcular maç öncesinde saha içinde çeşitli pankartlar açacaklar, taraftarlara güller atacaklar. Sporcular, saha dışında da "küfür" karşıtı pankartlar taşıyacak. 

Taraftara büyük görev 
GENEL Sekreter Kenan Öner, küfür karşıtı kampanyayı yılmadan sürdüreceklerini belirtti. Beşiktaş taraftarının her zaman iyi niyetli ve örnek olduğunu vurgulayan Öner, "Taraftarlarımız bu attığımız adımlarda bize destek olacaklarına inancımız sonsuz. Bu adıma diğer kulüplerin de destek vermesi şarttır. Artık statlarımızı kirlenmeden ve küfürden arınmasını istiyoruz. Bu konuda Beşiktaş taraftarına büyük görevler düşüyor" diye konuştu. 

'Rövanşı alacağız' 

MENAJER ve Kaptan Tayfur Havutçu, ligde kalan tüm maçları kazanmak istediklerini, Trabzonspor mücadelesinin de bunlardan biri olduğunu ifade etti. Şampiyonlar Ligi'ne katılabilme mücadelesi verdiklerini hatırlatan Siyah - Beyazlı futbolcu, "Bu kez hata yapmayıp üç puana ulaşacağız. Böylece ilk devrenin rövanşı bizim olacak" diye konuştu. 

Berabere bitmez 

BEŞİKTAŞ - Trabzonspor maçıyla bu sezon 9. karşılaşmasını yönetecek olan Selçuk Dereli'nin hiç bir müsabakası beraberlikle bitmedi. Ev sahibi ve deplasman ekipleri Dereli ile 4'er kez kazandı. Kartal, Selçuk Dereli'nin maçlarında 9 galibiyet, 2 beraberlik, 1 yenilgi alırken, Trabzonspor ise 8 karşılaşmanın 4'ünü kazandı, 3'ünde yenildi, bir de beraberlik elde etti. 


</TEXT>
</DOC>
