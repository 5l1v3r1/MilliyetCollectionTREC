<DOC>
<DOCNO> 329829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/yasam/axyas01.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzlaştırıcı' paşa öldü 
</HEADLINE>
<TEXT>


1995'te Gazi olaylarını panzer üstünde yatıştıran, göstericilerle yürüyen emekli Tuğgeneral Ergin Yurddaş, kansere yenik düştü 

GÖKHAN KARAKAŞ İstanbul 

Gazi Mahallesi'nde 12 Mart 1995'te patlak veren olayları yatıştırmak için en sıcak anda ortaya çıkıp göstericilerle Cemevi'ne yürüyen, panzer üstünde halkı yatıştıran ve uzlaştırıcı tavırlarıyla hatırlanan emekli Topçu Tuğgeneral Ergin Yurddaş, hayatını kaybetti. Haydarpaşa Gülhane Askeri Harp Akademisi Hastanesi'nde GATA tedavi gören Yurddaş, çarşamba günü yakalandığı kanser hastalığına yenik düştü. Yurddaş için, dün, Üsküdar Selimiye Camii'nde askeri tören düzenlendi. Eşi Tülin Yurddaş, oğlu Batuhan ve kızı Neslihan ile taziyeleri kabul etti. 
Gözyaşlarını tutamayan ve eşinin Türk bayrağına sarılı tabutunu öpen Tülin Yurddaş'ı, eski Genelkurmay Başkanı Orgeneral İsmail Hakkı Karadayı ve eşi Seren Karadayı teselli etmeye çalıştı. 

İkaza rağmen ön safta 
Cenaze namazı kılınırken de, 2. Ordu Komutanı Orgeneral Şükrü Sarıışık'ın önünde saf tutan Tülin Yurddaş, imamın ikazlarına rağmen arka saflara geçmedi. Bir süre omuzlarda taşınan Yurddaş'ın cenazesi, Ümraniye Kocatepe Mezarlığı'ndaki aile kabristanlığında toprağa verildi. Törene, emekli ve halen görevde bulunan çok sayıda üst düzey komutan da katıldı. 


</TEXT>
</DOC>
