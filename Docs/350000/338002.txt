<DOC>
<DOCNO> 338002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/yasam/axyas01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi tartışması okulda can aldı 
</HEADLINE>
<TEXT>


Fenerbahçe ve Galatasaraylı 2 ilköğretim öğrencisinin 'en büyük kim' kavgasına karışan Levent Aktaş, kalbinden bıçaklandı 

HÜSEYİN TÜCCAR, BÜLENT CİVANOĞLU, EMRE KOŞAK Bursa DHA 

Bursa'da, Fenerbahçe ile Galatasaray taraftarı 2 ilköğretim öğrencisi arasındaki tartışma, yakınlarının olaya karışmasıyla kanlı bitti. 
Osmangazi'deki Hürriyet İlköğretim Okulu 8. sınıf öğrencilerinden Galatasaray taraftarı O.A. 15 , 3 gün önce okul çıkışı 'En büyük Cimbom' diye bağırdı. Fenerbahçe taraftarı B.P. 14 ise bu duruma, "Benim yanımda kimse 'Cimbom' diye bağıramaz" diyerek tepki gösterdi. Tartışan ve araya arkadaşlarının girmesiyle ayrılan öğrenciler, olayı yakınlarına anlattı. 

'Kelebek' bıçakla vurdu 
Bunun üzerine önceki gün okul çıkışı, Galatasaraylı O.A.'yı korumaya, dayısının oğlu Hürriyet Endüstri Meslek Lisesi öğrencisi L.A. 17 , Fenerbahçeli B.P.'yi korumaya kuaförde çalışan yakını T.Ç. 17 geldi. 
Öğrenciler yeniden tartışmaya başlayınca araya giren Aktaş, B.P.'ye tokat attı. Bu duruma sinirlenen T.Ç. de, yanında taşıdığı 'kelebek' diye bilinen bıçakla Aktaş'ı kalbinden yaraladı. Uludağ Üniversitesi Tıp Fakültesi Hastanesi'ne kaldırılan Aktaş, kurtarılamadı. 

'Kanı görünce anladım' 
Gözaltına alınan T.Ç.'nin, Çocuk Şube Müdürlüğü'nde, bıçağı korunmak için taşıdığını öne sürerek, "Bıçağı çıkardığımı hatırlıyorum ama sapladığımı hatırlamıyorum. Elimi kana buladığımı, bıçağımdaki kan izini karakolda polisler gösterince anladım" dediği iddia edildi. T.Ç.'nin, 'adam öldürmek', Fenerbahçeli B.P.'nin 'öldürmeye azmettirmek', Galatasaraylı O.A.'nın da 'ölümlü kavgaya karışmak'tan yargılanacağı belirtildi. 
Hamitler Mezarlığı'nda toprağa verilen Levent Aktaş'ın ölümü, 6 çocuklu Lütfüye ve Recep Aktaş çiftini yasa boğdu. Bir insanın ölümünün bu kadar basit olmaması gerektiğini söyleyen TEDAŞ emeklisi baba Aktaş, "En küçük çocuğumuzdu. Ölümünü bir türlü kabullenemiyoruz" diye konuştu. 
T.Ç. çıkarıldığı mahkemece tutuklanırken, diğer zanlılar tutuksuz yargılanmak üzere serbest bırakıldı. 


</TEXT>
</DOC>
