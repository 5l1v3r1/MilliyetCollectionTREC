<DOC>
<DOCNO> 304655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko10.html </URL>
<DATE> 2005/01/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
''İddaa''ya karşı imza toplama kampanyası.. 
</HEADLINE>
<TEXT>

     Sivas Esnaf ve Sanatkarlar Odalar Birliği bahis oyunu ''İddaa''nın yasaklanması için imza kampanyası başlattı. 
     Cıbıllar Parkı'nda başlatılan imza kampanyası öncesinde basın açıklaması yapan Esnaf ve Sanatkarlar Odaları Birliği Başkanı Beşir Köksal, gün geçtikçe yaygınlaşan oyunun zararlı bir alışkanlık haline geldiğini belirterek, ülke genelinde Türkiye Kahveciler Kıraathaneciler ve Büfeciler Federasyonu tarafından başlatılan imza kampanyasına destek verdiklerini söyledi. 
     Son günlerde gündemde olan oyunun çocuklar ve gençler arasında hızla yayıldığını ifade eden Köksal, şunları kaydetti 
     ''Ülkemizin geleceği olan gençlerimizin yetişmesinde zararlı olan davranış ve unsurları ortadan kaldırmak, hem hükümetimizin, hem de aileler başta olmak üzere bütün sağduyulu kuruluşların ve basınımızın vicdanı ve ahlaki görevidir. Küçük çocuklarımızın ve gençlerimizin harçlıklarını yatırarak oynadıkları ''İddaa'' oyunu bütün ülkede yaygınlaşarak zararlı bir alışkanlık haline gelmiştir.'' Toplanan imzaları daha sonra yetkililere ulaştıracaklarını belirten Köksal, 1 hafta sürecek kampanyaya Sivaslıların ilgi göstermesini istedi. 
     Kampanyaya bazı oda ve sivil toplum örgüt temsilcileri de destek verdi. 
     
     ADAPAZARI'NDA KAHVECİLER ODASI İMZA KAMPANYASI BAŞLATTI 

     Adapazarı Kahveciler Odası bahis oyunu 'İddia' nın yasaklanması için imza kampanyası başlattı. 
     Kampanyaya Adapazarı Büyükşehir Belediye Başkanı Aziz Duran, Ak Parti Sakarya Milletvekili Ayhan Sefer Üstün ve Oda Başkanı Resul Karataş ve bir gurup vatandaş katıldı. 
     Milletvekili Üstün, toplumun talepleri doğrultusunda TBMM'nin her zaman önlem almaya hazır olduğunu ifade ederek, ''Gençlerin böyle şans oyunlarına veya şanstan ziyade içinde, başka numaraların da döndüğü ileri sürülen oyunlarla meşgul edilmemesi gerekir'' dedi. 
     Gençlerin şans oyunları yerine nasıl bilgi ve teknolojiyle donatılabileceği konusunda çaba göstermek gerektiğini bildiren Üstün şunları söyledi 
     ''Gençlerimizi boş şeylerle meşgul edecek bu tür oyunlardan uzak tutmamız gerekiyor. Kaldı ki sporda İddia oyunuyla birlikte bir takım şike gibi, hatta sporcuların da içerisinde oldukları bir takım durumların olduğu Meclis'e kadar intikal etmiştir. Meclis'te bu işlerle ilgili olarak bir araştırma komisyonu kuruldu. Bu komisyonun çalışmaları sonunda gerçekten sporda centilmenliğe aykırı bir takım durumlar görülürse bunlarla ilgili Meclisimiz bir takım tedbirler alacaktır. Toplanan imzaların bir örneğinin de meclise gönderilmesini istiyorum.'' Adapazarı Kahveciler Odası Başkanı Resul Karataş ise kampanyayla 1 milyon imza toplamayı hedeflediklerini söyledi. İDDAA oyununun yasal olduğunu ancak denetlenemediğini savunan Karataş, kampanyayı da bu nedenle başlattıklarını belirtti. 
     Karataş, şunları söyledi 
     ''Oyunun her ne kadar 18 yaşından küçüklere oynatılması yasaklanmışsa da bunun teftiş ve denetimi yapılamıyor. Türkiye'de milyonlarca insanımız şu an İddia oyunu oynuyor. 12-15 yaşındaki çocuklarımız bu yaşta bu oyunu oynarsa, çalışmadan para kazanma yollarına saparsa, ilerde ne yapacağı hiç belli olmaz. O zaman kapkaç, adam soymalar artar.'' Kampanyada 4 ay içinde belirli zaman aralıklarıyla 1 milyon imza toplanması hedefleniyor. Toplanan imzalar, TBMM ve Başbakanlığa gönderilecek. 
     
</TEXT>
</DOC>
