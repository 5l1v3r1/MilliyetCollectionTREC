<DOC>
<DOCNO> 333465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas04.html </URL>
<DATE> 2005/04/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
100 yaşında bilgisayar sertifikasına kavuştu 
</HEADLINE>
<TEXT>

     BBC 

      Yaşamlarında bir asrı devirenler, hayatlarının bu döneminde genellikle dünya işlerinden ellerini, eteklerini çekmek ve daha sakin bir hayat sürmek isterler. 
     Ancak Sidney Platt, bu genellemenin içine girmiyor. 
     Zira Mart ayında 100'üncü yaşını dolduran Platt, beş yıldır devam ettiği bir bilgisayar kursundan sertifikasını aldı. 
     Londra'nın doğusunda bulunan Havering College'da bilgi teknolojileri kursu gören Platt, şimdi finansal hesaplarını daha iyi yönetebilmeyi umuyor. 
     Eski bir tenis oyuncusu olan Sidney Platt, 92 yaşındayken de bir uçağın pilotluğunu yapmıştı. 
     65 yaşında bir kızı ve 72 yaşında bir oğlu olan Platt, uzun ve sağlıklı ömrünü düzenli egzersize ve her gün bir kase yulaf lapası yemeye borçlu olduğunu söylüyor. 
     Sidney Platt, "Ben bilgisayar kullanmaya eski Amstrad sisteminde başladım. Dolayısıyla yıllar içinde çok büyük değişiklikler gördüm" diyor. 
     Gittiği kurs sayesinde, bilgisayar kullanımına dair çok sayıda kısayol ve ipuçları öğrendiğini belirten Platt, "Kursa gitmeyi seviyorum çünkü ne zaman gitsem oradaki hanımlar bana sevgi dolu gülümsüyorlar ve ben de onları öğrendiğim ipuçlarıyla etkiliyorum" şeklinde konuşuyor. 
     Sidney Platt, birinci seviyedeki sertifikasını almasının ardından şimdi de ikinci seviyenin kurslarına devam ediyor. 
     Platt, "100 yaşına gelmenin çok özel bir şey olduğunu düşünmüyorum. Birçok insan 100 yaşına geliyor. Ancak bana söylenenler doğruysa, 100 yaşında bilgi teknolojisi öğrencisi olan çok fazla kişi yok" diyor. 
     
</TEXT>
</DOC>
