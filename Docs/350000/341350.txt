<DOC>
<DOCNO> 341350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas12.html </URL>
<DATE> 2005/05/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Atatürk" fotoğraf albümü ile "Cumhuriyet" bilgisayar oyunu çıktı 
</HEADLINE>
<TEXT>

     Eurosoft firmasınca, "Mustafa Kemal Atatürk" fotoğraf albümü CD seti ile "Cumhuriyet" bilgisayar oyunu piyasaya sürüldü. 
     Eurosoft’tan verilen bilgiye göre, 3 CD’lik sette, Atatürk’ün yaşamı boyunca çekilenlerden yaklaşık 650 fotoğraf, renklendirilmiş Atatürk fotoğrafları ile Ulu Önder’in yaşam öyküsü, sözleri, Gençliğe Hitabesi ve Nutku yer alıyor. 
     İçindeki fotoğrafların tamamı yüksek çözünürlükte ve yüzde 80’i "A3" boyutunda olan CD’ler, Atatürk ile ilgili çalışmalar yapan, resimlerini arşivleyen herkes için başvuru kaynağı olarak hazırlandı. 
     Bu arada aynı firma, "Cumhuriyet" adı altında, cumhuriyetin kuruluşunu anlatan eğitici ve öğretici bir bilgisayar oyunu da hazırladı. 
     1. Balkan Savaşı’ndan Hatay’ın Türkiye’ye katılmasına kadar olan 
     tarihi süreci içeren oyun, bir veya birden fazla oyuncunun soruları yanıtlayarak ilerlemesi esasına dayanıyor. 1000’in üzerinde sorunun yer aldığı oyun, kullanıcıların Kurtuluş Savaşı ve cumhuriyetin kuruluşuyla ilgili bilgilerini pekiştirmesini amaçlıyor. Oyunla birlikte verilen "Bonus CD"sinde ise cumhuriyet tarihinin dönüm noktalarıyla ilgili 9 animasyon, Atatürk’le ilgili fotoğraflar, İstiklal Marşı, 10. Yıl Marşı, 50. Yıl Marşı ve 75. Yıl Marşı’nın MP3 formatındaki dosyaları, oyunda kullanılan 3 boyutlu görsellerin gerçekçi modellemeleri ve grafikleri yer alıyor. 
     
</TEXT>
</DOC>
