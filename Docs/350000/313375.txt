<DOC>
<DOCNO> 313375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/yazar/guclu.html </URL>
<DATE> 2005/02/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenciler okulu unuttu 
</HEADLINE>
<TEXT>


Kar tatiliyle birlikte yarıyıl tatili rekora gidiyor. 15 Ocak'ta tatile girmişlerdi. Görünen o ki 23 günlük tatil, daha şimdiden 25 güne çıktı. Bu kadar uzun yarıyıl tatili olur mu Eğer söz konusu ülke Türkiye ise 25 de olur, 30 da... 
Kurban Bayramı ile yarıyıl tatili birleştirildi. Önüne de ekstra bir tatil kondu. Şimdi de sonuna kar tatili eklendi. Bakalım bu eğitim açığı nasıl kapatılacak .. 
Temel Eğitim Yasası açık. Bir öğretim yılı en az 180 işgünü olur diyor. Bugün tatil diye sevinenlerin, yarın okullar geç kapandığında veryansın etmemeleri gerekiyor. Çünkü dünyada en az eğitim süresi bizde. Avrupa ortalaması 220 gün. Japonya'da ise 240 gün. Üstelik bizde pek çok okulda olduğu gibi yarım gün değil, tam gün eğitim var. 
"Okula gidiyorlar da ne oluyor " diyenleriniz elbette çıkabilir. Ama aslolan öncelikle devamlılığı sağlamak. İçerikle ilgili tartışmalar, ondan sonra gelir... 
Eğitim ve öğretimin, yani okulların öğrenci üzerinde fazlaca etkili olduğunu söylemek gerçekten zor. En iyi olarak bilinen okullarda bile durum farklı değil. Alın birini vurun diğerine. 
Güya 8 yıllık kesintisiz eğitimden sonra, müfredat hafifletilecek ve hayata dönük bilgiler verilecekti. Değişen hiçbir şey olmadı. Tıpkı son zamanlarda müfredatta yapılan değişiklikler gibi. 

Düzgün yazma, konuşma 
Türk eğitim sisteminin zaaflarını sıralamaya kalksak, değil bu köşeyi, gazetenin tümünü ayırsak yine yetmez. Ama bunların içinde bir konu çok önemli. 
Batılı ülkelerde öğrencilerin yazılarının güzel, konuşmalarının etkili olmasına özel bir önem gösterilir. Bu yüzden tane tane konuşur ve inci gibi bir yazıya sahip olurlar. 
Biz de ise bu konu tamamen öğretmenlerin inisiyatifine kalmış. Eğer bu konuda çok kararlı olan bir öğretmen ya da yönetici yoksa, yol kat etmek mümkün olmuyor. Ağızda gevelenen kelimeler ve karmakarışık yazılar. Gelinen nokta maalesef bu. İmla kurallarına uyum ise neredeyse yok gibi. 

Türban yeniden kaşınıyor 
İlk ve orta dereceli okullarda durum böyle de üniversitelerde farklı mı Değişen bir şey yok. Üniversite öğretim üyelerinin en önemli şik yet konularından biri de sınav k ğıtlarını okuyamamaları... 
Okuduğunu anlama ve kendini en iyi şekilde ifade etme elbette çok önemli. Ama daha da önemli olan, düzgün bir diksiyon, düzgün bir şive ve akıcı bir üsluptur. Hiç olmazsa geride onlar kalır. Ezberletilen onca abuk sabuk bilgi zaten uçup gidiyor... 
Başbakan Erdoğan yurtiçinde rahat konuşamadıklarını yurtdışındayken telaffuz ediyor. Ya da yabancı basın kuruluşlarına fısıldıyor. 
Türban konusu ne zamandır rafa kaldırılmıştı. Ne konuşuluyor ne de bu konuda yasal bir düzenleme yapılıyordu. Ama yanılmışız. Meğerse bu konuda hükümet bir hazırlık içerisindeymiş. 
Erdoğan, Alman Welt am Sonntag gazetesine verdiği demeç ve Endonezya'da söyledikleriyle, türbanı yeniden gündeme getirdi. Hükümetin üniversitelerdeki türban yasağının kaldırılması konusunda hazırlık içerisinde olduğunu belirtti. 
YÖK Başkanı Teziç'in cevabı ise gecikmedi. Teziç, şu an için türbanla ilgili yasal bir düzenlemenin isabetli olmayacağını dile getirerek "Türban konusunda Anayasa Mahkemesi'nin, Danıştay'ın ve Avrupa İnsan Hakları Mahkemesi'nin kararları ortada. Yeni bir yasal düzenleme, hukuki sorunlar yaratır" dedi. 

Özetin özeti Türban, yakında yeniden gündeme damgasını vurursa hiç şaşırmayalım. 



</TEXT>
</DOC>
