<DOC>
<DOCNO> 328777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/axspo02.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'nın bonusu 
</HEADLINE>
<TEXT>


Arsenal kulübü, FIFA kanalıyla Fransız oyuncu için dayanışma tazminatı istedi. Futbol Federasyonu, bu parayı Fenerbahçe yerine M.City'nin ödemesi için girişimlere başladı 

ÖZEL HABER CEMAL ERSEN 


Devre arasında Manchester City'den 5.35 milyon pound karşılığı transfer edilen Fransız golcünün yaklaşık 100 bin dolar tutan "dayanışma tazminatı" için Arsenal Kulübü'nün, FIFA kanalıyla resmi talepte bulunduğu öğrenildi. 
Nicolas Anelka'nın 12-23 yaşları arasında forma giydiği takımların FIFA talimatına göre dayanışma tazminatı hakkı bulunduğunu belirten yetkililer, Fenerbahçe'nin Manchester City ile olan sözleşmesi fesh edilirken ödenen miktarın yüzde 5'nin Arsenal kulübüne verilmesi gerektiğini ifade etti. Sarı -Lacivertli yetkililerin ise İngiliz Kulübü'ne yapılan ödemenin içinden dayanışma tazminatının kesilmesi gerektiğini savunduğu, konunun FIFA'dan alınacak görüş sonrası çözüme kavuşacağı bildirildi. 
Futbol Federasyonu'nun da 100 bin dolar civarındaki dayanışma tazminatının Fenerbahçe Kulübü tarafından ödenmemesi için girişimde bulunduğu, bu konudaki sorumluluğun Manchester City'de olduğu yolunda görüş bildireceği kaydedildi. 

Gençlik ateşi 

Fenerbahçe'nin genç orta saha oyuncuları Kemal ile Selçuk dün bir basın toplantısı düzenledi. Kemal, "İçerideki kader maçlarını alırsak şampiyon oluruz. Bunu başaracağıma inanıyorum. Geçen hafta formama kavuştum. Şimdi kendimi daha iyi hissediyorum" dedi. Selçuk ise "Deplasmanlarda Anadolu takımları Fenerbahçe'ye karşı inanılmaz bir hırsla mücadele ediyorlar. Kalan haftalar çok zor. Ama biz stres yaşamıyoruz. Stres yaşarsak bu büyük takım olamadık demektir" diye konuştu. 

Nobre korkusu 

Sarı - Lacivertli takım Gaziantepspor maçının hazırlıklarını dün tek antrenmanla sürdürdü. Teknik Direktör Christoph Daum yönetiminde Samandıra Tesisleri'nde gerçekleştirilen ve yaklaşık 1 saat 40 dakika süren idman istasyon çalışmasıyla başladı. Önceki gün baldırındaki ağrılar nedeniyle öğleden sonraki antrenmana katılamayan Nobre'nin düz koşu yaparken sakatlığı nüksetti. Seke seke antrenmanı terkeden Brezilyalı oyuncunun durumu bugün netlik kazanacak. İdmanın ardından Serhat bir süre daha şut çalışması yaparken, Önder ve Mehmet ile PAF takımdan bazı oyuncular Roland Koch yönetiminde bir süre daha antrenmanı sürdürdü. 

Fener'den karşı taarruz 

Beşiktaş'a 
Küfür onların yöntemidir. Kendi başkanlarını bile böyle istifa ettirdiler 


Gürsoy'a 
Karadenizliliğinden olacak, Galatasaray'ı Karadeniz'de zannetmekte 


Fenerbahçe Kulübü dün önce Beşiktaş, ardından da Galatasaray'ın kendilerine yönelik eleştirilerine resmi internet sitesinden yanıt verdi. Başkan Aziz Yıldırım, Siyah - Beyazlı yöneticilerin, Fenerbahçe - Beşiktaş basketbol maçına yönelik açıklamalarına karşılık, "Maç günü trafik sıkışıklığı nedeniyle salona on dakika önce gelebildim. Hiçbir Beşiktaş yöneticisini de görmedim. Onlarla aramızda yaklaşık elli metre mesafe vardı. O mesafeden silah gösterildiğini nasıl görmüşler Beşiktaş Yönetim Kurulu Üyesi Kıvanç Oktay'a bir yakınım aracılığı ile sordurdum. 'Ben böyle bir şey demedim. Silah gösterildiğini de görmedim. Silah gösterildiğini de taraftarlardan duydum' demiş. Dediklerinin hangisi doğru anlamadım. İki saate yakın süren basketbol maçı boyunca Beşiktaş Takımı bir kez bile öne geçememiştir. Bunu hazmedemeyenlerin bana ve aileme küfür etmek ve buna arka çıkmak suretiyle, kendi seyircilerine hedef şaşırtmak istedikleri gayet açıktır. Ve küfür onların devamlı yöntemidir. Bizzat KENDİ BAŞKANLARINA BİLE KÜFÜR ETMEK suretiyle istifa ettirmişlerdir" ifadelerini kullandı. 
Galatasaray Kulübü İkinci Başkanı Ergun Gürsoy'un, Trabzonspor Başkanı Atay Aktuğ için "Ne dediyse doğrudur" sözleri de Fenerbahçe'den sert tepki gördü. Sarı - Lacivertli kulüp bu konuda da şu açıklamayı yaptı 
"Atay Aktuğ, Anadolu takımları olarak İstanbul takımlarına savaş açtıkları gibi son derece tehlikeli, şiddet yasasına aykırı açıklamalar yapmıştır. Ergun Gürsoy kendi Karadenizliliğinden olacak, herhalde Galatasaray'ı Karadeniz'de zannetmektedir. Galatasaray'ın da bir İstanbul takımı olduğunu kendilerine hatırlatırız." 

Anahtar Robinson 

Barcelona'nın, Tottenham'ın file bekçisi Paul Robinson'u istediği öğrenildi. İspanyol kulübü, 24 yaşındaki milli kaleciyi renklerine bağlamak için yoğun çaba harcarken, bu transferin gerçekleşmemesi halinde Fenerbahçe'ye kiralık verilen Rüştü'nün geri çağırılacağı belirtildi. Robinson'un, Barcelona Teknik Direktörü Frank Rijkaard'ın çok tuttuğu birinci kaleci Victor Valdez'in yedeği olmaktan çekindiği ve bu nedenle transferi kabul etmeyeceği ileri sürüldü. 


</TEXT>
</DOC>
