<DOC>
<DOCNO> 344159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yasam/yas02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Ayla sapık kurbanı 
</HEADLINE>
<TEXT>


3 gün önce kaybolan Ayla için seferber olan Alman polisi, küçük kızın cesedini buldu. Tecavüz edilen Ayla'nın, boğazı kesilerek öldürüldüğü belirtildi 

ŞENOL ÇALABAKAN Frankfurt 

Almanya'nın Saksonya eyaletine bağlı Zwickau kentinde 3 gün önce kaçırılan 6 yaşındaki Ayla Şen'in cesedi, önceki gece 01.00 sıralarında kentin yakınlarındaki ormanlık alanda bulundu. Otopsi için adli tıbba gönderilen ceset, cinayeti itiraf eden Alman zanlı Mario L.'nin ifadeleri doğrultusunda bulundu. Almanya'yı şoke eden cinayet şöyle gelişti 

Herkes tanık oldu 
17 Mayıs'ta saat 07.45'te okula giden Ayla, arkadaşlarının gözleri önünde bir otomobilin bagajına kapatılarak kaçırıldı. 15 yaşındaki bir tanığın, olayı okul yönetimine aktarması üzerine polis alarma geçti. 

Daha önce de yapmış 
Otomobilin plakasını tespit eden polis, olaydan 12 saat sonra zanlıyı Zwickau kentine bağlı Reinsdorf köyünde yakaladı. Önce suçlamaları reddeden sanık, önceki akşam cinayeti itiraf etti ve polise cesedin yerini gösterdi. Resmen açıklanmamakla birlikte sanığın, küçük kızı ormanlık alana götürdükten sonra tecavüz ettiği, daha sonra da boğazını keserek öldürdüğü bildirildi. 
Zanlının 1997'de bir erkek ve bir kız çocuğuna tecavüz etmekten 2 yıl hapis yattığı ve halen 2 çocuğuyla eşinden ayrı yaşadığı kaydedildi. 


</TEXT>
</DOC>
