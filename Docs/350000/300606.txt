<DOC>
<DOCNO> 300606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy28.html </URL>
<DATE> 2004/12/24/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
Türkiye insan hakları mahkemesine dava açılması sıralamasında 3.oldu 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, ''Türkiye, Avrupa İnsan Hakları Mahkemesi'nde AİHM dava açılan ülkeler arasında 3. sırada'' dedi. 
     Mehmet Elkatmış, Karabük Valiliği İnsan Hakları Kurulu'nca, Nafiz Kayalı Gençlik Merkezi'nde düzenlenen ''İnsan Haklarındaki Gelişmeler ve Parlamentomuz'' konulu konferansa katıldı. 
     Elkatmış, burada yaptığı konuşmada, insan haklarının, zaman içinde bilim ve teknolojiyle birlikte geliştiğini, BM İnsan Hakları Evrensel Beyannamesi'nin, tüm dünya insanları arasında kabul gördüğünü söyledi. 
     İnsan hakları konusunda hep suçlanan, hesap sorulan Türkiye'nin, AB'nin insan hakları konusundaki denetiminden çıktığını ve iyi yolda olduğunu ifade eden Elkatmış, şöyle devam etti 
     ''Mesela, darbelerde insan haklarından söz edilemez. Adnan Menderes'in idam edilmesi olayında olduğu gibi, sicilimiz pek de temiz değil. Türkiye, AİHM'de dava açılan ülkeler arasında 3. sırada. Bu konuda yapılan reformlarla, ülkemiz hakkında yapılan şikayetler azalmaktadır. Batılılar bizi, insan haklarını bilmeyen barbarlar olarak tanıyordu. İnsan hakları konusunda yaptığımız çalışmaları AB için değil, kendi insanımız için yaptık. Kul hakkı, en büyük insanlık hakkıdır. Hazreti Muhammed'in Veda Hutbesi ise en büyük insan hakları bildirgesidir.'' İşkence ve kötü muamelenin, nerede olursa olsun, kim yaparsa yapsın kötü bir şey olduğuna işaret eden Elkatmış, şöyle dedi 
     ''Yapanın yanına kar kalmasının yanı sıra cezası da az olan işkence ve kötü muamele, bazı güvenlik güçleri tarafından yapılıyordu, tahkikat yapılmasına izin vermediği için de soruşturma açılamıyordu. Yasalarda yaptığımız değişikliklerle bunların önüne geçtik. MGK'yı sivilleştirdik. Ülkemizin kalkınması, çağdaş ülkeler seviyesine ulaşabilmesi için bunun yapılması gerekliydi.'' 
     
</TEXT>
</DOC>
