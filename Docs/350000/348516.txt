<DOC>
<DOCNO> 348516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun23.html </URL>
<DATE> 2005/06/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bulgaristan'da nüfus hızla azalıyor 
</HEADLINE>
<TEXT>

     Bulgaristan nüfusundaki hızlı azalma, ülkenin en önemli sorunlarından biri olmaya devam ediyor. 
     Bulgaristan Ulusal İstatistik Enstitüsü'nün NSİ son rakamlarına göre, ülke nüfusu her gün ortalama 110 kişi azalıyor. Ülke nüfusu son 15 yıl içinde 1 milyon azaldı. 
     1990 yılında 8 milyon 669 bin 269 olan ülke nüfusu, 2000 yılında 8 milyon 149 bin 468'e, 2004 yılındaysa 7 milyon 761 bin 49'a düştü. NSİ'nin araştırmalarına göre, son 1 yıl içinde de yaklaşık 40 bin azalan nüfus 7 milyon 720 bine indi. 
     Uzmanlar, nüfustaki azalmaya ülke dışına yönelik göçlerin eklenmesiyle ortaya çıkan tablonun çok daha vahim boyutlara ulaştığını belirterek, devletin zaman kaybetmeden nüfus artışını teşvik edecek yöntemler geliştirmesi gerektiği görüşünde birleşiyor. 
     Resmi olmayan araştırmalara göre, Bulgaristan'da nüfus her yıl yaklaşık 40 bin kişi azalıyor, ortalama 20 bin kişi de başka ülkelere göç ediyor. 
     
</TEXT>
</DOC>
