<DOC>
<DOCNO> 312421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo15.html </URL>
<DATE> 2005/02/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kocaman Antrenörlüğü bazıları yarı tanrısal nitelikte görmeye başladı 
</HEADLINE>
<TEXT>

     Malatyaspor Teknik Direktörü Aykut Kocaman, bazılarının, antrenörlük mesleğini yarı tanrısal bir nitelikle görmeye başladığını, ellerinde sihirli değnekleri olan adamların türediğini söyledi. 
     Aykut Kocaman, Futbol Federasyonu'nun aylık resmi yayın organı ''Tam Saha'' dergisinin şubat ayı sayısında yer alan röportajında, mesleğiyle ilgili düşüncelerini dile getirdi. 
     İstanbulspor'daki teknik direktörlük görevi hatırlatılarak, ''Orada yapmadığınız iş kalmadı. Neredeyse malzemecilik bile vardı bu işte değil mi '' biçimindeki bir soruyu, ''Bu sadece İstanbulspor'a ait birşey değil. Benim yapımla da ilgili birşey. Ben bunu Malatyaspor'da da düşünebilirim, Fenerbahçe'de de. Tabii umarım şartlar o şekilde gelişmez. Ama öyle bir durum yine olursa, ben top da toplarım, masaj da yaparım. Bu, karakterle ilgili birşey. Ben böyle algılıyorum bu işi'' diye yanıtladı. 
     Yalnızca olduğu gibi görünmeye çalıştığını vurgulayan Kocaman, ''Dediğim gibi, yaptığım işle ilgili olarak ne ayrım yaparım, ne de sair işler bana yük getirir. 'Ben Malatyaspor'un antrenörüyüm, top toplamam'' demek bana uygun değil. Çünkü kendimi böyle hissetmiyorum, böyle hissetmeyince de bu şekilde davranıyorum. Ama antrenörlüğü öyle bir seviyeye getirdiler ki, bazıları yarı tanrısal bir nitelikte görmeye başladı mesleği. Ellerinde sihirli değnekleri olan adamlar türedi. Astığı astık, kestiği kestik tavırlar oluştu falan. Bence antrenörlük böyle bir şey değil'' dedi. 
     Kocaman, bir antrenörün takım üzerindeki etkisi konusundaki soruya da şu yanıtı verdi 
     ''Yüzdesi yok, çok muğlak. Bazıları yüzde 100 veriyorlar, çok şaşırıyorum. Birisi bana matematiksel olarak bunu anlatırsa çok sevinirim ve hakikaten öğrenmek isterim. Bana kalırsa antrenörün takımdaki ağırlığı bazen yüzde 1'dir, bazen de yüzde 99'dur. Şartlara, zemine, zamana göre sürekli değişir.'' 
     
</TEXT>
</DOC>
