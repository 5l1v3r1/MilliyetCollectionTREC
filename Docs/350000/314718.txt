<DOC>
<DOCNO> 314718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo21.html </URL>
<DATE> 2005/02/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Konyaspor 3 - Samsunspor 0 
</HEADLINE>
<TEXT>

     Birinci Süper Futbol Ligi'nde Konyaspor, Samsunspor'u 3-0 yendi. 
     2 takımın oyuncularının yaptığı pas hataları nedeniyle pozisyon zenginliğinin olmadığı maçın ilk yarısında, seyirci desteğini arkasına alan Konyaspor, 37. dakikada attığı golle maçın ilk yarısında istediğini almayı başardı. 
     6. dakikada kaleci Petkoviç ile Suat arasındaki anlaşmazlıktan yararlanarak topu kapan Tamer'in ceza alanına ortasında topa yükselen Caner, meşin yuvarlağı eliyle filelere gönderdi. Pozisyona yakın olan hakem golü vermedi ve Caner'e sarı kart gösterdi. 
     22. dakikada Yasin'in pasında savunmadan seken topu önünde bulan Zafer Biryol, kaleciyle karşıya kaldı. Pozisyonu yitiren Zafer Biryol'un vuruşunda, kaleci topu kornere gönderdi. 
     37. dakikada köşe vuruşunu kullanan Ceyhun'un, Samsunspor ceza alanına ortasında topla buluşan Zafer Biryol, savunmanın baskısı yüzünden pozisyonunu yitirince topu Muhammed Hanifi'ye çıkardı. Hanifi'nin uygun pozisyonda vuruşunda meşin yuvarlak ağlarla buluştu 1-0. 
     İlk yarının kalan dakikalarında başka gol olmayınca, Konyaspor maçın ilk yarısını 1-0 önde tamamladı. 
     
     İKİNCİ YARI 

     İlk yarıda elde ettiği avantajı iyi kullanan Konyaspor, ikinci yarıda daha atak oynadı ve haftalar sonra kendi sahasında galip gelmeyi başardı. 
     63. dakikada kontraatağa çıkan Muhammed Hanifi'nin önünden, ceza alanının dışına çıkarak topu alan kaleci Shorunmu'nun vuruşunda, meşin yuvarlak orta alanda Yasin'de kaldı. Yasin'in orta alandan vuruşunda, top kalecinin üzerinden filelerle buluştu 2-0. 
     66. dakikada sol kanattan atağa kalkan Muhammed Hanifi'nin ceza alanına ortasında, topa iyi yükselen Ceyhun'un güzel vuruşunda, meşin yuvarlak ağlara gitti 3-0. 
     85. dakikada orta alanda topla buluşan Samsunsporlu Musa'nın aşırtma vuruşunda, topu kaleci Petkoviç güçlükle önledi. 
     Kalan dakikalarda başka gol olmayınca, Konyaspor, Samsunspor'u 3-0 yendi. 
     
</TEXT>
</DOC>
