<DOC>
<DOCNO> 309687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur61.html </URL>
<DATE> 2005/01/26/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
Hakkari'deki depremde hayatını kaybedenler toprağa verildi 
</HEADLINE>
<TEXT>

     Hakkari'de meydana gelen depremde hayatını kaybeden Ali ve Mizgin Erdem'in cenazeleri toprağa verildi. 
     Merkeze bağlı Kaymaklı Köyü Sütlüce Mezrası'nda, depremin etkisiyle yıkılan evlerinin enkazı altında kalarak yaşamlarını yitiren Ali 45 ve yeğeni Mizgin Erdem'in 10 cenazeleri, askeri helikopterle Hakkari'ye getirildi. 
     Hakkari Devlet Hastanesi morguna kaldırılan cenazeler, merkezdeki Kalealtı Mezarlığı'nda toprağa verildi. 
     
     VALİ GÜRBÜZ'DEN AÇIKLAMA 
     Öte yandan, Hakkari Valisi Erdoğan Gürbüz, havanın soğuk olması nedeniyle vatandaşların çadırda kalmasının mümkün olmayacağını söyledi. 
     Hakkari'deki vatandaşların, yemek dağıtılmadığı ve çadırların yetersiz olduğu iddiaları üzerine AA muhabirine açıklama yapan Gürbüz, çadırların Karayolları 114. Şube Şefliği'ne kurulduğunu, ancak sıfırın altında 12 derece olan hava sıcaklığının, vatandaşların çadırlarda barınması için uygun olmadığını belirtti. 
     Gürbüz, çadırda kalamayan vatandaşların Karayolları 114. Şube Şefliği misafirhanesinde barınmaya başladığını, misafirhane salonunda kalan vatandaş sayısının bine ulaştığını bildirdi. 
     Deprem korkusu nedeniyle evlerinde kalamayan vatandaşlar için okul ve bu okullara ait yurt binalarını açtıklarını kaydeden Gürbüz, ''Vatandaşlar, çok katlı olduğu için, okul ve yurt binalarında kalmak istemiyor'' dedi. 
     Gürbüz, misafirhanede kalan vatandaşlara Valilik imkanlarıyla 2 bin ekmek, çorba ve pilav dağıttıklarını, yarından itibaren Kızılay'ın bölgeye göndereceği 500 kişilik yemek servisleriyle vatandaşa sıcak yemek dağıtılacağını bildirdi. 
     Öte yandan, vatandaşlar, Vali Gürbüz'ün kendileriyle ilgilenmediğini, yemek dağıtılmadığını ve çadırların yetersiz olduğunu iddia etti. 
     
</TEXT>
</DOC>
