<DOC>
<DOCNO> 323088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/aspo.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk ayaklanması 
</HEADLINE>
<TEXT>


Hollandalı yıldızın sezon sonunda ayrılacağını açıklaması seyircide şok etkisi yarattı. Sarı-Lacivertliler, Hooijdonk'un gitmesinden Teknik Direktör Daum ile yönetimi sorumlu tuttu, sert eleştirilerde bulundu 


Web sitesi açtılar 
FENERBAHÇE'NİN geçtiğimiz sezon ulaştığı şampiyonlukta büyük pay sahibi olan Pierre van Hooijdonk'un takımdan ayrılma kararı alması Sarı - Lacivertli taraftarlarda şok etkisi yarattı. İnternette 'www.weloveyou-vanhooijdonk.com' adlı bir web sitesi açan taraftarlar, yağdırdıkları mesajlarda hem Hollandalı golcüye duydukları sevgiyi dile getirdiler, hem de Teknik Direktör Daum ile yönetimi eleştirdiler. 

'Seni unutmayacağız' 
HOOIJDONK'A, "Kimler geldi, kimler geçti. kimler gelecek, kimler geçecek. Ancak senin yerin kalbimizde hep farklı olacak. Bu taraftar seni asla unutmayacak. Bir gün teknik direktör veya menajer olarak dönmeni bekleyeceğiz" şeklinde mesajlar gönderen taraftarlar, Hollandalı yıldızın ayrılmasında Teknik Direktör Daum'u suçlu buldular. Bir mesajda, "Dahi Daum. Egosunun kurbanı oldu, Aziz Pierre'i harcadı" yorumu yapıldı. 

17 numara müzeye 

www. fenerbahce.com adlı web sitesindeki, "Sizce Van Hooijdonk ayrıldıktan sonra onun giydiği 17 numaralı forma müzeye kaldırılmalı mı " şeklindeki ankete katılan Fenerbahçeli taraftarların yüzde 73.3'ü "evet" yanıtı verdi. Bu arada Sarı-Lacivertliler gün boyu kulübü telefon ve faks yağmuruna tuttular ve Hooijdonk'un kalması için ikna edilmesini istediler. 


</TEXT>
</DOC>
