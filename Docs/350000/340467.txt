<DOC>
<DOCNO> 340467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy05.html </URL>
<DATE> 2005/05/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Partilere hazine yardımını engelleyen yasa yürürlüğe girdi... 
</HEADLINE>
<TEXT>

     Siyasi Partiler Kanunu’nun geçici 16. maddesini yürürlükten kaldıran 41 sayılı "Siyasi Partiler Kanununda Değişiklik Yapılması Hakkında Kanun", Resmi Gazete’de yayımlanarak yürürlüğe girdi. 
     Cumhurbaşkanı Ahmet Necdet Sezer’in bir kez daha görüşülmek üzere Meclis’e iade ettiği siyasi partilere yapılacak Hazine yardımının yeniden düzenlenmesine ilişkin yasa, 29 Nisan 2005 tarihinde TBMM Genel Kurulu’nda aynen kabul edilmiş ve Cumhurbaşkanı tarafından 5 Mayıs 2005 tarihinde onaylanmıştı. 
     
     YASA NE GETİRİYOR 
     Yasa, seçimlere katılabilmek için örgütlenme şartının yanı sıra en az 3 milletvekiline sahip partilerin de Hazine yardımından yararlanmasına ilişkin Siyasi Partiler Kanunu’nun geçici 16. maddesini yürürlükten kaldırıyor. 
     Yasanın yürürlüğe girmesiyle Hazine yardımından genel seçimlerde yüzde 7’nin üzerinde oy alan siyasi partiler yararlanabilecek. Bu durumda gelecek yıl yalnızca AK Parti, CHP, DYP, MHP ve Genç Parti, Hazine yardımından yararlanacak. 3 Kasım 2002’de yapılan son genel seçimlerde barajı geçemeyen DYP yüzde 9.55, MHP yüzde 8.34, Genç Parti de yüzde 7.25 oranında oy almıştı. 
     Yasayla yürürlükten kaldırılan Siyasi Partiler Kanunu’nun geçici 16. maddesi şöyle 
     "Türkiye Büyük Millet Meclisi’nde 10 veya daha fazla milletvekili bulunup da devlet yardımı alamayan ve seçimlere girme hakkını elde edecek şekilde teşkilatlanmasını tamamlamış siyasi partilere, bu kanunun yürürlüğe girdiği tarihten sonra, Siyasi Partiler Kanunu’nun ’Ek Madde 1’de öngörülen esaslar dairesinde en az devlet yardımı alan siyasi partiye yapılan yardım kadar devlet yardımı yapılır. Bu partilerin 10’dan az olmakla birlikte en az 3 veya daha fazla milletvekiline sahip olmaları halinde kendilerine en az devlet yardımı alan siyasi partiye yapılan yardımın 1 4’ü tutarında devlet yardımı yapılır." 
     
</TEXT>
</DOC>
