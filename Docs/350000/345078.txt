<DOC>
<DOCNO> 345078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo20.html </URL>
<DATE> 2005/05/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ziya Doğan yardımcısına saldırdı... 
</HEADLINE>
<TEXT>

     Ferah IŞIK DENİZLİ 

GENÇLERBİRLİĞİ teknik direktörü Ziya Doğan, 1-1 biten Denizlispor karşılaşmasının 2'nci yarısında yardımcı antrenörü Hakan Polat'ı tartakladı. 
     Bir pozisyon sonrasında hakemlere itiraz eden Ziya Doğan, kendisini sakinleştirmek isteyen Hakan Polat'ı bir güreşçi gibi kavradı. Araya giren dördüncü hakem ve futbolcular, olayın büyümesini önledi. Ziya Doğan, daha sonra Hakan Polat'la birlikte yedek kulübesinden maçı izlemeyi sürdürdü. 
     

     
     MAÇTAN SONRA GERGİNLİK 

     Karşılaşmanın bitiş düdüğünden sonra da gerginlik yaşandı. Denizlispor tribünleri Gençlerbirliği futbolcularına yabancı maddeler attılar, teknik direktör Giray Bulak'da maçın hakemi Kuddusi Müftüoğlu'na sert itirazlarda bulundu. Giray Bulak'ı araya giren polisler durdurdu. Giray Bulak, maçtan sonrası yaptığı açıklamada Gençlerbirliği teknik direktörü Ziya Doğan ve kırmızı siyahlı futbolcuları eleştirdi. Ziya Doğan'a bundan sonra saygı duymam mümkün değil" diyen Giray Bulak, söyle konuştu 
     Benim oyuncum penaltı pozisyonunda bile rakibinin sakatlığını düşünmeden hareket ederse takımımda oynatmam. Ziya Doğan, maç boyunca hakemlerle oynadı. Beş vakit namazını kaçırmayan Ayman, meslektaşına çok sert müdahalede bulunarak alın terini çalmaya kalktı. İsmail Güldüren'in Fenerbahçe'den niye tutunamadığı da belli." 
     
     ÖLÜMDEN DÖNDÜ" 

     Denizlispor Doktoru Ahmet Edremit, 84'üncü dakikada yüzüne top gelerek bayılan Abraham'ın ölümden döndüğünü açıkladı. Dr.Edremit, Çarpmanın şiddetiyle dili boğazına kaçan Abraham, nefes alamadığı için morardı. Kaptan Timuçin'in feryadı ve yedek kulübemizin sahaya girerek oyunu durdurmasıyla muhtemel bir facia önlendi" dedi. 
     
     GENÇLERBİRLİĞİ DENİZLİ’DE CENTİLMENLİĞİ AŞAN KONULAR OLDU 

     Gençlerbirliği Kulübü Basın Sözcüsü Muammer Akyüz, haftalık değerlendirmesinde, Fenerbahçe’yi şampiyonluğundan dolayı kutladıklarını, Süper Lig’e yükselen yeni takımlara da hoş geldin dediklerini söyledi. 
     Bu hafta tüm futbolseverlerin dikkatlerinin şampiyon olacak, Şampiyonlar Ligi’ne katılacak ve ligden düşecek takımların maçlarına odaklandığını, bu nedenle Gençlerbirliği olarak gözlerden uzak bir Denizlispor deplasmanında maç oynadıklarını ifade eden Akyüz, şöyle konuştu 
     "Bu maçın önemi belki diğer maçlar kadar değildi, ancak hem Gençlerbirliği için hem de Denizlispor için lig beşinciliği maçıydı. 
     Gençlerbirliği ve Denizlispor takımları, iyi ve temiz futbol oynamaya çalışan ve bunu da yerine getiren iki güzide takımımız. İki takımın başında da çok başarılı iki Türk teknik direktör var. Bunlar mutluluk veren konular. Ancak dün Denizli’de centilmenliği ve sportmenliği aşan konular oldu. Elbette iki takım maçı kazanmak için sahaya çıktılar. 
     Fakat Denizlispor futbolcuları bu maçı ne pahasına olursa olsun kazanmak için futbol dışı olaylara da tevessül ettiler." Türkiye’nin en centilmen taraftarlarının başında gelen Denizlispor taraftarının maç sırasında tahrik edildiğini iddia eden Akyüz, "Denizlisporlu Thomas, Denizlispor galip durumda iken belki 20 kere hakemi aldatmak ve seyirciyi tahrik etmek için her şeyi denedi. 
     Sonunda suratına gelen bir top sonucu öldü numarası bile yaptı. Daha sonra ambulansın içinde maçı izlediğini öğrendik. Giray Bulak, hem kişiliği, hem de teknik direktörlüğüyle Türk futbol kamuoyunun takdirini kazanmış bir kişi. Ancak kendisini bu maçta çok agresif ve gergin gördük. Forvet oyuncularımız sertlikten yıldı ve oynayamadı" diye konuştu. 
     Akyüz, lig beşinciliğinin önümüzdeki haftaya kaldığını kaydederek, "Lig beşinciliği bizim için önemli değil. Önemli olan gerek yönetim, gerekse taraftarıyla Anadolu’nun parlayan yıldızları olan iki kulübün maçlarının böyle atmosfer içinde geçmemesi. Zaten İstanbul takımları karşısında her yönden ezilen Anadolu takımlarının, birbirleriyle oynadıkları maçlarda daha dostça, daha sportmence ve daha centilmence olmalarıdır" diyerek sözlerini tamamladı. 

     
</TEXT>
</DOC>
