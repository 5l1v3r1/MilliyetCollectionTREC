<DOC>
<DOCNO> 349421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo33.html </URL>
<DATE> 2005/06/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gaziantepspor, 4 futbolcuyu renklerine bağladı... 
</HEADLINE>
<TEXT>

     Transfer çalışmalarını sürdüren Gaziantepspor, 4 futbolcuyu renklerine bağladı. 
     Celal Doğan Tesisleri'nde düzenlenen imza törenine katılan Samsunsporlu orta saha oyuncusu Krita ile 3 yıllık, Almanya Milli U-18 Genç Takımı oyuncusu Erdal Kılıçarslan, Avusturya'nın birinci lig takımlarından Sturm Graz futbolcusu Ekrem Dağ ve İkinci Lig takımlarından Mersin İdmanyurdu'ndan Ahmet Golcü ile de dört yıllık sözleşme imzalandı. 
     Gaziantepspor Kulübü Başkanı Celal Doğan, imza töreninde yaptığı konuşmada, birinci ligde başarılı olmak için kaliteli futbolcu transferi yapmak ve iyi bir bütçeye sahip olmanın gerekli olduğunu söyledi. 
     Yeni transfer edilen futbolcuların takıma yararlı olacaklarını ifade eden Doğan, ''Transfer çalışmalarımız devam ediyor. Kocaelispor'dan Engin, Akçaabat Sebatspor'dan ise Ali'yi de renklerimize bağlayacağız. Bu iki futbolcu bir iki gün içerisinde Gaziantep'e gelip, sözleşme imzalayacak. Bunun yanı sıra İstanbulspor'dan Faruk ve Yalçın ile de görüşmelerimiz sürüyor'' diye konuştu. 
     Gaziantepspor'a sahip çıkılması gerektiğine dikkat çeken Celal Doğan, ''Gaziantepspor, hiç kimsenin babasının malı değil. Bizler, takımımıza sahip çıkmaya çalışıyoruz. Ancak, başarı için kentin bu takıma sahip çıkması gerekir. Gaziantepspor sahipsiz kalmaz. Önümüzdeki günlerde yönetim olarak toplanıp, kongre tarihini de belirleyeceğiz. Göreve talip olacak kişiler de olabilir. Tabi ki takımın yönetimini amigolara bırakmamız da söz konusu olamaz. Başarılı olabilmek için en az 10 milyon dolarlık bütçemizin olması gerekir'' dedi. Celal Doğan, Türk futbolunun gelişmesi için havuz sisteminin adaletli dağıtılması gerektiğini, aksi takdirde Avrupa'da başarılı olmanın mümkün olamayacağını kaydetti. 
     
     TEKNİK DİREKTÖR ARAYIŞI 
     Gaziantepspor Kulübü Başkanı Celal Doğan, teknik direktör için de arayışlarının devam ettiğini ve iki yabancı teknik direktör ile temas kurulduğunu belirterek, şöyle konuştu 
     ''Takıma gerçekten yararlı olacak olan bir teknik direktörü transfer etmek istiyoruz. Daha önce takımı çalıştıran teknik direktörümüz Nurullah Sağlam kendi arzusu ile görevi bıraktı. Biz de yeni bir hoca bulmak için girişimlerde bulunuyoruz. Yerli hoca da olabilir, yabancı hoca da olabilir. Şu anda, Fransa'nın Paris Saint Cermen Takımı'nın Teknik Direktörü Valit Halilhodçiç ve Bosna-Hersek Milli Takımı Teknik Direktörü Faruk Hacıbegiç ile temas kurduk. 
     Bu iki yabancı teknik direktörün dışında 5-6 yerli teknik direktör ile de görüşmelerde bulunuyoruz. Girişimlerimiz devam ediyor, takıma en faydalı olacağına inandığımız kişiyi transfer edeceğiz.'' 
     
</TEXT>
</DOC>
