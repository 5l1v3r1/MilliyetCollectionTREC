<DOC>
<DOCNO> 333705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy06.html </URL>
<DATE> 2005/04/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
CHP'li Arıtman'dan bakan Akdağ'a mektup 
</HEADLINE>
<TEXT>

     CHP İzmir Milletvekili Canan Arıtman, Sağlık Bakanı Recep Akdağ'a bir mektup göndererek, kadınlara yönelik acilen alınması gereken sağlık tedbirlerine ilişkin önerilerini iletti. 
     CHP'li Canan Arıtman, Sağlık Bakanı Recep Akdağ'a gönderdiği mektubunda, Türkiye'nin OECD ülkeleri arasında en yüksek ana-bebek ölüm oranına sahip olduğuna dikkat çekti. 
     Arıtman, "Kadın sağlığı ne yazık ki ülkemizde ihmal edilmektedir. Zaten eğitim ve ekonomik yetersizlik içinde bulunan kadınlarımıza en azından sağlıkta birazcık pozitif ayrımcılık uygulanmalıdır. Bunların da devlete maliyeti de yüksek olmayacağı gibi kadınlarımıza yapılacak sağlık hizmetleri ülke sağlığını da düzeltecek, kalkınma hızımızı artıracaktır. Kadınları sağlıklı olmayan bir toplumun sağlıklı olması düşünülemez" dedi. 
     Arıtman, ülkede görülen anne ölümlerinin beşte dördünün önlenebilir nedenlerden olduğunu belirterek, bu önlenebilir ölümlere karşı seferberlik tarzında bir mücadele başlatılırsa ana ölümlerinin beşte dört oranında azaltılabileceğini bildirdi. Anne ölümlerinin nedenlerinin başında anemi ve hemoragieler olduğunu ve bunlarla mücadele için bütün gebelerin doğum öncesi bakım alması ve doğumların mutlaka bir sağlık kuruluşunda yaptırılması gerektiğini bildirdi. Arıtman, tüm gebelere Fe Demir preparatları verilmesinin anemi ile mücadelede önemli bir silah olduğunu da vurguladı. 
     
     GÜNEYDOĞU İÇİN AİLE PLANLAMASI 
     Arıtman, GAP bölgesindeki doğum hızının da ürkütücü boyutlarda olduğuna dikkat çekerek, "Bölgedeki 4.19'luk toplam doğurganlık hızı oranları ile hem aileler hem de çocuklar sefalete mahkum edilmektedir. Çok çocuklu ailelerdeki yoksulluk çocuk istismarlarına, çocuğun sokakta çalışmasına, suça yönlendirilmesine ve ülkedeki suç ve suçluluk oranlarının artmasına neden olmaktadır. Aile Planlaması hizmetlerinde GAP bölgesine öncelikle ağırlık verilmeli, bu bölgede ulaşılmadık aile bırakılmamalıdır. 
     Ayrıca büyük kentlerin gecekondu bölgelerinde de aynı gerekçelerle etkin aile planlaması hizmetleri verilmelidir" dedi. 
     Arıtman mektubunda, kadınların en fazla yakalandığı meme ve rahim kanserlerinin erken tanısı için kadınlara tarama testlerinin ücretsiz ve rutin uygulanmasını istedi. 
     Arıtman, Bakan Akdağ'a bu uygulamaları bir an önce başlatmasını, bir kadın, bir hekim ve milletvekili olarak rica ettiğini ifade etti. 
     
</TEXT>
</DOC>
