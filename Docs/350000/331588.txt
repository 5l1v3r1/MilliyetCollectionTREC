<DOC>
<DOCNO> 331588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/dunya/axdun02.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hizbullah TV' de töreni yayımladı 
</HEADLINE>
<TEXT>


DIŞ HABERLER SERVİSİ 


Dünyanın değişik köşelerinde yaşayan Katolikler, dün ruhani liderleri Papa Jean Paul II'ye karşı son görevlerini yerine getirmek için bir araya geldi. 
POLONYA Jean Paul'ün doğum yeri olan Polonya'da, papa olmadan önce başpiskoposluk görevini sürdürdüğü Krakov kentinde yaklaşık 800 bin kişinin katıldığı bir tören düzenlendi. Papa'nın doğum yeri Wadowice'de, Papa'nın vaftiz edildiği Azize Meryem Bazilikası önünde 15 bin kişi, Vatikan'daki töreni dev bir televizyon ekranından izledi. Hayatın durduğu başkent Varşova'da ise, Jean Paul'ün 26 yıl süren papalık görevini simgeleyen 26 pare top atışı yapıldı. 
FRANSA Paris'teki Notre Dame Katedrali'ni dolduran 7 bin kişi, papaları için son kez dua etti. 
LÜBNAN Beyrut'ta, Vatikan'daki cenaze töreninin düzenlendiği saatlerde kiliselerin çanları çaldı. Hizbullah'ın yayın organı El Manar televizyonu, normal yayın akışını sürdürürken, ekranda açılan küçük bir pencereden cenaze törenini yayımladı. Arap dünyasının ünlü televizyon kanalları El Cezire ve El Arabiya, töreni naklen yayımladı. 
İNGİLTERE Londra'daki ünlü Trafalgar Meydanı'nda toplanan binlerce kişi, kurulan dev ekrandan töreni canlı izledi. 
SLOVAKYA Bratislava'da 200 bin kişinin katıldığı bir tören düzenlendi. 
SRİ LANKA Nüfusun çoğunluğunun Budist olduğu Sri Lanka'da ART televizyonu, gelen yoğun talep nedeniyle normal yayın akışını keserek cenaze törenini naklen verdi. 
MEKSİKA Mexico City'de binlerce kişi, Papa'nın ülkeye yaptığı ziyaret sırasında kullandığı kurşun geçirmez camla kaplı "Papamobile" adlı aracını kent sokaklarından geçişi sırasında çiçek yağmuruna tuttu. 
TÜRKİYE İstanbul Katolik Kiliseleri ruhani liderlerince dün akşam Harbiye'deki San Esprit Katedrali'nde bir ayin düzenlendi. Ayini, Vatikan'ın Ankara Büyükelçisi Edmond Farhat yönetti. 
ABD, Rusya, İspanya, Kanada, Hindistan, Japonya, Filipinler, Malezya, Avustralya ve birçok Afrika ülkesinde Papa'yı anmak için törenler düzenlendi. 


</TEXT>
</DOC>
