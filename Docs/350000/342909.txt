<DOC>
<DOCNO> 342909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun04.html </URL>
<DATE> 2005/05/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Newsweek, Kuran haberi için özür diledi 
</HEADLINE>
<TEXT>

     ABD'de yayımlanan Newsweek dergisi, Guantanamo Üssü'nde ABD askerleri tarafından Kuran'a hakaret edildiğini bildiren ve İslam dünyasında büyük tepki yaratan makalenin yanlış olabileceğini yazdı ve özür diledi. 
     Yazı İşleri Müdürü Mark Whitaker, geçen hafta yayımladıkları ve İslam dünyasında büyük tepkilere yol açan makalenin bazı bölümlerinde eğer hataları varsa özür dilediklerini ve gösterilerde hayatını kaybedenlere başsağlığı dilediklerini belirtti. 
     Diğer büyük medya kuruluşlarının da daha önce eski mahkumların tanıklığına dayanarak Guantanamo'da Kuran'a hakaret edildiğini yazdıklarını belirten Whitaker, kendilerinin de haberi yayınlanmaya değer bulduklarını, çünkü bir ABD'li yetkilinin, hükümet savcılarının bu yönde bir kanıt bulduklarını açıkladığını kaydetti. 
     Yazı İşleri Müdürü, daha sonra üst düzey ABD'li yetkilinin hatıralarının doğruluğundan daha az emin olduğunun ortaya çıktığını ifade etti. Açıklamada, haberi veren kaynağın olayı nerede gördüğünden emin olamadığı belirtildi. 
     
     Gösterilerde 16 kişi öldü 
     Newsweek dergisinde 11 mayısta çıkan bir haberde Guantanamo'daki sorgu yöntemleri arasında, Kuran-ı Kerim'leri tuvalete atmanın da bulunduğunun belirtilmesi üzerine Afganistan'da olaylar patlak vermişti. 
     Afganistan ve Endonezya'da göstericilerle polis arasında çıkan çatışmalarda toplam 16 kişi ölmüş, 120 kişi de yaralanmıştı. Diğer İslam ülkelerinde de büyük çaplı ABD karşıtı gösteriler düzenlenmişti. 
     Guantanamo Üssü'nde, çoğu ABD'nin 2002'deki Afganistan işgali sırasında yakalanan 550 kişi tutuluyor. Bu kişiler, o tarihten beri yargı önüne çıkarılmadı. 
     
</TEXT>
</DOC>
