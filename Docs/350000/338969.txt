<DOC>
<DOCNO> 338969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur07.html </URL>
<DATE> 2005/05/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şaron Erdoğan'ın tecrübe ve yeteneklerini değerlendireceğim 
</HEADLINE>
<TEXT>

     İsrail Başbakanı Ariel Şaron, ''Başbakan Recep Tayyip Erdoğan ile değişik konularda görüştükten sonra kendisinden ve tecrübelerinden vazgeçmemem gerektiğine kanaat getirdim. Türkiye Başbakanı'nın tecrübe ve yeteneklerini değerlendireceğim'' dedi Şaron, ortak basın toplantısında, Başbakan Recep Tayyip Erdoğan ile yaklaşık 1.5 saat görüştüğünü ve pek çok konuyu gündeme getirdiklerini belirtti. 
     Şaron, ''Çok enteresan diyebileceğim şeyler duydum sayın Başbakan'dan. Şüphesiz bu duyduklarım her iki ülkeye ve bölgeye katkıda bulunacaktır'' diye konuştu. 
     Barış yolunda çabaların güçlendirilmesi konusunda Başbakan Erdoğan'ın yeteneklerinden faydalanabileceğini düşündüğünü söyleyen Şaron, ''Bu tecrübe ve yeteneğini değerlendireceğimi söylemek isterim'' ifadesini kullandı. 
     Şaron daha sonra, iki ülke arasında doğrudan telefon hattı kurulmasıyla ilgili bir soruya, ''Bu tür bir bağ Beyaz Saray, İngiltere Başbakanı Blair, Rusya Devlet Başkanı Putin, AB liderliği ile de bulunmaktadır. Liderlerin arasındaki bağın büyük önemi vardır'' yanıtını verdi. 
     Şaron, böyle bir doğrudan hattın, karşılıklı istihbarat güncellemesinde, istihbarat alışverişinde, güncellemenin olmasını teyitte önemli araç olduğunu kaydetti. 
     Bir gazetecinin, ''Ortada bir plan varken, İsrail, Türkiye'nin rolünü önemsiyor mu '' sorusu üzerine, şunları söyledi 
     ''Bugün varolan siyasi plan yol haritasıdır. Yan çizmeler, sollamalar, sapmalar olmamalı. Biz hükümet olarak yol haritası için çaba göstermeye devam edeceğiz. Umarım gereken şartlar oluşur. Ancak biz şu anda yol haritasından önceki aşamadayız. Tüm şartlar yerine geldikten sonra haritaya geçeceğiz. Bu konuda en birinci şartımız terörün, şiddetin kışkırtmaların mutlak şekilde sona ermesidir.'' Şaron, Türkiye'nin katkılarına ilişkin somut adımların nasıl olacağına ilişkin bir soru üzerine, Türkiye'de geçen hafta içerisinde Türkiye, Filistin ve İsrail işadamlarıyla yapılan ortak toplantıyı hatırlatarak, ''Bu toplantıyla somut bir katkıda bulunuldu bile'' dedi. 
     Gazze'den çekildikten sonra Türkiye'nin, enerji santralleri inşaatı, deniz suyunu arıtma, yüksek kaliteli inşaat, mültecilerin iskanına yönelik inşaat yatırımlarının olabileceğini, yapabileceğini İfade eden Şaron, ''Türkiye bu konularda sayın Başbakan'ın önderliğinde çok şey yapabilir ve yapacaktır da'' diye konuştu. 
     Şaron, bir başka soru üzerine, Türkiye'yi 70 milyonluk büyük bir ülke olarak tanıdıklarını, Türkiye'nin AB'ye katılma çabalarını, Başbakan Erdoğan'ın bu konudaki çabalarını yakından izlediklerini ve desteklediklerini belirtti. 
     Türkiye'nin, bir çok kez terör saldırılarına muhatap olmuş bir ülke olduğunu belirten Şaron, ''Sayın Başbakan'ın terörle uzlaşmanın mümkün olamayacağına ilişkin tutumunu anladım'' dedi. 
     Şaron, Başbakan Erdoğan'ın Türkiye davetini büyük sevinçle kabul ettiğini ve en yakın zamanda Türkiye'ye geleceğini sözlerine ekledi. 
     Başbakan Erdoğan ve beraberindekiler daha sonra Şaron'un verdiği yemeğe katıldı. 
     
</TEXT>
</DOC>
