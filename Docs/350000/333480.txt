<DOC>
<DOCNO> 333480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/dunya/adun.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'ya dönsem kriz büyürdü 
</HEADLINE>
<TEXT>


Yunan Dışişleri Bakanı Molivyatis, son Kardak krizi sırasında Ankara'da kalmasını, 'Atina'ya dönseydim, ilişkiler hızla kötüleşirdi' diye açıkladı 

Taki Berberakis - Atina 


Yunanistan Dışişleri Bakanı Petros Molivyatis, bir Yunanlı balıkçının çıkardığı son Kardak krizi sırasında Ankara'da Dışişleri Bakanı Abdullah Gül ile görüşmelere devam etmesinin doğru bir tutum olduğunu belirterek, "Görüşmeleri kesip Ankara'dan ayrılsaydım, çok büyük kriz çıkardı" dedi. 
Yunanistan'a dönüşünde, muhalefetin Türk ve Yunan sahil muhafaza botlarını borda bordaya getiren kriz sürerken, "Görüşmelerden niçin çekilmediniz " şeklindeki sorularıyla karşılaşan Molivyatis, "Ankara'dan ayrılsaydım Türk - Yunan ilişkileri hızla kötüleşecek, bugün çok büyük bir kriz yaşanacaktı" diye konuştu. Krizin 24 saat içinde sona erdiğini hatırlatan Molivyatis, "Tersine, Ankara'daki temaslarımızla, krize dönüşebilecek bir olay yatıştırıldı ve bugün Türk - Yunan ilişkilerinde sük net h kim" ifadesini kullandı. 

Medya heyecanlı 
Molivyatis, Ankara temasları konusunda Başbakan Kostas Karamanlis'i bilgilendirdiğini de sözlerine ekledi. 
Molivyatis'in Ankara'daki tutumu yüzünden Yunan siyaset kulislerinde, "Kardak'ta yine geri adım attık" havası h kim olurken, Yunan medyası da kriz ile ilgili haberlerinde, "Ege'de Türk ihlali kasırgası" gibi heyecanlı ifadeler kullandı. 
TV ve radyolar, "Ankara'da varılan mutabakattan bir gün sonra 22 Türk savaş uçağı Ege'de Yunan hava sahasını ihlal etti" iddiasını ortaya attı. "Molivyatis'in izlediği sessiz, ancak sonuç verici diplomasinin takdir edildiğini, ama Yunan kamuoyunun 'Türk ihlallerine' karşı hiçbir tepki gösterilmemesini hayretle karşıladığını" belirten gazeteler, Kardak çevresindeki, 1996 krizine benzettikleri olayların "askerlerle Türk hükümeti arasındaki çekişmeden" kaynaklanmış olabileceği yorumuna da yer verdi. 
Bu arada, Dışişleri Bakanı Petros Molivyatis'in, "Ankara ziyaretini mükemmel bir biçimde tamamladığını" söyleyen Yunanistan Hükümet Sözcüsü Teodoros Rusopulos, Yunan gazetelerinde yer alan ve "FIR hattına giren Türk savaş uçaklarının sadece tanınacağı ve püskürtülmeyeceği" şeklindeki haberleri yalanladı. Rusopulos, "Ege'ye giren Türk uçakları konusundaki uygulamanın 30 yıldır devam ettiğini ve değişmediğini" bildirdi. Gazeteler, Ankara'da varılan mutabakat uyarınca, "Türk uçaklarının püskürtülmesi yalnızca Yunan hava sahasının ihlali durumunda gerçekleşecek" diye yazmışlardı. 
Öte yandan Atina'nın 'ihlal' iddiaları dün de sürdü. Atina haber ajansı ANA , Ege'de 32 adet Türk savaş uçağının 13 kez Atina FIR hattına girdiğini, 21 kez Yunan hava sahasını ihlal ettiğini, Yunan savaş uçaklarınca geri çevrilen Türk uçaklarıyla 2 kez 'it dalaşı' yaşandığını iddia etti. 


</TEXT>
</DOC>
