<DOC>
<DOCNO> 314543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur41.html </URL>
<DATE> 2005/02/11/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Tiyatroculardan ilginç tepki... 
</HEADLINE>
<TEXT>

     Samsun'da, Gazi Belediyesi'ne ait sahnenin kendilerine tahsis edilmemesine tepki gösteren ABS Tiyatrosu çalışanları, bu akşam oyunda dağıtmayı planladıkları çamaşırları kapıdan dönen biletli seyircilere verdiler. 
     Edinilen bilgiye göre, ABS Tiyatrosu, hazırladığı ''Ne Kadar Dönersen Dön...Arkada Kalır'' adlı oyunda izleyicilere yedek iç çamaşırı dağıtılacağı yolunda duyuruda bulundu. 
     Yönetmenliğini Altan Yücebaş'ın yaptığı ve bu akşam Gazi Sahnesi'nde gösterime girmesi planlanan 2 perdelik komedi için salonun sahibi Gazi Belediyesi'ne başvuran tiyatro, daha önceki oyunlarının aksine bu kez salon için izin alamadı. 
     Olaya tepki gösteren tiyatro çalışanları, bu akşam sahnede dağıtmayı planladıkları çamaşırları, kapıdan dönen biletli seyircilere verdiler. 
     Oyunda seyircilerin aşırı gülme nedeniyle ''zor durumda'' kalabilecekleri esprisiyle iç çamaşırı dağıtmayı düşündüklerini belirten yönetmen Yücebaş, olaydan üzüntü duyduklarını söyledi. 
     ''Senaryo gereği seyircisini gülmekten kırıp geçireceğine emin olduğumuz oyunun girişinde izleyiciler için 'Acil Durum Paketleri' hazırlamıştık'' diyen Yücebaş, oyunu başka bir sahnede seyirciyle buluşturacaklarını kaydetti. 
     
</TEXT>
</DOC>
