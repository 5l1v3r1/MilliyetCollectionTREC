<DOC>
<DOCNO> 332883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun36.html </URL>
<DATE> 2005/04/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Diaspora Mahçupyan ve Dink'e ateş püskürüyor 
</HEADLINE>
<TEXT>

     Avrupa Parlamentosu'nun Yeşiller grubunca düzenlenen "Geçmişin Geleceği Türkiye'deki Ermeniler" konulu panele ve konuşmacılara, Ermeni diasporası büyük tepki gösterdi. Avrupa Ermeni Federasyonu, konferansın asıl amacının "Türkiye'nin AB'ye kabulü için bu soruna çözüm bulunması" olduğunu öne sürdü. 
     Avrupa Ermeni Federasyonu Başkanı Laurent Leylekian imzasıyla yayınlanan bildiride, panelde Türkiye'deki Ermenileri temsil eden konuşmacıların yaptıkları konuşmalar, "muğlak ve tutarsız" olarak nitelendirildi. Panelde, yazar Etyen Mahçupyan ve Agos gazetesi Genel Yayın Yönetmeni Hrant Dink de yer aldı. 
     Mahçupyan'ın, "soykırım" nitelemesini diyaloğu bloke ettiği için reddettiği kaydedilen bildiride, Dink'in, Avrupalıları sorumlu tutatak Türk devletini suçsuz ilan ettiği öne sürüldü. 
     ABHabere göre, paneli yöneten AP milletvekili Cem Özdemir'in "soykırım" sözcüğünü kullanmaktan kaçındığı belirtilen bildiride, konferansın amacının, Ermeni sorununu tekrar Ankara'ya hatırlatmak ya da Türkiye'deki Ermenileri kışkırtmak değil, Türkiye'nin AB'ye kabulü için bu soruna çözüm bulunması olduğu öne sürüldü. Bildiride şöyle denildi 
     "Avrupalılar, iki yıl önce düştükleri hataya tekrar düşmemelidirler. Durum oldukça açık. Türkiye, 'Ermeni soykırımı' ile yok sayılamayacak bir suç işlemiştir. Türkiye bu sorumluluğu duymalıdır ve AB ilkelerine uymak için elinden geleni yapmalıdır." Panelin, Türk devletinin ilham verdiği, konuyu saptırma girişimi olduğu öne sürülen bildiride "Konferans, Türk stratejisinin çizgisindedir" ifadesi kullanıldı. 

     
</TEXT>
</DOC>
