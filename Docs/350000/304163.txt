<DOC>
<DOCNO> 304163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur50.html </URL>
<DATE> 2005/01/06/ </DATE>
<TIME> 22.52 </TIME>
<AUTHOR>  </AUTHOR>
<HEADLINE>
İbrahim Tatlıses, lösemili çocuklar yararına konser verdi 
</HEADLINE>
<TEXT>

     Sanatçı İbrahim Tatlıses, Bizim Lösemili Çocuklar Vakfı Hastanesi'nin yapımına katkı amacıyla konser verdi. 
     Kadıköy Büyük Kulüp'te düzenlenen yeni yıl konseri öncesinde konuşan Vakıf Başkanı Prof. Dr. Gündüz Gedikoğlu, daha fazla çocuğu şifaya kavuşturmak için daha büyük bir hastaneye sahip olmayı hedeflediklerini söyledi. 
     Gedikoğlu, ''Değerli sanatçımız İbrahim Tatlıses'in ücret almadan katılmasıyla gerçekleşen yeni yıl konserinde birlikte olmaktan gurur duyuyoruz'' dedi. 
     Gündüz Gedikoğlu, AA muhabirine yaptığı açıklamada ise özellikle çocukluk çağı kan hastalıkları, lösemileri ve tümörleri konusunda tedavi ve sağlık hizmetleri veren vakfın, 1980 yılında kendisinin başkanlığında bir grup hayırsever tarafından kurulduğunu kaydetti. 
     Löseminin en ileri tedavi yöntemlerinden biri olan kemik iliği nakline, çocuklarda Türkiye'de ilk kez Bizim Lösemili Çocuklar Vakfı'nda başlandığına işaret eden Gedikoğlu, ''Bugüne değin başarıyla gerçekleştirilen 199 kemik iliği nakliyle dünya standartlarında sonuç alınmış, bin civarında lösemi hastası tedavi edilmiş ve çocukluk çağı lösemilerinde batı standartlarında bir sonuç alınarak, yüzde 89.4 oranında başarı sağlanmıştır'' diye konuştu. 
     İbrahim Tatlıses'in konseriyle son bulan geceye, işadamlarının da aralarında bulunduğu çok sayıda davetli katıldı. 
     
</TEXT>
</DOC>
