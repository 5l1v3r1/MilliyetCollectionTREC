<DOC>
<DOCNO> 313152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy07.html </URL>
<DATE> 2005/02/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mercedes Benz Türk ile ilgili iddialar Meclis gündeminde... 
</HEADLINE>
<TEXT>

     CHP Konya Milletvekili Atilla Kart, Başbakan Recep Tayyip Erdoğan'a, Mercedes Benz Türk A.Ş'nin ''gümrük kaçakçılığı yaptığına'' ilişkin ihbarda bulunan kişinin, neden korunmadığını sordu. 
     Başbakan Erdoğan'ın yanıtlaması istemiyle TBMM Başkanlığı'na soru önergesi veren Kart, Mercedes Benz Türk A.Ş ile ilgili ihbarda bulunan kişiye, başvuruda bulunulmasına karşılık yasal düzenlemeler gereği yeni kimlik ve pasaport verilmediğini ve can güvenliğinin korunması yönünde tedbirler alınması gerekirken, bugüne kadar neden herhangi bir işlem ve çalışma yapılmadığını sordu. 
     Bakırköy 1. Asliye Ceza Mahkemesi'nde yapılan duruşmaya neden avukat gönderilmediğini de soran Kart, ''Bu duyarsızlık ve ilgisizlik, firmanın himaye edildiği yolundaki kaygılara ve endişelere haklılık kazandırmaz mı '' dedi. 
     Firmaya yönelik olarak Gümrük Müsteşarlığı Merkez Denetim elemanları ve Başmüdürlük nezdinde oluşturulan heyet tarafından sürdürülen çalışmalarla ilgili bilgi isteyen Kart, bu çalışmaların ulaştığı sonuçlara göre yeni dava açılıp açılmayacağını sordu. 
     
</TEXT>
</DOC>
