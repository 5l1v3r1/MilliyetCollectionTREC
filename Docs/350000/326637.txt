<DOC>
<DOCNO> 326637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko23.html </URL>
<DATE> 2005/03/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
SSK emekli farkları için temyize gidiyor 
</HEADLINE>
<TEXT>

     Sosyal Sigortalar Kurumu SSK Başkan Vekili Sait Ersoy, Tüm Emekliler Sendikası'nın Emekli-Sen Ankara 7.İş Mahkemesi'ne açtığı emeklilerin TÜFE farklarıyla ilgili davanın sonucunu temyiz edeceklerini bildirdi. 
     SSK Başkan Vekili Ersoy, yaptığı yazılı açıklamada, 7. İş Mahkemesi'nce karara bağlanan davanın bir tespit davası olduğunu belirterek, mahkemece verilen kararın kısa karar olduğunu ve kesin olmadığını ifade etti. Ersoy, şunları kaydetti 
     "Mahkemece gerekçeli kararın yazılması ve tebliğinden sonra söz konusu karar, kurumumuzca temyiz edilecek, Yargıtay ilgili dairesince verilecek karar sonucuna göre durum yeniden değerlendirilecektir." Ersoy, daha önce emeklilerce kurum aleyhine açılan ve yerel mahkemelerce verilen kararların temyiz edildiğini ve Yargıtay tarafından bozulduğunu anımsattı. 
     Yerel mahkemelerce Yargıtay'ın bozma kararına uyulduğunu, yargılamanın devam ettiğini kaydeden Ersoy, yerel mahkemelerce verilecek ve kesinleşecek kararlar üzerine kurum tarafından gerekli işlemlerin yapılacağını bildirdi. 
     
     Mahkeme davayı kabul etti 
     DİSK'e bağlı Emekli-Sen, SSK ve Bağ-Kur emeklilerinin TÜFE'den doğan alacaklarının tahsili istemiyle iş mahkemesinde dava açmıştı. Ankara 7'inci İş Mahkemesi de TÜFE farklarının SSK emekli aylıklarına 2 yıl boyunca eksik yansıtıldığı iddiasıyla açılan davayı kabul etmişti. 
     Emekli-Sen'in dava dilekçesinde TÜFE oranının her ayın 3'ünde açıklanmasına rağmen ödemelerin ayın 19-21'i arasında yapıldığı ve 29 aylık bu uygulamada emeklinin hak kaybına uğradığı iddia ediliyordu. 
     
</TEXT>
</DOC>
