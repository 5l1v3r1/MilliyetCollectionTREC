<DOC>
<DOCNO> 301400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur48.html </URL>
<DATE> 2004/12/27/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
Cüzdan ve para çalan 2 simitçi yakalandı 
</HEADLINE>
<TEXT>

     Antalya'nın Kemer İlçesi'nde, simit sattıkları kişilerin cüzdanlarını ve paralarını çalan 2 kişi yakalandı. 
     Kemer Emniyet Müdürlüğü'ne bağlı ekipler, bazı turistlerin şikayetleri üzerine bir süredir ilçenin çeşitli yerlerinde seyyar olarak simit satan ve bazı müşterilerin para vermek için çıkardıkları cüzdanlarını alarak kaçtıkları belirtilen A.K. 17 ve A.K. 19 adlı gençleri takibe aldı. Polisin takip altında tuttuğu iki genç, bugün bir turiste 100 dolara simit satmak isterken yakalandı. 
     İki gencin karakolda verdiği ifadede, bazı turistlere 30-100 dolara varan fiyatlarda simit sattıklarını, bazı turistlerin cüzdanlarını ya da cüzdanlarından para çaldıklarını itiraf ettikleri bildirildi. 
     Karakoldaki işlemlerinin tamamlanmasının ardından adliyeye sevk edilen sanıklardan 17 yaşındaki A.K. tutuklanarak cezaevine konulurken, 19 yaşındaki diğer sanık A.K. ise serbest bırakıldı. 
     
</TEXT>
</DOC>
