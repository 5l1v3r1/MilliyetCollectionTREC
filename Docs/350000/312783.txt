<DOC>
<DOCNO> 312783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/siyaset/asiy.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice, Erdoğan'dan 'etkin liderlik' istedi 
</HEADLINE>
<TEXT>


'Irak'ın bütünlüğü korunacak' diyen ABD Dışişleri Bakanı Rice, görüştüğü Başbakan Erdoğan'dan Türk halkının ABD'yle ilgili olumsuz düşüncelerini düzeltmesine liderlik yapmasını talep etti... 

UTKU ÇAKIRÖZER - ABDULLAH KARAKUŞ - BARKIN ŞIK Ankara FOTOĞRAF MUSTAFA İSTEMİ - SERDAR ÖZSOY 


Ankara ile Washington arasında Irak politikaları nedeniyle yaşanan gerginlik, Başbakan Recep Tayyip Erdoğan ile ABD Dışişleri Bakanı Condoleezza Rice arasındaki görüşmede giderildi. Avrupa - Ortadoğu turu kapsamında dün akşam Ankara'ya gelen Rice, Erdoğan'la yaptığı görüşmede Türkiye - ABD ilişkilerinin stratejik ortaklık olduğunu vurguladı. Irak'ın toprak bütünlüğünün korunacağı sözü veren Rice, Türk halkının ABD hakkındaki olumsuz düşüncelerinin düzeltilmesi için Erdoğan'dan "etkin liderlik" yapmasını istedi. Erdoğan da, geçen hafta "Huzurumuzu bozuyorsunuz" diyerek hedef aldığı ABD yönetimine ilişkin konuşmasına, "Türkiye'deki hassasiyetler nedeniyle, müttefikliğimizin gereği olarak bunları söyledim. Stratejik ortaklığımız sürüyor" diyerek açıklık getirdi. Erdoğan, görüşmeden sonra gazetecilerin sorusu üzerine, "Türkiye - ABD arasındaki ilişkiler nasıl olumlu bir noktadaysa şu anda da aynı olgunluk ve olumlu şekilde sürdürülmektedir. Bu konuyu aramızda teyit ettik" dedi. Erdoğan - Rice arasındaki görüşmede şu konular ele alındı 
IRAK - KERKÜK Kerkük'ün Kürt şehri haline getirilmesinin yaratacağı sakıncalara dikkat çeken Erdoğan, halen hiçbir bölge ya da gruba bağlı olmayan şehrin özel statüsünün yeni dönemde de sürdürülmesi için ABD'den net tavır beklediklerini iletti. Rice, "Irak'ın birliği, bütünlüğü bozulmayacak" garantisini verdi. Türkiye'nin istediği "özel statü" sözünü vermeyen Rice, "Kerkük'ün geleceği tüm Iraklılar tarafından belirlenecek" dedi.PKK KONGRA GEL Erdoğan, Kuzey Irak'taki PKK varlığının tasfiyesine yönelik somut adım görememekten yakındı. Rice, Irak'taki PKK varlığının Türkiye'ye tehdit oluşturmasına izin vermeyecekleri sözünü verdi.KIBRIS Kıbrıs Türkleri üzerindeki izolasyonların kaldırılması yönünde Washington'un sözlerini yerine getirmediğini anımsatan Erdoğan, KKTC'ye uçak seferleri konusunda somut adım beklediğini iletti. Rice, bu yönde adım atmaya devam edeceklerini kaydetti. Erdoğan'ın, "yavaş adımlar" eleştirisine karşılık Rice, "Asıl karar AB'den gelmeli. Onları bekliyoruz" dedi.İRAN Rice, görüşmede İran'ın nükleer programlarının denetim altına alınmasını gündeme getirmedi. Rice'ın, İran ve İncirlik'e yönelik taleplerini Gül'le ele alması bekleniyor. 

Sezer'le de buluşacak 

Cumhurbaşkanı Ahmet Necdet Sezer tarafından bu sabah Çankaya Köşkü'nde kabul edilecek Rice, ardından Dışişleri Bakanı Gül'le çalışma yemeğinde bir araya gelecek. Rice, ortak basın toplantısından sonra İsrail'e gidecek. Erdoğan - Rice görüşmesine, Başbakan Yardımcısı Mehmet Ali Şahin, Devlet Bakanı Mehmet Aydın, AKP milletvekilleri Ömer Çelik ve Egemen Bağış ile Dışişleri Başdanışmanı Rafet Akgünay, Dışişleri Bakanlığı Müsteşar Yardımcısı Ertuğrul Apagan ve Türkiye'nin Washington Büyükelçisi Faruk Loğoğlu katıldı. ABD Dışişleri Bakan Yardımcısı Elizabeth Jones, ABD Dışişleri Bakanlığı Sözcüsü Richard Boucher ve ABD'nin Ankara Büyükelçisi Eric Edelman ile Ulusal Güvenlik Konseyi'nden üst düzey yetkililer de görüşmede yer aldı. 

NOTLAR 
Ev sahibi gibi davrandı 

Rice'ın ziyaretinde 3 aşamalı koruma uygulaması gerçekleştirildi. 1000 polisin görev aldığı sistem, yakın, orta ve geniş koruma uygulamasından oluştu. ABD'li yetkililerin talebine karşın, ziyaret süresince Ankara'da trafiğin akışı kesilmedi.Görüşme sırasında Rice'ın, ev sahibi gibi Erdoğan'a eliyle oturabileceği anlamına gelen yer gösterme hareketinde bulunması dikkat çekti. Rice, yakasında asker üniformalarını andıran düğmelerin bulunduğu ceket giydi. Rice, soğuktan, kürklü siyah palto ve deri eldivenleriyle korundu. Rice, Hilton Oteli'nin Marco Polo Restoranı'nda Rusya Dışişleri Bakanı Sergey Lavrov'la görüştü. Otelde K9 köpekleri, güvenliğin sağlanmasına yardımcı oldu. 2 saat 15 dakika süren Rice - Lavrov görüşmesinde, Irak'ta yapılan seçimler, İran'ın nükleer silahlanma programı ve Rusya'nın Ortadoğu'ya silah satışı gibi konuların masaya yatırıldığı öğrenildi. 

</TEXT>
</DOC>
