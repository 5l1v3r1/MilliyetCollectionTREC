<DOC>
<DOCNO> 346397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy18.html </URL>
<DATE> 2005/05/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
RTÜK üyelerinin TBMM tarafından seçilmesi 378 oyla kabul edildi 
</HEADLINE>
<TEXT>

     Radyo ve Televizyon Üst Kurulu RTÜK 
     üyelerinin, siyasi parti gruplarının milletvekili sayısı esas alınarak Meclis Genel Kurulu’nca seçilmesini öngören Anayasa değişikliği teklifi, 378 oyla kabul edildi. 
     Genel Kurul’daki oylamaya 403 milletvekili katıldı. Teklif, 21 ret oyuna karşılık 378 oyla kabul edildi. Oylamada 2 boş, 2 de geçersiz oy kullanıldı. 
     TBMM Anayasa Komisyonu Başkanı Burhan Kuzu, teklifin kabulünden sonra yaptığı teşekkür konuşmasında, "İktidar ve muhalefete teşekkür ediyorum. Bir maddelik de olsa Anayasa değişikliğini gerçekleştirdik. 
     Devamını diliyorum" dedi. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM’ye iade edilmeyerek onaylanması durumunda yasa, referanduma gerek kalmaksızın Resmi Gazete’de yayımlandığı an yürürlüğe girecek. 
     Yasa, Anayasa’nın 133. maddesine yeni bir fıkra eklenmesini öngörüyor. Buna göre, radyo ve televizyonların faaliyetlerini düzenlemek ve denetlemek amacıyla kurulan RTÜK, 9 üyeden oluşacak. 
     Üyeler, siyasi parti gruplarının milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas olmak suretiyle TBMM Genel Kurulu’nca seçilecek. 
     RTÜK’ün kuruluş, görev ve yetkileri, üyelerin nitelikleri, seçim usulleri ve görev süreleri kanunla düzenlenecek. 
     
</TEXT>
</DOC>
