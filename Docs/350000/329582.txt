<DOC>
<DOCNO> 329582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/ysenay.html </URL>
<DATE> 2005/04/02/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kırmızı alarm 
</HEADLINE>
<TEXT>



Milli Takımımız, içinde yaşadığı teknik - tertip ve moralite kaosundan kurtulup, normal yarışma rotalarına nihayet oturmuş oldu son iki maçtan 6 puan çıkartarak... 
Şimdi yeniden ayaklanan Türkiye'nin, Almanya 2006'ya gitme ihtimalleri üstünde birlikte bir düşünce gezintisi yapalım dilerseniz.... 
Önce Ersun Yanal hocaya hiç sataşmalara girmeden yaşamalıyız 4 Haziran'daki Yunanistan maçına uzanan zamanı... Tabii teknik anlamda kadro tespiti ve oyun formatı hakkında herkes görüşlerini sergileyecektir açıkça... Ama bu genç adamı istifa sualleriyle, kişilik haklarına dokundurma yaparak üzmek milli formaya zarar getirmekten öte hiçbir işe yaramaz inanınız... Çünkü bizim yapacağımız kendi oyunumuzdaki üç puan kavgası hariç, Ukrayna ile hiçbir işimiz kalmamıştır artık... Grup lideri olarak onların yolu açık olsun ve "bizim maç hariç" bütün takımları devirip, puanları toplasınlar kolayca... Türkiye'nin, Yunanistan'ı yenip, 15 puanla ikincilik koltuğuna oturabilmesidir bizim "olmazsa - olmaz" dileklerimiz... 

4 Haziran seferberliği 
Yunanistan maçına kadarki zamanda milli forma adına kulüplerimiz başta olmak üzere milli kadroya oyuncu veren yerli - yabancı teknik direktörler, kulüp başkanları ve idarecileri tam bir "kırmızı alarm" içinde yaşamamız gerektiğinin bilincinde olmalıdırlar... Ligde zirve adına derbiler zinciri yaşanacaktır nisan ve mayıs aylarında... 
Bu mücadelede başta Rüştü kardeşimiz olmak üzere, bütün milli oyuncular hem ligdeki formaları adına, hem de Ay - Yıldızlı düşünceler gereği önce iyi yaşamak, sonra da çok dikkatle yarışmak zorundadırlar... 
Teknik adamlar ve yöneticiler beyanatlarından bu sporcularla oluşan ilişkilerine kadar uzanan her türlü davranışlarında 4 Haziran'ı "bir milat" olarak hatırlayıp, ve hissettirmeliler... Hatta hakemlerimiz liglerde bu oyuncuları gerekirse korumak, gerekirse de uyarmak yoluyla birçok "saha içi iş kazalarını" doğmadan önleyebilirler... 

Apoleti unutmayalım 
Bütün bu uğraşlara rağmen Almanya yolculuğunu kaybedebiliriz belki de dostlar... Ancak sevimli ilişkilerimizin her geçen gün geliştiği Komşumuz'un, Avrupa Şampiyonluğu sıfatını lütfen unutmayalım... Hiç olmazsa Dünya Kupası'na gidemesek de, Avrupa Şampiyonu sıfatındaki bir rakibi yenmiş olmanın onuruyla teselli ederiz kendimizi... Bilemem sizce de öyle değil mi .. 


</TEXT>
</DOC>
