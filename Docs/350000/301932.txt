<DOC>
<DOCNO> 301932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo13.html </URL>
<DATE> 2004/12/29/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Mustafa Denizli, İran'ın Pas takımıyla görüşmeye gitti... 
</HEADLINE>
<TEXT>

     Eski Milli Takımlar Teknik Direktörü Mustafa Denizli, İran'ın Pas takımından gelen öneriyle ilgili görüşmelerde bulunmak üzere Tahran'a gitti. 
     Mustafa Denizli, Atatürk Havalimanı'nda yaptığı açıklamada, ''Pas takımı, profesyonelce bakıldığı zaman hiç düşünmeden kabul edeceğim bir teklif yaptı'' dedi. 
     Öneriyi kabul etmesi durumunda bunun İran futbolu için bir devrim olacağını kaydeden Denizli, şöyle konuştu 
     ''Bizim için yaptıkları teklif son derece güzel ama benim için önemli olan orada takımın durumu ve şehrin sosyal yapısı. Ben orada hem çalışma ortamını hem de sosyal yaşamı çok rahat bir şekilde yaşayabilmeliyim. Bunları konuşacağız. Ben düşünceme, kendi kafama uygun bir ortam görürsem başka birşey düşünmeme gerek yok.'' ''Türkiye'den futbolcu götürecek misiniz'' biçimindeki bir soruya Denizli, ''Onu da söylediler. Ben şu anda birşey görmediğim ve bilmediğim için benim burada futbolcu götürmem demek onların teklifini olumlu değerlendirmiş manasına gelir ki o yanlış olur. Kendilerinin bana ifadesi çalışma imkanı olabilirse özellikle Türk olan 2 futbolcu ile çalışmak istedikleri şeklinde'' diye konuştu. 
     İran futbolunun Türk futbolunun 10 yıl önceki çizgisinde olduğunu belirten Denizli, ''Çıkış arayan, Dünya Kupası'na katılan, Asya Şampiyonlar Liği'nde devamlı şampiyonluğu hedefleyen bir düşüncede. Kötü bir çizgi değil ama yeterli de değil. Kendileri için onlar daha geniş kapsamlı olarak Dünya futboluna açılmak istiyorlar'' diye konuştu. 
     Kendisine Tahran'daki sosyal yaşamın İstanbul'u aratmayacak biçimde olduğunun anlatıldığını ifade eden Denizli, ''Bunları yaşamak lazım. Bana en son söylenen, 'Eğer Derwall Türkiye'ye geldiyse Mustafa Denizli'nin İran'a gelmesi bizim için onurdur' biz olaya öyle bakıyoruz'' dedi. 
     ''Türkiye'de çalışma imkanı bulamadığınız için mi İran'a gidiyorsunuz'' biçimindeki sorulara da Denizli, ''Benim için değişiklik daha önemli. Çalışma ortamının müsait olduğu yerler önemli ve düşündüğüm şeyleri yamak önemli'' diye konuştu. 
     Kendisine Güney Kore ve Japonya'dan da öneriler geldiğini kaydeden Denizli, ''Ama bu, bütün düşüncelerinizin kabul edileceği bir ortamın peşinen ortaya konulması çok önemli bir hadise'' dedib 
     
</TEXT>
</DOC>
