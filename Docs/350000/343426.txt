<DOC>
<DOCNO> 343426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur31.html </URL>
<DATE> 2005/05/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bakan Güçlü Türkiye'de deli dana hastalığına rastlanmadı 
</HEADLINE>
<TEXT>

     Tarım ve Köyişleri Bakanı Sami Güçlü "Bu ülkede bugüne kadar hastanelerimiz, doktorlarımız, deli dana ile ilgili bir hastalığa rastlamadılar. Basınımızın bu gayretini doğru bulmuyorum" dedi. 
     Türkiye Tarım Kredi Kooperatifleri Merkez Birliği’nin TTKKMB 
     kuruluşunun 28. yıldönümü etkinlikleri kapsamında düzenlenen TKK Ankara Bölge Birliği İstişare Toplantısı’nın açılışına katılan Bakan Güçlü, basın mensuplarının, İstanbul Üniversitesi Tıp Fakültesi’nde yatan bir hastaya "deli dana" teşhisi konduğu yönündeki iddialarla ilgili sorularını yanıtladı. "Sadece tarımla ilgili sorulara yanıt vermek istediğini, bu sorunun tarımla ilgisini kurmakta zorlandığını" belirten Bakan Güçlü, şöyle devam etti "O olayla ilgili basın mensuplarımızın tamamı şunu biliyor ki bu hastalık Ekim 2004’te kamuoyuna duyuruldu. O günden bugüne size hangi bilgi geldi de daha önce Jakop hastalığı diye İstanbul Üniversitesi Tıp Fakültesi Nöroloji Bölümü’ndeki doktor tarafından açıklanan bu hastalık, bugün tekrar deli danaya, hangi bilgi ile hangi anlayış ile döndü O gün 55 yaşında olan, bugün bir yıl bile geçmeden 58 yaşında diye açıklanan hasta... Bilinci kaybolmuş bir hastanın hastalığının tekrar deli danaya dönüşmesini siz nasıl izah edersiniz " Türkiye’de 1988’den beri deli dananın çıktığı ülkelerden hayvan ve et ürünleri ithalatının, 1996’dan beri de tüm ülkelerden hayvan ve et ürünleri ithalatının yasak olduğunu, yem ithalatının 1988’den beri yapılmadığını hatırlatan Bakan Güçlü, şunları söyledi "Daha önce ithal edilen hayvanlar kontrol altında tutuluyor ve bu ülkede bugüne kadar hastanelerimiz, doktorlarımız, deli dana ile ilgili bir hastalığa rastlamadılar. Basınımızın bu gayretini doğru bulmuyorum. Yani bir hastalığın Türkiye’de olmaması sevindirici bir şeydir, inşallah bundan sonra da olmaz." 
     
</TEXT>
</DOC>
