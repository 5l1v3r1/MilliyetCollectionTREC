<DOC>
<DOCNO> 339401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/siyaset/axsiy02.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güçle yapamazsınız' 
</HEADLINE>
<TEXT>


Demirel, "Anayasa'ya aykırı kanunu kim ayırt edecek İhtilal ayırt ediyor. Mahkeme bunu ortadan kaldırdı" dedi 

TAHSİN AKSU İstanbul 


9. Cumhurbaşkanı Süleyman Demirel, TBMM'nin Anayasa Mahkemesi'ni kaldırabileceğini belirterek, "Fakat o yetkinin her zaman kullanılabilirliği mümkün değildir. Gücünüz vardır, ama yapamazsınız" dedi. 
Demirel, Asya Kalkınma Bankası'nın "38. Yıllık Guvernörler Kurulu Toplantısı çerçevesinde düzenlenen panele katılmadan önce soruları yanıtladı. Demirel, Anayasa Mahkemesi Başkanı Mustafa Bumin ile TBMM Başkanı Bülent Arınç arasında yaşanan polemikte taraf olmak istemediğini söyledikten sonra şöyle konuştu 
"Ama fikrim, TBMM, Anayasa Mahkemesi'ni kaldırır. Gücü, kudreti vardır. Fakat bir organın yetkisinin olması k fi değildir. O yetkinin kullanılabilirliği her zaman mümkün değildir. Yani siz elinizde yetki var diye hakların özüne dokunamazsınız. Kamu hadisesinde de yapamayacağınız şeyler vardır. 

Azınlığın tahakkümü 
Türkiye'de 1960 ihtilali Anayasa Mahkemesi'nin olmamasından kaynaklandı. O zaman azınlığın çoğunluğa tahakkümü oluyor. Yahut çoğunluğun azınlığa tahakkümü oluyor. Bugünkü halde yüzde 35 halkoyuna dayanan, yüzde 66 oyla Anayasa'yı kaldıracaksınız. Bu tam azınlığın çoğunluğa tahakkümüdür. Bu defa elinizde şeklen bir güç olsa dahi, bunu yaptığınızda krize sebep olursunuz. Parlamento, Anayasa'ya aykırı kanun çıkardığında ortalık toz duman olur. Kim ayırt edecek bunu. İhtilal gelip ayırt ediyor. Anayasa mahkemesi bunu ortadan kaldırmıştır." 
Bumin'in, Arınç'a, 'Anayasa Mahkemesi'ni kaldıramazsın' demediğini de sözlerine ekleyen Demirel, "'Kaldırırsın ama kaldıramazsın' diyor. 'Bugün kaldırmanın bir icabı yoktur' diyor. Bunlar uygar şeyler" dedi. 

Arınç'la karşılaştı 
Demirel, toplantıdaki 21 dakika süren sunumu sonunda, ilaç içti. Ayrıca Demirel'in doktoru, toplantının ardından konuklara ikram edilecek yemekleri önceden kontrol etti. 
Demirel, Ankara'dan gelişinde Atatürk Havalimanı VIP Salonu'nda, Ankara'ya gidecek olan Arınç'la karşılaştı. Arınç ve Demirel, Başbakanlık Ağırlama Salonu'nda bir süre sohbet etti. 


</TEXT>
</DOC>
