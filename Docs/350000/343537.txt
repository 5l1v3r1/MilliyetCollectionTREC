<DOC>
<DOCNO> 343537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo09.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bardağın iki yarısı 
</HEADLINE>
<TEXT>


VOLKAN KARSAN 


Şöyle de denilebilir... Galatasaray futbol takımı için, Süper Lig'de herkes üzerine düşeni yaptı... 
Beşiktaş iki maçta Fenerbahçe'yi yendi, iki maçta da Galatasaray'a dört puan verdi. Fenerbahçe, Ali Sami Yen'e yenilmek için geldi ya da Daum öyle bir takım getirdi. Ankaragücü ve Denizli, Kanarya'yı yenip altı puan uçurdu. 
Peki Sarı - Kırmızılılar, Samsun, Kayseri, Trabzon ve Gençlerbirliği maçlarında ne yaptılar Fırsat teptiler... 
Aslan, hafızası yerinde olduğu günlerden birinde taraftara "beşlik" kupa zaferini yaşattı. Sonra o zafer sarhoşluğu, ligde duvara toslattı. Hagi'nin kendini tartışılır hale getirmesi de cabası... 
Şampiyonlar Ligi bileti, amorti şansını bile kaybetmek üzere demek yerine gelin biz 100. yılın başarılarını sayalım. 
Tesadüf denilemeyecek kupa şampiyonluğunu başa yazalım. Ve diğerleri Su topu takımının dalya kutlamalarına armağan ettiği ilk kupa... Basketbol kız takımının acısını lige son anda tutunarak hafifleten erkek takımı... Ve de bir avuç voleybolsever Galatasaraylı'nın desteğini arkasına alan voleybolcu kızların tekrar birinci lige "Merhaba" demeleri... 
100. yılında şampiyonluk kovalarken düdükle kazanılmış bir tek puanı olmayan, ama son maçtaki verilmeyen penaltısı dahil çok kaza geçiren Galatasaray için şimdi yapacak bir tek şey kalıyor... Kadıköy'den heyecanı son haftaya taşıyacak bir sonuçla dönmek... 
Tribünler bunu nasıl söyler sizce .. 
Arman için, forman için, bizim için... 


</TEXT>
</DOC>
