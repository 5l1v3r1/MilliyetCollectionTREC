<DOC>
<DOCNO> 347147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko16.html </URL>
<DATE> 2005/05/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
S P Referandumlar Türkiye üzerinde olumsuz etki yaratmayacaktır 
</HEADLINE>
<TEXT>

     Mustafa Seven AA 

Uluslararasıkredi derecelendirme kuruluşu Standard and Poor’s’un S and P Türkiye analisti Farouk Soussa, doğrudan yabancı sermaye girişindeki artışın devam etmesinin, Türkiye’nin kredi notunun yükseltilmesinde önemli bir unsur olacağını bildirdi. 
     Soussa bu arada, AB’deki referandumların Türkiye’de orta vadede makro ekonomik durum, uzun vadede ise AB’ye giriş üzerinde olumsuz bir etki yaratmayacağı görüşünde olduklarını vurguladı. 
     Standard and Poor’s Türkiye analisti Farouk Soussa, Türkiye’nin, IMF ile üç yıllık Stand-by anlaşması imzalamasının, piyasalar tarafından beklenen bir gelişme olması nedeniyle, ülke kredi notu üzerinde hemen bir etkisinin olamayacağını söyledi. 
     Doğrudan yabancı sermaye girişindeki artışın kredi notu üzerindeki olumlu etkisine işaret eden Soussa, "Türkiye’ye doğrudan yabancı sermaye girişinde artış var. AB sürecinde bunun devam etmesi, kredi notunun yükseltilmesinde önemli bir unsur" ifadesini kullandı. 
     
     RİSKLER... 

     Bu arada Türkiye ekonomisinde, ihtiyatlı bir kamu maliyesi yönetimi ve enflasyon düşürme politikası olmasına rağmen bazı riskler bulunduğunu ifade eden Soussa, kısa vadeli sermaye hareketleri de dikkate alındığında Cari İşlemler açığının, Türkiye’nin kredi notu önündeki en büyük olumsuz etki olmaya devam ettiğini belirtti. 
     
     AB ÜLKELERİNDEKİ REFERANDUMLARIN ETKİSİ... 

     Öte yandan Fransa başta olmak üzere, AB ülkelerindeki AB Anayasası konusundaki referandumlar ve bunların Türkiye ekonomisi ile Türkiye’nin AB sürecine etkisi konusuna da değinen Farouk Soussa, referandumlardan "hayır" çıkmasının, Türkiye’deki piyasalar üzerinde kısa vadeli ve düşük etkili bir çalkantı yaratabileceğini, ancak Türkiye’nin dış finansmanı üzerinde derin ve devamlı bir etki yaratmayacağını bildirdi. 
     Soussa, "AB’deki referandumların, orta vadede Türkiye’nin makro ekonomik durumunda, uzun vadede ise AB’ye girişi üzerinde olumsuz bir etki yaratmayacağı görüşündeyiz" dedi. 
     Son olarak Ağustos 2004’te, Türkiye’nin uzun vadeli döviz cinsinden kredi notunu B ’dan, BB - ’ye yükselten S and P, 17 Şubat 2005’te, Türkiye’nin BB - olan uzun vadeli döviz cinsi ile "BB" olan uzun vade yerel para birimi cinsi ve "B" olan kısa vade döviz ve yerel para birimi kredi notlarını aynen teyit etmişti. 

     
</TEXT>
</DOC>
