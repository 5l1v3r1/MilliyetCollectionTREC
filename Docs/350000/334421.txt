<DOC>
<DOCNO> 334421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun47.html </URL>
<DATE> 2005/04/18/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Rum basını Denktaş son, şimdi Talat süper güç... 
</HEADLINE>
<TEXT>

     KKTC'de dün yapılan ve Cumhuriyetçi Türk Partisi Genel Başkanı ve Başbakan Mehmet Ali Talat'ın kazandığı cumhurbaşkanlığı seçiminin sonuçları, Güney Kıbrıs'ta temkinli karşılandı. 
     Rum siyasiler, Denktaş'ın ''siyaset sahnesinden çekilmesini olumlu bir gelişme olarak'' değerlendirdi. 
     Rum Başkanlık Müdürü Markos Karoyan, Fileleftheros gazetesine açıklamasında, KKTC'deki seçimlerin ''yasa dışı'' olduğunu iddia ederek, ''Rauf Denktaş'ın Kıbrıslı Türklerin liderliğini yürütmesinin sona ermesinin önemli ve olumlu gelişme olduğunu'' söyledi. 
     Birleşik Demokrat Hareketi EDİ Başkan Vekili Mihalis Papapetru da açıklamasında, ''Denktaş ile Talat'ı bir tutma çabalarına'' karşı çıkarak, şunları söyledi 
     ''Kıbrıs Türk toplumu referandumdan bir yıl sonra hala çözüm ekseninde bulunduğu mesajını vermiştir. Yeni bir Denktaş hakkında konuşmamız deliliktir. Tarafımızdan bazılarının diğer tarafta bir Denktaş'ın bulunmamasına ne yazık ki dayanamadıkları görülüyor ve Talat'ı yeni Denktaş olarak adlandırmaya çalışıyorlar. Bu tür bir yaklaşıma kesinlikle katılmıyorum.'' AKEL partisi Basın Sözcüsü Andros Kiprianu ise yaptığı açıklamada, ''AKEL'in, Kıbrıs'ta her iki toplum tarafından kabul edilebilecek bir çözümün bulunması için, Mehmet Ali Talat'ın Kıbrıslı Türklerin liderliğinde yer almasını değerlendirmek için çalışacağını'' belirtti. 
     Kiprianu, Talat ve CTP'yi dünkü seçimlerdeki başarılarından dolayı tebrik etti ve Cumhurbaşkanı Denktaş'ın ''siyasi hayattan çekilmesini olumlu bir gelişme'' olarak nitelendirdi. 
     Rum ana muhalefet Demokratik Seferberlik Partisi DİSİ Başkan Yardımcısı Averof Neofitu da ''Kıbrıs Türk toplumu için Denktaş döneminin bittiğini'' ifade etti. 
     Neofitu, ''Talat dönemi farklı. Talat farklı bir portre sunuyor, ancak bu gerçek, faaliyetleri ve eylemlerinden belli olacak. Ülkemizi yeniden birleştirmemiz için bu yöndeki isteğini gerçekten göstermesini umuyoruz'' dedi. Neofitu, ''Kıbrıslı Türklerin biz Kıbrıslı Rumların mantıklı endişelerini anlamaları ve ülkemizin yeniden birleşmesini başarabilmemiz için bu endişelerin giderilmesine katkıda bulunmaları gereklidir'' ifadesini kullandı. Rum lider Tasos Papadopulos'un partisi Demokratik Parti DİKO Başkan Vekili Nikos Pittokopitis ise ''Önemli olan, Sayın Talat'ın ülkemizin yeniden birleşmesini mantıklı ve vatanseverlikle karşılaması gerektiğini hissedip hissetmediğidir'' ifadesini kullandı. 
     Sosyalist EDEK Partisi Başkanı Yannakis Omiru ise yaptığı açıklamada, Talat'ın seçilmesinin beklenen bir şey olduğunu belirterek, ''Talat'ın son dönemdeki politikasının, ne yazık ki bir tutum değişikliğinin belirtisini vermediğini'' ifade etti. 
     Omiru, 'Ayrıca, Sayın Denktaş'ın siyasi arenadan çekilmiş olmasını elbette olumlu bir gelişme olarak değerlendiriyoruz'' dedi. 
     Yeni Ufuklar Partisi NEO ise yaptığı açıklamada, Talat'ın Kıbrıs sorununda özlü değişiklik vaat etmediğini öne sürerek, ''Talat'ın sadece Denktaş'tan farklı bir taktik izleyerek, Denktaş gibi 'sahte' devletin tanınmasını istemek yerine, Annan planı türünde çözümler aracılığıyla anayasal parçalanmayı ileri götürdüğünü'' iddia etti. 
     
     RUM BASINI 
     Kıbrıs Rum basını, KKTC'de dün yapılan ve Mehmet Ali Talat'ın kazandığı cumhurbaşkanlığı seçimlerinin sonuçlarına ilişkin haberlere geniş yer verdi. 
     Fileleftheros gazetesi, ''Denktaş faslı Talat'la kapandı'' başlığını kullandığı haberinde, sonuçların Rum tarafında temkinli tepkiyle karşılandığına işaret ederek, Talat'ın ''beklendiği gibi'' seçimden, ikinci tura gidilmesine gerek bırakmayacak şekilde zaferle çıktığını yazdı. 
     Talat'ın, ''Kıbrıslı Türklerin yeni lideri'' olduğunu kaydeden gazete, Yeni Parti YP Genel Başkanı ve YP'nin cumhurbaşkanı adayı Nuri Çevikel'in yüzde 4.23 oranında oy almasının ''sürpriz'' olduğunu yazdı. 
     Diğer gazeteler ise cumhurbaşkanlığı seçimlerine ilişkin haberleri şu başlıklar altında aktardılar 
     POLİTİS ''Talat'ın 'Başkanlığa' seçilmesinin ardından ilk hareketi Tasos'a çağrı - Talat'tan dostluk eli''. 
     HARAVGİ ''Konu siyasi niyet- Hükümet yeni olguları değerlendiriyor''. 
     SİMERİNİ ''Denktaş son - Şimdi Talat süper güç - 'Yerleşiklerin' oylarıyla''. 
     ALİTHİA ''Talat galip - Zaferden sonra üç çağrıda bulundu''. 
     TARROS ''Talat yeni 'Başkan' - Bir dönemin sonu.'' 
     
</TEXT>
</DOC>
