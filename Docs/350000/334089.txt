<DOC>
<DOCNO> 334089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/guncel/gun06.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müezzinoğlu'na 'güvenlikçi' tepkisi 
</HEADLINE>
<TEXT>


'Hırsızlıkların ardında özel güvenlik rantı var' diyen AKP İl Başkanı Müezzinoğlu'na güvenlik şirketlerinden tepki geldi Belge varsa açıkla 

İSTANBUL Milliyet 

Ünlülerin evlerine yönelik hırsızlık olaylarının arkasında özel güvenlik rantının yattığını iddia eden AKP İstanbul İl Başkanı Mehmet Müezzinoğlu, Güvenlik Sistemleri ve Gözetim Organizasyon Derneği'nin GÜSOD tepkisine yol açtı. 
Şubatta evi soyulan Müezzinoğlu, Zaman gazetesine yaptığı açıklamada, AB'ye uyum çerçevinde çıkarılan 5188 Sayılı Özel Güvenlik Hizmetleri Kanunu'na dikkat çekti. Medyatik hırsızlık olaylarında kamuoyuna yönelik bir korku stratejisinin güdüldüğünü savunan Müezzinoğlu, "Bu korku pisikolojisinin ardında özel güvenlik şirketlerinin beklediği pastadan pay alma anlayışının var olduğunu kamuoyunun gözardı etmemesi gerekir" dedi. 
Hırsızlık olaylarında diğer yılların verilerine göre bir fark olmadığını belirten Müezzinoğlu, elindeki somut delilleri şimdilik açıklamayacağını kaydetti. Müezzinoğlu'nun açıklamasını hayretle karşıladıklarını söyleyen özel güvenlik şirketlerinin yetkilileri ise "İddialarınızla ilgili belge ve bilgi varsa, adalete verin" çağrısında bulundu. GÜSOD Genel Sekreteri İskender Targaç, Müezzinoğlu'nun görüşlerinin tüm sektörü hedef alan haddini aşan bir açıklama olduğunu söyledi. 

'Amaç, polisi yıpratmak' 

MHP Genel Başkanı Devlet Bahçeli, devletin kontrolünde kurulmayan özel güvenlik birimlerini yarın kimlerin kontrol edeceğinin bilinmediğini belirterek, "Bu fevkalade tehlikeli bir oyundur" dedi. 
Ortadoğu gazetesinin sorularını yanıtlayan Bahçeli, sık sık yaşanan kapkaç ve hırsızlık olaylarının güvenlik zafiyetinden kaynaklandığı yönünde bir görüş oluştuğunu belirtti ve böylece emniyet birimlerinin yıpratılmak istendiğini öne sürdü. 
Sorunun yönetim boşluğundan kaynaklandığını söyleyen MHP Genel Başkanı Bahçeli, "Önemli olan güvenlik birimlerinin koordinasyonu sağlamak ve etkin düzenlemeler yapmaktır" diye konuştu. 


</TEXT>
</DOC>
