<DOC>
<DOCNO> 348485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/yazar/gunes.html </URL>
<DATE> 2005/06/03/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Veriler büyümenin düşeceğini gösteriyor 
</HEADLINE>
<TEXT>


Geçen hafta dış ticaret verileri, bu hafta da CNBC-e'nin derlediği Tüketici Güven Endeksleri yayımlandı. Her iki veri de çok önemli bir gelişmeye işaret ediyor Bu yıl büyüme yavaşlıyor. 
Dış ticaret verileri hem ithalatın, hem ihracatın arttığını gösteriyor. Şubat ayında ihracat yüzde 54, ithalat da yüzde 36 artmıştı. Bu artışların da ocaktaki bayram nedeniyle sarkan dış ticaret artışı olduğu tahmin edilmişti. Nitekim mart ayında ihracat artışı yüzde 25'e düştü. Ve şimdi nisan verisiyle görülüyor ki, ihracat artışı daha da düşmüş Yüzde 16. Bunun bir kısmı Çin etmeninden, bir kısmı eurodaki düşme trendinden, bir kısmı da düşük kurdan kaynaklanıyor. 
Gelelim ithalat verilerine. Ocak - şubat ortalaması yüzde 25. Bu durumda marttaki gevşeme önemli bir işaret Yüzde 21. Üstelik, mart ayında kur çok düşük noktalara gelmişti. Nisan ayında ithalat artışının bu düzeye oturduğu gözleniyor Yüzde 19. Üstelik bu rakamlarda aşırı düzeye çıkan petrol fiyatlarının etkisi de var. Özetle, ithalat artışının bu yıl geçen yıla göre daha makul düzeylere indiği gözleniyor. Bu da olsa olsa talepteki düşüşten kaynaklanabilir. Ya tüketim talebi düşüyordur, ya da yatırım. Tüketim malları ithalatı bu yıl ilk dört ayda yüzde 3.8 arttığına, sermaye malları ise yüzde 14 arttığına göre, biraz daha yatırım ağırlıklı bir büyüme gözleniyor. Ara mallarındaki yüzde 28'lik artış ise bir ölçüde petrol fiyatlarını yansıtıyor. 
Tüketimdeki yavaşlamayı destekleyen bir başka veri de Tüketici Güven Endeksleri TGE . TGE, geçen yılın ikinci yarısında önemli bir artış göstermemiş, sürekli dalgalanmış. İkincisi, TGE'de, ocak ayında çok ciddi bir gözlense de, daha sonra dört ay boyunca keskin bir düşüş olmuş. Nihayet TGE'nin şu andaki düzeyi hiç de sanıldığı kadar yüksek değil. Aksine, düşük düzeyde bir tüketim eğilimi gözleniyor. 
Bu veriler ithalat verilerini onaylıyor. Tüketim bu yıl, gerek dayanıklı mallarda, gerek dayanıksız mallarda düşük. İhracat ise geçen yıla göre artsa da, artışın düşmesi dikkat çekiyor. Bu durumda da büyümenin tek güdüsü olarak yatırımlar kalıyor. Yatırımlar ise tek başına resmi tahmin olan yüzde 5'i sağlamayabilir. 






</TEXT>
</DOC>
