<DOC>
<DOCNO> 329700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo21.html </URL>
<DATE> 2005/04/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Ankaragücü 2 - Sakaryaspor 7 
</HEADLINE>
<TEXT>

     Birinci Süper Futbol Ligi'nde Sakaryaspor, deplasmanda Ankaragücü'nü 7-2 yendi. 
     Karşılaşmanın ikinci yarısının 5. dakikası geçilirken, hakem Cüneyt Çakır'ın Ankaragücü'nden Adem ve Effa'yı kırmızı kartla oyun dışında bırakmasıyla sahada büyük gerginlik yaşandı. Bu dakikada Ali Akdeniz ve Şenol da sarı kart gördü. Oyun itirazlar nedeniyle uzun süre durdu. Ankaragücü kenar yönetimi kırmızı kart gören iki futbolcusunu saha dışına çıkarmaya çalışırken, teknik direktör Yılmaz Vural, Effa'ya büyük tepki gösterdi. Vural, araya girenlere rağmen tepkisini sürdürdü ve üzerine yürüdüğü Effa'yı yumrukladı. 
     Maçın hemen başında golü bulan Sakaryaspor, etkili savunmasıyla ev sahibi ekibe pozisyon şansı tanımazken, hızlı ataklarla da rakip kalede etkili olmayı sürdürdü. 25 dakika içinde 3 farklı üstünlüğü yakalayan rakibi karşısında oyun düzeni bozulan başkent ekibi ise Cenk'in ayağından kazandığı penaltı golüyle bu yarıda farkı ancak 2'ye indirebildi. 
     4. dakikada ceza alanın sol tarafında topla buluşan Burak, topu uygun pozisyondaki Makasi'ye verdi. Bu futbolcunun vuruşunda, meşin yuvarlak ağlarla buluştu 1-0 
     16. dakikada Burak, serbest vuruştan gelen topla ceza alanında buluştu. Bu futbolcunun vuruşunda meşin yuvarlak kaleci Orkun'dan döndü. Dönen topu takip eden Aydın, düzgün bir vuruşla farkı 2'ye çıkardı 2-0 
     24. dakikada Emre, ceza alanı dışından yerden ve düzgün bir vuruşla Orkun'un sağından topu ağlara gönderdi 3-1 
     30. dakikada Cenk'in ceza alanında düşürülmesinden kazanılan penaltı atışını, yine aynı oyuncu kullandı. Cenk'in vuruşunda üst direğe çarpan top ağlarla buluştu 1-3 
     Karşılaşmanın ilk yarısı, konuk ekibin 3-1'lik üstünlüğüyle sona erdi. 

     
</TEXT>
</DOC>
