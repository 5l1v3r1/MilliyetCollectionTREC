<DOC>
<DOCNO> 336663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko29.html </URL>
<DATE> 2005/04/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Schröder, 600 yatırımcı ile Türkiye'ye geliyor... 
</HEADLINE>
<TEXT>

     Türkiye'den ve Almanya'dan toplam cirosu 800 milyar Avro'ya ulaşan 1.200 işadamı, 4-6 Mayıs tarihleri arasında İstanbul'da yapılacak 1. Türk-Alman Ekonomi Kongresi'nde bir araya gelecek. 
     Kongrenin tanıtımı amacıyla Türk-Alman Ticaret ve Sanayi Odası TD-IHK Başkanı Kemal Şahin ile Türkiye Odalar ve Borsalar Birliği TOBB Başkanı Rifat Hisarcıklıoğlu'nun katıldığı bir basın toplantısı düzenlendi. 
     Verilen bilgiye göre, TD-IHK'nın, TOBB ve Alman-Türk Sanayi ve Ticaret Odası AHK desteği ile Grand Cevahir Oteli'nde düzenleyeceği kongre, Başbakan Recep Tayyip Erdoğan ve Almanya Başbakanı Gerhard Schröder'in katılımları ile gerçekleştirilecek. 
     Kongreye, Mercedes Benz, Metro AG, Deutsche Bank, Siemens gibi Almanya'nın en büyük firmalarının üst düzey temsilcileri katılacak. 
     600 Alman ve 600 Türk işadamının katılacağı kongrede, iki ülkenin yatırım fırsatları, yeni işbirliği imkanları ve pazardaki son gelişmeler masaya yatırılacak. 
     Üç gün sürecek kongrenin ilk gününde Türkiye ve Almanya'nın üretim ve pazar olanakları tanıtılacak. 
     İkinci gün otomotiv ve yan sanayi, yatırım ve finansman, gıda ürünleri, makine elektronik ve telekomünikasyon, tekstil ve giyim olarak 5 sektör toplantısı gerçekleştirilecek. 
     Üçüncü gününde ise Almanya'dan gelen yatırımcılar için bölgesel inceleme gezileri düzenlenecek. Otomotiv üretimi ve yan sanayi için Bursa, teşvikli illerdeki yatırım imkanı için Düzce ve serbest bölgede yatırım olanaklarını incelemek için Çorlu'daki Avrupa Serbest Bölgesi'ne geziler düzenlenecek. 
     Kongre sırasında oluşturulacak sergi alanında, 39 firma katılımcılara ürünlerini tanıtacak. 
     Almanya Başbakanı Gerhard Schröder ve Türkiye Başbakanı Recep Tayyip Erdoğan'ın onur üyesi oldukları Türk-Alman Ticaret ve Sanayi Odası'nın Başkanlığı'nı Şahinler Holding Yönetim Kurulu Başkanı Kemal Şahin yapıyor. 
     Kurucu üyeleri arasında Metro, Mercedes, Commerz Bank, Eczacıbaşı Holding gibi kuruluşların bulunduğu Oda'ya üye şirketlerin toplam cirosu 500 milyar Avro'nun üzerinde bulunuyor. 
     
</TEXT>
</DOC>
