<DOC>
<DOCNO> 320880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas24.html </URL>
<DATE> 2005/03/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
UNESCO ve L'oreal'den Türk bilim kadınına burs 
</HEADLINE>
<TEXT>

     BM'nin Bilim, Eğitim ve Kültür Kuruluşu UNESCO ve dünyaca ünlü kozmetik gurubu L'Oreal, bilimsel çalışmalarından dolayı Koç Üniversitesi öğretim görevlisi Dr. Özlem Zehra Keskin'e burs verdi. 
     Biyokimya dalında araştırmalar yapan Dr. Keskin'e, UNESCO ve L'Oreal, bu yıl içinde 20 bin ABD doları tutarında burs verecek. 
     UNESCO ve L'Oreal grubunun ''Bilim ve Kadın'' büyük jüri ödülleri ve bursları, Paris'teki UNESCO binasında düzenlenen törenle sahiplerine dağıtıldı. 
     Büyük jüri ödülünü, beş kıtadan seçilen beş bilim kadını alırken, yine beş kıtadan Keskin'in de aralarında bulunduğu 15 genç bilim kadınına burs verildi. 
     Büyük jüri ödülünü alan 5 bilim kadınına, yaptıkları çalışmalar için kişi başına 100 bin ABD doları verilecek. 
     UNESCO ve L'Oreal, kadınların bilim çalışmalarına yapacakları katkıyı teşvik ve desteklemek için 1999 yılında bu yana ''Bilim ve Kadın'' ödülü dağıtıyor. 
     
</TEXT>
</DOC>
