<DOC>
<DOCNO> 312544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/aeko.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AÇIKLAYIN 
</HEADLINE>
<TEXT>


DİE, yeni sepete göre 2005 Ocak enflasyonunu açıkladı. Ancak aynı sepete göre 2003 - 2004 rakamları açıklanmadığı için kıyaslama olanağı ortadan kalktı. Enflasyonda gerçekte ne oldu, anlaşılamadı. Uzmanlar, 'Bu enflasyon hafızasını yitirmektir. Uluslararası standartlara göre böyle istatistik açıklanmaz" diyor. Milliyet, Bilgi Edinme Yasası'na dayanarak DİE'ye başvurdu 2003 - 2004 endeks değerlerini de açıklayın 

Tarık Yılmaz 

Devlet İstatistik Enstitüsü'nün DİE açıkladığı 2003 bazlı enflasyon verileri yeni bir tartışmayı da beraberinde getirdi. Yeni enflasyon serisinde tüketici fiyatları endeksi TÜFE ile üretici fiyatları endeksinin ÜFE 2003 ve 2004 yılı değerleri açıklanmadı. Böylece kıyaslama ve gerçekte ne olduğunu anlama olanağı ortadan kalktı. 
Konunun uzmanları, bu 'enflasyonda hafızayı yitirmek' olarak değerlendirildi. DİE, istatistik tutma ve açıklamada uluslararası standartları ihlal etmekle eleştirildi. DİE Başkanı Ömer Demir eleştirilere 'karışıklık yaratacaktı' diyerek yanıt verirken, Milliyet Bilgi Edinme Yasası gereği bu verileri DİE'den talep etti. 
2003 yılı harcama kalıplarını ve üretim değerlerini kullanarak yeni ve daha güncel enflasyon serileri hazırlayan DİE, 2003 ve 2004 yılı endeks verilerini açıklamadığı için eleştiriliyor. Uluslararası 'saydamlık kuralları' gereği bu verilerin de açıklanması gerektiğini belirten uzmanlar, geçmiş dönem verileri olmadığı için enflasyonda bir karşılaştırma yapma olanağının ortadan kalktığını ifade ediyorlar. 

Saydamlık gereği 
Milliyet yazarı Faik Öztrak, önceki gün 'Bu veriler saydam değil, bir şey söylemiyor' başlıklı yazısında "Yeni bir metodoloji benimsendiğinde yeni serinin yeni metodolojiye göre hesaplanmış en az bir ya da iki yıl öncesinin verileri ile birlikte yayımlanmalı" yorumunda bulundu. 
Kadir Has Üniversitesi Öğretim Görevlisi Doç Dr. Öztin Akgüç de verilerin, metodoloji değiştiği zaman geriye dönük olarak verilmesi gerektiğine işaret etti. Verinin olmamasının karşılaştırma imkanını ortadan kaldırdığına değinen Akgüç, açıklamanın tutarlılık ilkesi gereği olduğunu söyledi. 

'Hiç etik değil' 
Hazine eski Müsteşar Yardımcısı ve Bilkent Üniversitesi Öğretim Görevlisi Ferhat Emil ise verilerin geçmişe dönük yayımlanmamasının kafaları karıştırdığını belirtti. "Fiyat sisteminin hafızası ortadan kalktı" diyen Emil, metodoloji değiştiğinde bunu olabildiğince geriye götürmenin etik bir anlayış olduğunu söyledi. Ekonometrik çalışma yapan biri orta vadeli enflasyon eğilimini izlemek istediğinde iki yıl beklemek zorunda kalacağına dikkat çeken Emil, şöyle devam etti 
"Diyelim ki bir bankacı enflasyonun nereye gideceğini merak ediyor ve en azından önceki yılla karşılaştırmak istiyor. Ancak bunu yapamaz. Ya altı ay önce çıkmış bir hazine bonosunun reel getirisini nasıl hesaplayacak." 
Emil, hem iktisatçıların analizi hem de kısa vadeli hesapları görmek isteyenler için verilerin bir an önce açıklanması çağrısında bulundu. 

'Geriye dönük enflasyon verisi kafa karıştırırdı' DİE Başkanı Demir, 2003 verileriyle oluşturulan enflasyon serilerinde 2004 yılı enflasyon oranlarının açıklanmamasını 'karışılık yaratır' gerekçesiyle duyurmadıklarını söyledi. Demir, "Yeni seriyi verseydik 2004 yılı için iki ayrı TEFE ve TÜFE rakamı olacaktı. Hukuki konularda hangi verinin dikkate alınacağı noktasında karmaşa çıkacaktı" dedi. 
Demir'in Milliyet'e yaptığı açıklama özetle şöyle 
Eğer ocakta aylık 0.55 artışı verseydik ve yıllığı koymasak, 'yıllık ne oldu' sorusuna yanıt veremezdik. Yıllık değişimi de verdik. Bu enflasyon verileri tüketilmiş rakamların alternatifi değil.Elimizde yeni seriye göre 2003 ve 2004 verileri elbetteki var. Ancak açıklasak hukuki sorunlar çıkabilir. İki ayrı resmi gösterge olacaktı. Kira artışları ve zamlar neye göre belirleneceği konusunda da hukuki karmaşa çıkabilirdi.Bir grup veride endekslerde revizyon mümkün. Mesela milli gelir serilerini de geriye dönük olarak düzeltiyoruz. Enflasyonda bu anlamlı değil.Verileri yayımlamamada kaygımız teknik değil pratik. Yeni seri ile eski arasında dramatik bir farklılık yok. Bazılarınını açıkladığı gibi enflasyonda eski seri ile yeni seri arasında 15 puana yakın fark ise rakamları yanlış okumadan kaynaklanıyor. 2004 için bazı aylarda farklılıklar bulunabilir ancak bunca kavramsal, kuramsal, bölgesel değişikliğe, kır - kent ayrımı getirilmesine karşın iki seri arasındaki farklılıklar toplamda çok çok az. Uluslararası deneyimlerde bizim uygulamamızın doğru olduğunu gösteriyor. Ancak entellektüel merakı nedeniyle endeksleri isteyenler bir yıl boyunca açıklanacak verilerden geriye giderek bunu hesaplayacak. Yani bir yıl heyecanı ayakta tutacağız. 

'Risk algılamasını artırır' Analistler DİE Başkanı'ndan farklı düşünüyor. Gerek yerli gerekse uluslararası yatırımcıların, tüketicinin, işadamının en çok izlediği göstergelerden biri olan enflasyon verilerindeki eksikliğin risk algılamasını artırabileceğini, reel faizlere olumsuz etki edebileceğini belirten analistler sakıncaları şöyle sıralıyor 
"Yatırım yapmak isteyen kişi yatırım planını hangi enflasyona göre değerlendirecek. Belli bir dönem için reel faiz nasıl hesaplanacak Reel faiz ya da başka bir veri hesaplamak için bir seri olması gerek ancak elimizde sadece ocak ayı verisi bulunuyor. Tek bir veriyle hesap yapılamaz. Bir diğer sorun ise şeffaflık ve Türkiye ekonomisine bakış. AB ya da IMF ile yapılan görüşmelerde '2004'e kadar enflasyonumuz buydu artık bunu kullanıyoruz mu' diyeceğiz. Böyle şey olmaz. Dışarıdan verilere olan güven de zedeleniyor." 

Milliyet, Bilgi Edinme Yasası'na göre bilgi istedi Önceki gün DİE'nin açıkladığı enflasyon verileri ile birlikte, konuyu gündeme getiren Milliyet, dün de hem Milliyet tüzel kişiliği olarak Genel Yayın Yönetmeni Mehmet Y. Yılmaz, hem de muhabirimiz Tarık Yılmaz adına, DİE'ye başvurarak geriye doğru verilerin açıklanmasını istedi. Bilgi Edinme Yasası'na dayanılarak yapılan bu başvuru, 15 işgünü içinde yanıtlanması gerekiyor. Milliyet'in DİE'ye gönderdiği dilekçe özetle şöyle 
"2004 sonuna kadar 1994 100 bazlı veriler kullanan DİE, 2005 yılı başından itibaren 2003 100 bazlı endeksler kullanmaya başladı. 
Yeni seriye göre TÜFE aylık yüzde 0.55, yıllık yüzde 9.23 ÜFE ise aylık yüzde -0.41, yıllık yüzde 10.70 olarak gerçekleşti. Ancak yeni TÜFE ve ÜFE endeksleriyle oluşturulan serilerin 2003 ve 2004 değerleri açıklanmadı. Analize imkan tanıması açısından 2003-2004 ÜFE ve TÜFE endeks değerlerinin de açıklanmasını talep ediyoruz." 


</TEXT>
</DOC>
