<DOC>
<DOCNO> 346365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko39.html </URL>
<DATE> 2005/05/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Unakıtan Kurumlar vergisi düşürülecek 
</HEADLINE>
<TEXT>

     Maliye Bakanı Kemal Unakıtan, kurumlar vergisi oranının düşürüleceğini açıkladı. Gelir ve kurumlar vergisinin yeniden düzenlenmesine yönelik olarak Vergi Konseyi’nin "hummalı şekilde" çalıştığını belirten Unakıtan, önce gelir daha sonra kurumlar vergisiyle ilgili çalışmaların tamamlanıp yakında TBMM’ye sunulacağını bildirdi. 
     Hesap Uzmanları Kurulu’nun 60’ıncı kuruluş yıl dönümü nedeniyle düzenlenen panelde konuşan Unakıtan, kayıt dışıyla ilgili stratejik planı hazırlandığını, bu plana Dünya Bankası, IMF ve AB’nin de ’tamam’ dediğini belirterek, 10 sene içinde kayıt dışının kademe kademe indirilmesinin öngörüldüğünü söyledi. Kayıt dışını ülkenin en önemli sorunu olarak nitelendiren Unakıtan, "Bunu çözdüğümüz zaman bütün dertler halledilecek. Türkiye başka bir Türkiye olacak" dedi. 
     Kayıt dışının içinde yer alanların bile kayıt dışından şikayet ettiklerini söyleyen Unakıtan, "Kimse kendi evinin önünü süpürmüyor. Ben biliyorum o sektörleri işyerlerini onlar diyor ki ’Kayıt dışını engellemek lazım’ bu ne perhiz, ne lahana turşusu. Onlara özel olarak diyorum ki kendi önünüze bakın, siz bakmazsanız biz bakacağız" diye konuştu. 
     Kriz dönemlerinde, kayıt dışının kurtarıcı etkisi olduğuna ilişkin değerlendirmeleri de eleştiren Unakıtan, "Mikroptan sıhhat düşünülebilir mi Toplumu kemiren bir mikrop bu. 
     Kimse bu cahilliğe düşmesin. Türkiye, Osmanlı’dan beri iki meseleyi halledememiş, bütçe açığı ve cari açıkla devamlı uğraşmıştır" diye konuştu. 
     
     "HAMİLİNE ÇEK KALKACAK" 
     Artık sermaye ve mal haraketlerini çok kolay takip ettiklerini ifade eden Unakıtan, pilot olarak bazı yerlerde inceleme yaptıklarını belirtirken, sözlerini şöyle sürdürdü 
     "Yerini açıklamak istemiyorum. Ama oralar sarsıldı. 
     Kimse birşey söylemiyor. Usulsüzlük var tabi. Gelip, uzlaşıp ödeyip gidiyor. Ekonomiyi rahatsız etmek istemiyoruz. Ama vidaları yavaş yavaş kısıyoruz. Şimdi herkesten icraat alacağız. ’Sen şunları harcadın açıkla bakalım’. Bununla ilgili kanun da çıkacağız. Hamiline çek ödemelerine müsade etmeyeceğiz. Bununla ilgili kanuni düzenlemeleri de getiriyoruz. Arkadaşlarımız çalışmalar yaptılar, hamiline çeki kullananlar hakkında şüpheli işlem bildiriminde bulunulacak. Kime MASAK’a. AB uygulamasını Türkiye’ye getireceğiz. Mal alacak, ’Aman bana fatura kesme’ diyor. 
     Hepsini biliyoruz." Kemal Unakıtan, buğdayda uygulanacak prim sistemiyle kayıt dışının önleneceğini, müstahsil makbuzunun nereye kesildiğine bakılacağını anlatırken, "Mezar taşı mı Olmaz bu" diye konuştu. 
     Unakıtan, vergi dışı tutulan menkul sermaye gelirlerinin 2006’dan itibaren vergiye tabi olacağını açıkladıklarını, böylece vergi dışı büyük bir kesimin tekrar kayıtiçine alınmış olduğunu ifade etti. 
     
     PARA HAREKETLERİ 
     Hesap Uzmanları Kurulu Başkanı Mahmut Vural da 2004 yılında yaptıkları incelemelerde bulunan 9 katrilyon liralık matrah farkının 1.1 katrilyon lirasını para hareketlerinin incelenmesi sonucunda ortaya çıkarıldığını bildirdi. 
     "Bu faaliyetler maalesef tamamen kayıt dışıdır" diyen Vural, para transferlerine dayalı vergi incelemesini bu yıl sistemli bir şekilde yaygınlaştırdıklarını belirtirken, İsanbul, Ankara ve İzmir dahil 19 büyük ilde 6 bin 300 banka hesabının mercek altına alındığını söyledi. 
     Bu hesaplardaki işlem hacminin yaklaşık 100 milyar YTL olduğunu açıklayan Vural, 2005 yılında GSMH’nin 480 milyar YTL olacağı dikkate alındığında rakamın büyüklügünün daha net ortaya çıkacağını bildirdi. 
     
     YÜZDE 30 KAYIT DIŞI 
     "Niye başka memleketlere beynenminel finans kuruluşlarına gidelim ki Kayıt dışını halledersek hiçbir yere gitmemize gerek yok" diyen Unakıtan, Hesap uzmanları Kurulu’nun yaptığı çalmışmaya göre, kayıt dışının GSMH’ye oranının yüzde 30 oranında olduğunu, geçmiş yıllarda bunun yüzde 35-40’lar düzeyinde bulunduğunu söyledi. Unakıtan, "Düşünün GSMH’nin yüzde 30’u 90 milyar dolar eder" dedi. 
     Yeni gelirler toplanması durumunda, vergilerin düşürülmesi yoluna gidileceğini bildiren Unakıtan, şöyle konuştu 
     "Türkiye’nin faiz yükünü azaltması lazım. Soygun gibi birşey. Ne diye ben bu kadar faiz ödeyeyim. Belçika yüzde 3 faiz ödüyor. Biz yüzde 17 ödüyoruz. Bunu düşürmek için faiz dışı fazla vermemiz, bütçe disiplininden bir santim ayrılmamız lazım. Kayıt dışı ekonomiyle ilgili attığımız adımlar var. Hükümet olarak da kararlıyız, aksi taktirde bizi AB’ye almazlar. Ne kadar iyi müzakere edersek edelim kayıt dışını halletmemiz lazım." Kayıt dışı konusunda, polisiye tedbirlerle biryere varılamadığını, öncelikle fakirlikten kurtulunması gerektiğini, ekonomi büyüdüğü zaman şirketlerin kurumsallaştığını anlatan Unakıtan, şöyle konuştu 
     "Enflasyon uyurken bile adamın cebinden parasını çalar. 
     Kişi başına gelir 2 bin 600 dolardı. Şimdi bizim niyetimiz 5 bin doların üzerine çıkarmak, ikinci dönem tekrar bize görev verilirse, 10 bin doların üzerine çıkarmak. Mısır çekişmelere Türkiye’nin tahammülü, lüksü yok." Gelir İdaresinin yeniden yapılandırılmasından da söz eden Unakıtan, "Bizim vergi dairesi kimden para aldığını bilmiyor. Kendi bölgesini avucunun içi gibi bilecek. Bilmedi o işi yapmayacak" dedi. 
     
</TEXT>
</DOC>
