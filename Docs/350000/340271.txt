<DOC>
<DOCNO> 340271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur21.html </URL>
<DATE> 2005/05/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
THY uçağında "cep telefonu" paniği .. 
</HEADLINE>
<TEXT>

     
     Ferit ASLAN DİYARBAKIR, DHA 
     
TÜRK Hava Yolları'nın dün Ankara- Diyarbakır seferini yapan TK 646 sefer sayılı uçağında bir yolcunun cep telefonunu açması nedeniyle tartışma ve panik çıktı. Uçağın iniş takımları bir süre açılmayınca 150 yolcu ve mürettebat tehlike atlattı. 
     THY'nin Ankara- Diyarbakır seferini yapan ve içerisinde 150 yolcu bulunan TK 646 sefer sayılı Boeing 737-400 tipi uçağı, dün saat 15.00 sıralarında Ankara’dan havalandı. Hostesler kalkıştan önce cep telefonu ve elektronik cihazların uçağın uçuş sistemlerini bozduğu gerekçesiyle kapatılması uyarısını yaptı. 
     İddiaya göre, uçak Diyarbakır semalarında iniş için alçalmaya başlarken, iniş takımlarında sorun yaşandı. Bunun üzerine anons yapılarak, yolcuların cep telefonlarını kontrol etmeleri istendi. Bu anons üzerine yolcular cep telefonlarını kontrol etti, ancak açık cep telefonun kimde olduğu saptanamadı. Pilotlar iniş hazırlığı yaparken, bu kez iniş takımları açılmayınca heyecan başladı. Yolcular paniğe kapılırken, arızaya bir yolcunun cep telefonunu açık unutmasının yol açtığı ortaya çıktı. Cep telefonunu açık unutan ve kimliği açıklanmayan yolcu ile hostesler arasında tartışma çıktı ve yolcu telefonunu kapattı. 
     Açık bırakılan cep telefonu yüzünden arızalann sistem yeniden normale döndü ve uçağın iniş takımları açıldı. Uçak Diyarbakır Havaalanı'na güvenli iniş yaptı. 
     
</TEXT>
</DOC>
