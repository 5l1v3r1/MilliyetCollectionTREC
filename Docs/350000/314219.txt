<DOC>
<DOCNO> 314219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur21.html </URL>
<DATE> 2005/02/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türk bilim adamlarının çalışması BBC'ye haber oldu... 
</HEADLINE>
<TEXT>

     Abant İzzet Baysal Üniversitesi AİBÜ Tıp Fakültesi Dekanı Prof. Dr. Cihangir Uyan ile Düzce Tıp Fakültesi öğretim üyesi Doç. Dr. Ramazan Akdemir'in ''acı bal zehirlenmeleri'' konulu araştırması, İngiliz yayın kuruluşu BBC'ye haber oldu. 
     Prof. Dr. Uyan, AA muhabirine yaptığı açıklamada, Doç. Dr. Ramazan Akdemir ile birlikte yaptıkları ''acı bal zehirlenmeleri'' araştırmasının, İngiliz yayın kuruluşu BBC'ye haber olduğunu söyledi. 
     Acı bal zehirlenmeleri araştırması ile ilgili çalışmaların sürdürüldüğünü anlatan Dekan Uyan, ''Yaptığımız araştırmaya göre halk arasında 'acı bal' diye bilinen balı yerken dozunu kaçıran herkes risk altında. Bu bal özel bir hasta grubunu değil, her insanı etkiliyor. O yüzden acı balı yerken dozunu kaçırmamalı'' dedi. 
     AİBÜ'den yapılan açıklamada da BBC'de yayınlanan haberin Türkçe çevirisine yer verildi. BBC'de yayınlanan, ''Doğal Balın Zehirleme Tehlikesi'' başlıklı haberde, Abant İzzet Baysal Üniversitesi'nden bir araştırma grubunun, baldan kaynaklanan 19 zehirlenme vakasını inceledikten sonra bir uyarı yayınladığı belirtiliyor. 
     Haberde, acı bal olarak bilinen ve bazı bitkilerden kaynaklanan bir tür zehir ihtiva eden işlenmemiş balı yedikten sonra zehirlenen hastaların tamamının acil müdahaleye ihtiyaç duyduğunun tespit edildiği kaydediliyor. 
     
</TEXT>
</DOC>
