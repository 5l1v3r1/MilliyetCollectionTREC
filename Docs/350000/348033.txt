<DOC>
<DOCNO> 348033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/eko02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaklı domates 10 kuruşa düştü 
</HEADLINE>
<TEXT>


Rusya'nın Türkiye'den sebze meyve ithalatını yasaklamasının ardından ürün fiyatlarında düşüş durmuyor. Antalya'da domatesin kilosu 10 YKr'ye indi 

EKONOMİ SERVİSİ 

Rusya'nın Türkiye'den yaş sebze meyve ithalatını durdurma kararının ardından, önde gelen üretim bölgelerinden Antalya'da, bu ürünlerin fiyatındaki düşüş sürüyor. Kararın ilk açıklandığı gün kilosu 80 YKr'den 800 bin lira 40 YKr'ye gerileyen ihracatlık domates 10 YKr'ye kadar düştü. Antalya Ziraat Odası Başkanı Halil Ordu, milyonlarca dolar zararın olduğunu, ürün fazlalığı nedeniyle domatesin çöpe gittiğini söyledi. 
Antalya'da ilk beş ayda geçen yıla göre yüzde 42 artarak 158.6 milyon dolara ulaşan ihracatın içinde en fazla payı 98.6 milyon dolarla yaş meyve sebze alıyor. 
Rusya, Antalya'dan bu ürünlerin en fazla ihraç edildiği üçüncü ülke konumunda bulunuyor. Rusya'nın ithalatına yasak koyduğu kesme çiçekte beş aylık ihracat Antalya'da 17.5 milyon dolara ulaştı. Ancak bu ürünün sezonu bittiği için yasaktan etkilenmediği vurgulanıyor. Türkiye, geçen yıl 15 milyon doları Rusya'ya olmak üzere 50 milyon dolarlık kesme çiçek ihraç etmişti. 

Karadeniz de ağlıyor 
Yasak, Karadeniz ve Ege'yi de etkiledi. Doğu Karadeniz İhracatçılar Birliği DKİB Başkanı Ahmet Hamdi Gürdoğan, yasak nedeniyle her gün yaklaşık 10 milyon dolarlık zarar olduğunu bildirdi. Gürdoğan, yasaktan önce 1 YTL civarında satılan domatesin kilosunun 30 YKr'ye kadar düştüğünü belirti. 
Yaş üzümde ikinci büyük pazar olan Rusya'nın, Türkiye'den yaş sebze meyve ithalatını durdurması üzerine Ege Yaş Meyve ve Sebze İhracatçıları Birliği Yönetim Kurulu Üyesi Cengiz Balık, "İhracatın halen yaklaşık yüzde 30'unun yapıldığı Rusya kapısı kapanırsa üzüm üretim sahalarının yoğun olarak bulunduğu bölgelerde işsizlik büyük sorun olur" dedi. 
Bu arada Rusya Büyükelçisi Petr Stegny ile görüşen Tarım Bakanı Sami Güçlü, söz konusu sorunun çözümü konusunda teknik aksaklıkların en kısa sürede giderileceği konusunda taahhütte bulundu. Konuyu görüşmek üzere ise bakanlık yetkililerinin bugün Rusya'ya gitmesi kararlaştırıldı. 

İç piyasaya yaradı 
Öte yandan Rusya'nın "İhraç mallarınızda Akdeniz sineği var" gerekçesi ile Türkiye'den sebze meyve ithalatını durdurması üzeri iç piyasada fiyatlar gerilemeye başladı. Yasağın ardından İstanbul'a gelen ürün miktarının arttığını belirten İstanbul Sebze Meyve Hali Komisyoncuları Derneği Başkanı Burhan Er, "Bu nedenle fiyatlar gerilemeye başladı. Bir çok malda yarı yarıya, bazılarında ise yarıdan fazla düştü" diye konuştu. 

2004'te Rusya, Türkiye'den en çok domates aldı Ürün İhracat Milyon dolar Domates 59.7 Üzüm 38.5 Mandalina 24.7 Limon 22.5 Portakal 17.4 Greyfurt 9.2 

</TEXT>
</DOC>
