<DOC>
<DOCNO> 303811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur37.html </URL>
<DATE> 2005/01/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Belediye Başkanı'ndan afişli özür... 
</HEADLINE>
<TEXT>

     Aydın Belediye Başkanı İlhami Ortekin, belediye tarafından 2 ay önce asfaltlanan, ancak yağmur sularına dayanamayarak çöken Gençlik Caddesi için, yol üzerine astırdığı afişle Aydın halkından özür diledi. 
     Ortekin tarafından Gençlik Caddesi'nin girişine astırılan afişte, teknik aksaklıklar nedeniyle istenilen vasıfta imalat yapılamadığı belirtildi. Afişte, şunlar kaydedildi 
     ''Yüklenici firmadan kaynaklanan ve belediyemizce geçici kabulü yapılmamış bu işle ilgili aksaklık, hava durumu elverdiğinde yine yüklenici firma tarafından sözleşme gereği en sağlıklı biçimde tekrar bir bedel ödemeden giderilecektir. Elimizde olmayan nedenlerden dolayı özür dileriz.'' Ortekin, daha önce de aynı caddenin asfaltlanmasının bitiş tarihi konusunda verdiği sözü tutamadığı için afiş astırarak Aydınlılardan özür dilemişti. 
     
</TEXT>
</DOC>
