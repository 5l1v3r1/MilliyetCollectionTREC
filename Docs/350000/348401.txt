<DOC>
<DOCNO> 348401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/ekonomi/eko07.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek otellerinde düğüm çözüldü 
</HEADLINE>
<TEXT>



Bir yıl önce satılması kararı alınan ancak önce Emek İnşaat'ın yan kuruluşu olan Emek Proje'nin, daha sonra işletme ve kira sözleşmeleri ile bu otellerin işletmesini alan yabancı otel zincirlerinin sorun çıkarması nedeniyle yılan hikayesine dönen Emekli Sandığı otellerinin satışıyla ilgili sorunlar, Maçka ve Stad Oteli dışında giderildi. 
İstanbul Hilton ve Büyük Tarabya, İzmir Büyük Efes, Bursa Çelik Palas ve Büyük Ankara Otellerinin satışının önündeki engeller ortadan kalktı. Hilton Oteli ihalesine girmeyeceğini bildiren Hilton Grubu, kalan son 10 yılda işletmeye devam koşuluyla otelin satışına muvafakat verdi. 
Efes ve Çelik Palas için Swiss Grubu ile yapılan protokol uyarınca bu iki otelin yeni sahipleri, önceki işletme sözleşmesine bağlı kalacak. Millennium ise Büyük Ankara ve Tarabya'yı alacak firmalarla çalışmayı tarafların iradesine bıraktı. Taraflar istemezse Millennium'a 26 bin dolarlık masraf ödenerek yollar ayrılabilecek. 


</TEXT>
</DOC>
