<DOC>
<DOCNO> 325044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun26.html </URL>
<DATE> 2005/03/19/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Talabani Şiiler ile Kürtler Kerkük konusunda anlaşmaya vardı 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Kerkük kentinin statüsü konusunda Şii İttifak ile anlaşma sağladıklarını söyledi. 
     Talabani, Irak Kürdistan Demokrat Partisi IKDP lideri Mesud Barzani ile görüşmesinin ardından yaptığı açıklamada, ''Geçici anayasanın 58. maddesiyle ilgili anlaşmaya vardık, bu madde yeni hükümetin kuruluşundan bir ay sonra uygulamaya konulacak. Bir rejim yıkıldı ve hükümet kurulur kurulmaz bir başkasını yeniden inşa edeceğiz'' dedi. 
     Geçiş döneminde Irak'ta yürürlükte olan geçici anayasanın 58. maddesi, Saddam Hüseyin döneminde ''Kerkük'ün zorla Araplaştırılmasının etkilerinin düzeltilmesini'' öngörüyor. 
     Mümkün olduğunca geniş katılımlı bir hükümet istediklerini ifade eden Talabani, ''Birlik hükümeti istiyoruz. Hükümete tüm tarafların katılmasını istiyoruz, hem Sünnilerin hem geçici başbakan İyad Allavi'nin listesi gibi'' dedi. 
     Barzani ise görev dağılımının henüz belirlenmediğini söyledi. 
     Barzani'nin yakın çevresinden, Irak Devlet Başkan Yardımcısı Roj Nuri Şıveys de açıklamasında, görüşmelerde ''hükümetin oluşumuyla ilgili detayların ele alındığını ve nihai anlaşma için pazarlıkların gerekli olduğunu'' belirterek, Şiilerle Kürtlerin ''ilkeler konusunda anlaşma sağladığını, kapının artık diğer gruplara açık olduğunu'' kaydetti. 
     Öte yandan, Iraklı Sünniler, Irak anayasasının yazılması ve Aralık ayında yapılması öngörülen ikinci genel seçimlere hazırlık amacıyla güç birliğinde bulunmak amacıyla Bağdat'ta bir konferans düzenlediler. 
     Yaklaşık 300 siyasetçi ile aşiret liderinin katıldığı konferansın sonunda onaylanan deklarasyonda, ''Sünnileri temsil eden birleşik bir ulusal cephe oluşturulması, bu cephenin de Irak halkının birliğini güçlendirmek amacıyla tüm siyasi gruplarla temasa geçilmesi konusunda bir strateji izlemesi'' çağrısında bulunuldu. 
     ''Ulusal birlik yönündeki tavrın korunması için Sünni Araplara yeni hükümette yer verilmesi'' talebinde de bulunulan deklarasyonda ayrıca, ''İşgal güçlerinin köy ve kentlerden çekilmesi ve bu güçlerin Irak'tan tamamen çekilmesi için de bir takvim belirlenmesi'' istendi. 
     
</TEXT>
</DOC>
