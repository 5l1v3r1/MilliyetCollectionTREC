<DOC>
<DOCNO> 307429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun13.html </URL>
<DATE> 2005/01/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hani kanıt vardı Bush pişman değil... 
</HEADLINE>
<TEXT>

     ABD Başkanı George Bush, kitle imha silahları bulunamasa bile Irak'ı işgal etmekten ''kesinlikle'' pişman olmadığını söyledi. 
     İkinci dönem görevine 20 Ocak'ta başlayacak olan Başkan Bush, Amerikan ABC televizyonuna verdiği demeçte, ''Kitle imha silahları bulacağımızı düşünüyordum. Burada ABD'de, dünyada birçok insan, Birleşmiş Milletler, devrik Irak lideri Saddam Hüseyin'in kitle imha silahları olduğunu düşünüyordu ve istihbarat toplarken aksayanı bulmalıydık'' diye konuştu. 
     ''Saddam tehlikeliydi ve o artık iktidarda olmadığı için şu an dünya daha güvenli'' diyen Amerikan Başkanı, kitle imha silahlarının bulunamamasının ülkesinin inanılırlığına zarar vermediğini söyledi. 
     Başkan Bush, ''Irak'ta kitle imha silahlarının bulunamaması nedeniyle, Washington'ın başka bir ülkeye benzer suçlamada bulunması halinde dünyanın inanıp inanmayacağı'' sorusunu şöyle yanıtladı 
     ''Eğer uluslararası toplumla uyum halinde bir başka ülkeye karşı harekete geçmemiz gerekirse, sunacağımız kanıtlar konusunda çok dikkatli olmalıyız. Ancak insanların Saddam Hüseyin'in ne kadar kötü kötü biri olduğunu bilecek noktada olduklarını düşünüyorum.'' Irak'ta kitle imha silahları aramalarının sonuçsuz kalmasına karşın, Saddam Hüseyin'in silah üretecek durumda olduğunu, başka bir deyişle tehlikeli biri olduğunu söyleyen Bush, bugün bunu bilmesinin dahi, devrik Irak liderinin rejimine karşı bir savaş başlatma kararı almasına yeterli olduğunu ifade etti. 
     Bush, ayrıca Rusya Devlet Başkanı Vladimir Putin'le yapacağı görüşmeyi sabırsızlıkla beklediğini söyledi. 
     
</TEXT>
</DOC>
