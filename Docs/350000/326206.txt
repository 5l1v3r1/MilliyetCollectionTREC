<DOC>
<DOCNO> 326206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun35.html </URL>
<DATE> 2005/03/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
AB'den Hırvatistan'a sarı ışık... 
</HEADLINE>
<TEXT>

     AB devlet ve hükümet başkanlarını bir araya getiren Brüksel zirvesi sonunda, Hırvatistan'ın tam üyelik müzakereleri başlangıcının askıda kalması kararı teyit edildi. 
     AB Konseyi, Hollanda'nın Lahey kentinde eski Yugoslavya için kurulan uluslararası savaş suçları mahkemesinin Başsavcısı Carla del Ponte'nin, Zagreb yönetiminin, savaş suçu sanığı General Ante Gotovina'nın yakalanması için mahkemeyle tam işbirliği yapmadığını bildirmesi üzerine, Hırvatistan'ın tam üyelik müzakerelerinin başlangıcını askıya almıştı. 
     AB Dönem Başkanı Lüksemburg Başbakanı Jean-Claude Juncker, zirve sonunda düzenlediği basın toplantısında, AB Konseyi'nin kararının değiştirilmediğini açıkladı. Juncker, AB Komisyonu, Yüksek Temsilci Javier Solana, AB Dönem Başkanı Lüksemburg, gelecek dönem başkanları İngiltere ve Avusturya'dan oluşacak bir gözlem ve inceleme grubunun Hırvat yöneticilerle temas kuracağını ve AB Konseyi'ne rapor hazırlayacağını bildirdi. Juncker, bu çalışmalara ilişkin bir takvim belirlenmediğini duyurdu. 
     Juncker, zirvede Lizbon stratejisi, istikrar paktı reformu ve ekonomik konuların ele alındığını, üye ülkelerin 3 yıllık ulusal reform programları hazırlayacaklarını, bu programların AB ile paralel yürütüleceğini belirtti. 
     Basın toplantısına katılan Solana, bir soru üzerine, Çin'e ambargonun kaldırılması konusunun zirvede tartışılmadığını bildirdi ve zamana ihtiyaç olduğunu söyledi. 
     Çok uzun yıllardır AB zirvelerine katıldığını, bu zirvenin öngörülen saatten önce sonuçlandığını belirten Juncker, ''Bu, ömrümde gördüğüm en kısa zirve oldu. İki saat yemek yedik, üç saat konuştuk'' dedi. 
     
</TEXT>
</DOC>
