<DOC>
<DOCNO> 309965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo28.html </URL>
<DATE> 2005/01/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Timuçin, Denizlispor'da kaldı... 
</HEADLINE>
<TEXT>

     Denizlispor ile Gaziantepspor arasındaki Timuçin'in transferiyle ilgili görüşmeler sonuçsuz kaldı. 
     Profesyonel Futbol Şubesi Başkanı Turgut Dalaman, Timuçin'in futbol hayatının son döneminde para kazanması için sıcak baktıkları transferin, Denizlispor'a ödenecek bonservis bedeli nedeniyle gerçekleşmediğini söyledi. 
     Timuçin'in takımda kaldığını ve Denizlispor'un başarısı için ter dökeceğini kaydeden Dalaman, ''Kulübümüze ödenecek bonservis bedeli konusunda aramızda 150 milyar lira fark kaldı. Gaziantepspor rakamı artırmayınca, görüşmeler sona erdi'' dedi. 
     Öte yandan yeşil-siyahlı takım, Gaziantepspor maçının hazırlıklarını sürdürüyor. Son çalışmasını yarın yapacak olan Denizlispor, akşam uçakla İstanbul üzerinden Gaziantep'e gidecek. 
     Kırmızı kart cezalısı Ersen Martin dışında takımda eksik futbolcu bulunmadığını ifade eden Dalaman, Gaziantepspor maçını kazanıp ikinci yarıya iyi bir başlangıç yapmak istediklerini söyledi. 
     
</TEXT>
</DOC>
