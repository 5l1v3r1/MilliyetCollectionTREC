<DOC>
<DOCNO> 318463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun05.html </URL>
<DATE> 2005/02/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD Türkiye'nin KKTC'ye ABD yapımı silah transferi haberi doğru değil 
</HEADLINE>
<TEXT>

     Amerikan Dışişleri Bakanlığı, ''Türkiye'nin Kuzey Kıbrıs'a ABD'den aldığı silahları transfer ettiği'' yönündeki haberlerin doğru olmadığını bildirdi. 
     ABD Dışişleri Bakanlığı, günlük basın toplantılarında sorulan, ''ABD, Türkiye'nin Kıbrıs'a son silah transferinden haberdar mı Belli koşullar altında Türk ordusuna verilen bu silahların son birkaç günde Kıbrıs'a taşınması, anlaşma koşullarının ihlal edildiği anlamına geliyor mu'' sorusu üzerine bir açıklama yayımladı. 
     ''Elimizde bu medya haberlerini doğrulayacak bilgi yok'' denilen açıklamada, ''ABD, uzun zamandır adanın silahlandırılmasına karşı çıkıyor. Annan planına dayalı kapsamlı bir çözüm, Kıbrıs meselesini, güvenlik boyutlarıyla birlikte sonuca ulaştıracaktır'' ifadesi kullanıldı. 
     Washington'daki Yunan gazeteciler, bu konuyu daha önce de ABD Dışişleri Bakanlığı basın toplantılarının gündemine getirmişti. Bakanlıktan yapılan açıklamada, KKTC'de konuşlanmış Türk askeri kuvvetlerinin elindeki Amerikan yapımı silahların, Amerikan yasalarını ihlal etmeyecek şekilde adada bulunduğu belirtilmişti. 
     ABD Dışişleri Bakanlığı, geçen yıl sonbaharda, Yunanistan'ın elinde bulunan Amerikan yapımı silahların bazılarını Kıbrıs Rum kesimine devrettiğinin tespit edildiğini ve bu konuda ABD Kongresi'ne bilgi verildiğini kaydetmişti. Bakanlık, Yunanistan'dan bu silahları geri almasını da talep etmişti. 
     ABD, 1999 yılında Türkiye ve Yunanistan'dan, 1987 yılından sonra imal edilmiş Amerikan yapımı silahlarını adadan çekmelerini istemiş ve iki ülke bu talebi yerine getirmişti. 
     
</TEXT>
</DOC>
