<DOC>
<DOCNO> 334865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo22.html </URL>
<DATE> 2005/04/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Schumacher, San Marino'ya iddialı hazırlanıyor... 
</HEADLINE>
<TEXT>

     Formula 1'de sezonun 4. yarışı olan San Marino Grand Prix'sine az bir zaman kala takımlar hazırlıklarını sürdürüyor. 
     Dünyanın en ünlü spor organizasyonları arasında yer alan Formula 1'de geçen yılın şampiyonu Alman pilot Michael Schumacher, sezonun 4. yarışına daha iddialı hazırlandığını belirterek, Imola pistindeki yarışı kazanacağını iddia etti. 
     Sezona kötü bir başlangıç yapan ve ilk 3 Grand Prix'de sadece 2 puan alabilen Schumacher, son 2 yarışı kazanan Renault'un İspanyol pilotu Fernando Alonso'yu uyararak, ''Bu sezon her şey Alonso lehine işliyor, ancak bu böyle gidecek diye bir şey yok'' dedi. 
     San Marino Grand Prix'sinde genç pilotun işinin kolay olmayacağı uyarısında bulunan Alman pilot, ''Alonso şimdi şampiyonluğu düşünerek yarışmak zorunda ve onun için bazen daha dikkatli davranarak sadece puan almayı amaçlayacak. Benim ise kaybedecek hiçbir şeyim yok. Daha agresif ve saldırgan olacağım'' diye konuştu. 
     Kariyerinin en kötü sezonunu geçiren 36 yaşındaki pilot, kazanmaktan başka yollarının olmadığını kaydederek, ''Başka yol yok. Tekrar yarış kazanmaya başlamamız lazım ve sanırım oldukça şanslıyız'' ifadesini kullandı. 
     San Marino Grand Prix'sinde son 6 yılda çıktığı yarışlardan 5'inde damalı bayrağı ilk gören Schumacher, sezonun bitmesine uzun bir zaman olduğunu ve halen kimsenin şampiyonluğunu ilan etmemesi gerektiğini de sözlerine ekledi. 
     
</TEXT>
</DOC>
