<DOC>
<DOCNO> 339166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun28.html </URL>
<DATE> 2005/05/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cami kundaklayan Hollandalı'ya 5 ay hapis... 
</HEADLINE>
<TEXT>

     Hollanda’da geçen yıl bir camiyi molotofkokteyli atarak yakmaya teşebbüs etmekten yargılanan Hollandalı H.V. 23 , 3 ayı koşullu olmak üzere 5 ay hapis cezasına çarptırıldı. 
     Sinemacı Theo van Gogh’un öldürülmesinden üç gün sonra, Ijsselstein kasabasındaki bir camiye molotofkokteyli atılmış ve yakalanan sanık daha sonra suçunu itiraf etmişti. 
     Sanık, bir şişe benzini ateşleyerek, camiyi yakmak amacıyla arkadaşından ödünç aldığı bir küçük motosikletle yoldan camiye fırlattığını anlatmıştı. Yol ile cami arasında 11 metre mesafe bulunduğu için çıkan yangın camiye değil daha çok çevreye zarar vermişti. 
     Utrecht kentinde bakılan davada, mahkeme, molotofkokteylinin camide önemli bir hasara yol açmamasına karşılık, orada bulunanlar için ölüm tehdidi oluşturduğu görüşüne vardı ve sanığın, üç ayı suçun tekrarı halinde infaz edilmek üzere, toplam 5 ay hapis cezasına çarptırılmasına karar verdi. 
     Mahkeme, sanığa motosikleti ödünç veren kişiye de 100 saat çalışma cezası verilmesini kararlaştırdı. 
     
</TEXT>
</DOC>
