<DOC>
<DOCNO> 329105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/dunya/dun02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız'ın cinliği 
</HEADLINE>
<TEXT>


MİNE G. KIRIKKANAT Paris, GÜVEN ÖZALP Brüksel 


Fransa'da Türkiye'nin AB üyeliğine karşıt cephenin başını çeken iktidar ortağı Demokratik Birlik Partisi'nin UDF Başkanı François Bayrou, AB Anayasası'nın yurttaşlara, 1 milyon imzalı dilekçelerle "doğrudan politika yapmaları olanağını tanıdığını", böyle bir dilekçenin "Ermeni soykırımı"nın tüm AB'de resmen tanınmasını sağlayacağını ileri sürdü. 
Fransız TF1 televizyonunda, Fransa'da 29 Mayıs'ta yapılacak anayasa referandumuyla ilgili sorulara cevap veren Bayrou, AB Anayasası'na "evet" demek gerektiğini savunarak, "Örneğin bu Anayasa, AB yurttaşlarına 1 milyon imza topladıkları takdirde Ermeni soykırımının bütün Avrupa'da resmen tanınmasını sağlama olanağını veriyor. Avrupa'da da Ermeni soykırımının yaraladığı ve bu konuya hassas 1 milyon insan var" dedi. 

'Vatandaşın yetkisi yok' 
Bayrou'nun çabasına rağmen, AB'nin işleyişi açısından yaşamsal öneme sahip olan ve onay sürecinde olan Avrupa Anayasası, AB vatandaşlarına karar alma sürecinde yetki vermiyor. Anayasa'da yer alan "toplu dilekçe başvurusunun" yer aldığı maddeye göre de, vatandaşların kararlara müdahale yetkisi sadece öneriyle sınırlı. Karar almada 'tekel', üye devletlere ait. 


</TEXT>
</DOC>
