<DOC>
<DOCNO> 320044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo09.html </URL>
<DATE> 2005/03/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Chelsea'nin gözdesi sakat olmasına rağmen Nihat... 
</HEADLINE>
<TEXT>

     Mavi-Beyazlılar milli oyuncumuzu ısrarla istiyor. İngiliz ekibi, Sociedad’da forma giyen yıldız golcünün altı ay sahalardan uzak kalacak olmasını da önemsemiyor. 
     
     Barcelona’da buluştular 

     Rus petrol kralı Roman Abramovich’in takımı Chelsea’nin son gözdesi Nihat Kahveci. İngilizler’in ünlü spor kanalı Skysports’un internet sitesindeki haberde kadrosunda birçok ünlü yıldızı barındıran Mavi - Beyazlılar’ın Nihat’a da kancayı taktığı belirtildi. Bu transfer için oldukça ısrarlı olan İngiliz ekibinin, milli oyuncumuzun 6 ay sahalardan uzak kalmasını da önemsemediği bildirildi. Nihat’ın Chelsea’li yöneticilerle Barcelona maçı öncesi İspanya’da özel bir görüşme yaptığı öğrenildi. 
     
     Peter Kenyon istiyor 

     Sezon sonunda Real Sociedad’dan ayrılmayı planlayan Nihat’ın da Chelsea’de forma giyme fikrine sıcak baktığı ifade edildi. Londra temsilcisinin Genel Menaceri Peter Kenyon’ın M.United’da görev aldığı dönemden bu yana hayran olduğu milli yıldızı ısrarla istediği kaydedildi. Chelsea’nin Nihat için Sociedad’a önermeyi düşündüğü rakam ise 12 milyon Euro... İspanya Ligi’nde üç sezonda 50 gol barajını geçen Nihat’a Abramovich’in diğer takımı CSKA Moskova ve Manchester United da talip. 

     
</TEXT>
</DOC>
