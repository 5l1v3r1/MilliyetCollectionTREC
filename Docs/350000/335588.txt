<DOC>
<DOCNO> 335588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo13.html </URL>
<DATE> 2005/04/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor lige döndü 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Galatasaray karşısında şanssız biçimde kupaya veda ettiklerini, ancak bunu unutup lig maçlarını düşünmeye başladıklarını söyledi. 
     Şahin, AA muhabirine yaptığı açıklamada Galatasaray maçında özellikle ikinci yarıda iyi bir mücadele ortaya koyduklarını belirterek, ''Son dakikalarda kalemizde bir gol yedik ve penaltı atışları sonunda da turu geçemedik. Şanssız bir şekilde kupaya veda ettik. Şimdi bunu unutup ligi düşünmeye başladık'' dedi. Ankaragücü ile hafta sonu yapacakları karşılaşmaya konsantre olacaklarını ifade eden Şahin, ''Ligdeki iddiamız ve zirve yarışımız sürüyor. Rakibimizin de şiddetle puana ihtiyacı var, ancak durumu bizi ilgilendirmiyor. Ankaragücü'nü yenip zirve yarışını sürdürmek istiyoruz'' diye konuştu. 
     Ligde Fenerbahçe ile aralarında 6 puanlık fark bulunduğunu dile getiren Şahin, şöyle konuştu 
     ''Rakibimiz şampiyonluk yolunda avantajlı. Ancak biz de son ana kadar mücadelemizi sürdüreceğiz. Trabzonspor'un her zamankinden daha fazla desteğe ihtiyacı var. Çok iyi mücadele eden takımımızı taraftarlarımız desteklesinler. Onları hafta sonundaki Ankaragücü maçına bekliyoruz.'' Bu arada, Trabzonspor'un Türkiye Kupası'nda Galatasaray'a elenmesi nedeniyle bordo-mavili futbolcular, 750 bin YTL'lik primden oldular. 
     
</TEXT>
</DOC>
