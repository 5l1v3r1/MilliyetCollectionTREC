<DOC>
<DOCNO> 336874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo05.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce ile yakın temas 
</HEADLINE>
<TEXT>


Futbol Federasyonu'nun, Milli Takım'ın başına getirmeyi düşündüğü Rumen hoca ile prensipte anlaştığı, Yunanistan maçından kötü sonuç çıkması halinde düğmeye basılacağı ileri sürüldü 

BİLAL MEŞE 


Galatasaray ve Beşiktaş'ı şampiyon yapan Teknik Direktör Mircea Lucescu'nun, A Milli Takım'ın başına getirileceği ileri sürüldü. Futbol Federasyonu Başkanı Levent Bıçakcı'nın, Fatih Terim'den olumsuz yanıt alması üzerine rotayı Türkiye'yi yakından tanıyan Rumen hocaya çevirdiği ve prensip anlaşmasına vardığı iddia edildi. 
Dünya Kupası Grup Elemeleri'nde mücadele eden, ancak final şansını zora sokan Ay - Yıldızlı ekibin antrenörü Ersun Yanal'ın kaderini, sahamızda oynayacağımız Yunanistan karşılaşmasının belirleyeceği de öğrenildi. İnönü Stadı'nda oynanacak karşılaşmadan ters bir sonuç çıkması halinde, federasyonun Yanal ile yollarını hemen ayıracağı ve prensip anlaşmasına vardığı Lucescu'yu bu göreve getireceği bildirildi. 

"Evet" dedi 
Federasyon Başkanı Levent Bıçakcı'nın teke tek görüştüğü ünlü çalıştırıcı Mircea Lucescu'nun da bu teklife sıcak baktığı vurgulandı. Rumen hocanın Başkan Bıçakcı'ya, "Shakhtar Donetsk'teki durumum henüz açıklık kazanmadı" diyerek süre istediği öğrenildi. 
Bu arada Shakhtar Donetsk'in sahibi Ahmedov'un yurt dışına kaçtığı iddiaları gündeme damgasını vururken, Lucescu'nun da kafasının karıştığı ifade edildi. Ahmedov'un ortağı hakkında tutuklama kararının çıkmasında sonra Ukraynalı işadamının korktuğu ve İspanya'ya gittiği ileri sürüldü. Shakhtar Donetks'in resmi internet sitesi ise Ahmedov'un Paris'te bulunduğunu açıkladı. 
Lucescu bu gelişmeler karşısında, "Bilgim yok, bilmiyorum. Bekleyeceğim" ifadelerini kullandı. Ukrayna'daki bu son dakika gelişmesi üzerine Rumen hocanın her an ayrılabileceği ve Milli Takım'da görev alabileceği iddialarını da güçlendirdi. 


</TEXT>
</DOC>
