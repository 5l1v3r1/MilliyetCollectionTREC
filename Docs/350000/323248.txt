<DOC>
<DOCNO> 323248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur13.html </URL>
<DATE> 2005/03/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kahramanmaraş'ta bir çoban boğazı kesilerek öldürüldü... 
</HEADLINE>
<TEXT>

     Kahramanmaraş'ta bir çoban boğazı kesilerek öldürüldü, çobanın katil zanlısı olduğu iddia edilen bir kişi de hastaneye kaldırılırken öldü. 
     Edinilen bilgiye göre, Pazarcık İlçesi'ne bağlı Payamlıbağ Köyü'nde, Hasan Sapan, Aksu Nehri kıyısında koyun otlatan oğlu Naci Sapan'ı 15 boğazı kesilerek öldürülmüş halde buldu. 
     Hasan Sapan'ın olayı haber vermesi üzerine toplanan köylüler, çobanı öldüren kişi ya da kişileri bulmak için bölgede arama başlattı. Köylülerin olay yeri yakınında karşılaştıkları ve yakalamaya çalıştıkları bir kişi kovalamaca sırasında elbiselerini çıkararak atladığı Aksu Nehri'nde kayboldu. 
     Nehri geçemeyen köylülerin verdiği bilgi üzerine Jandarma ekipleri, karanlığa rağmen sürdürdüğü ve yaklaşık 6 saat süren çalışma sonunda bu kişiyi suda çıplak ve baygın halde buldu. Pazarcık Devlet Hastanesi'ne kaldırılan ve aşırı soğuktan etkilendiği belirlenen kişi, yapılan ilk müdahalenin ardından sevk edildiği Kahramanmaraş Devlet Hastanesi'ne götürülürken hayatını kaybetti. 
     Köylüler, katil zanlısı olabileceğini iddia ettikleri ve yakalamaya çalıştıkları kişiyi tanımadıklarını, akli dengesinden kuşku duydukları bu kişinin yılda birkaç kez köye gelip kendilerinden ekmek ve yemek istediğini söylediler. 
     Yetkililer 2 kişinin ölümüne ilişkin soruşturmanın sürdürüldüğünü bildirdiler. 
     
</TEXT>
</DOC>
