<DOC>
<DOCNO> 307433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun17.html </URL>
<DATE> 2005/01/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gamalı haç Avrupa'da yasaklansın çağrısı 
</HEADLINE>
<TEXT>

     
     LONDRA, DHA 
     

İNGİLTERE'de Prens Harry'nin, arkadaşının doğum gününde Nazi üniforması giymesiyle başlayan tartışmalara Alman siyasetçiler de katıldı. İktidar ve muhalefet partileri, Almanya'da tamamen yasa dışı olan Nazi sembollerinin Avrupa çapında da yasaklanmasını istedi. 
     İktidardaki Sosyal Demokrat Parti'nin önde gelen isimlerinden Micheal Müller'in Almanya'nın Avrupa Birliği nezdinde harekete geçeceğini ve Avrupalı liderlerden bu tür bir yasağı değerlendirmeye almalarını isteyeceklerini söyledi. Prens Harry'nin seçkin bir eğitim aldığına dikkat çeken Müller, Harry'nin davranışını anlamakta zorluk çektiğini de ifade etti. Müller, Nazi sembollerinin ve o dönemi çağrıştıran söylemlerin kullanılmasının sadece İngiltere'nin bir sorunu olmadını belirterek, İtalya Başbakanı Silvio Berlusconi'nin bir Alman parlamenteri Nazi toplama kampındaki muhafızlara benzettiği açıklamasına gönderme yaptı. 
     
     AVRUPA'DA NAZİ SEMBOLLERİNE YER YOK 
     Muhalefetteki muhafakar parti CSU'nun Genel Sekreteri Markus Soeder de Alman Bild am Sontag gazetesine yaptığı açıklamada "Barış ve özgürlüğün hüküm sürdüğü bir Avrupa'da Nazi sembolleri olamaz" dedi. Soeder, İngiltere'deki okullarda Alman tarihi ve Nazi döneminin daha iyi öğretilmesi gerektiğini da söyledi. 
     Almanya'nın önde gelen liberal siyasetçilerinden Silvina Koch-Mahrin de hükümetin çağrısına destek vererek, Avrupa Komisyonu'nun gelecek adalet bakanları toplantısında Nazi sembollerinin kıta çapında yasaklanmasını görüşmesini istedi. 
     
</TEXT>
</DOC>
