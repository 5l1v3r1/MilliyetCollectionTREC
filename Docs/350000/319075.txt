<DOC>
<DOCNO> 319075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo23.html </URL>
<DATE> 2005/02/27/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Rıza Çalımbay "İstenmeyen olaylar oldu, üzgünüz" 
</HEADLINE>
<TEXT>

     Beşiktaş Teknik Direktörü Rıza Çalımbay, Sakaryaspor ile çok zor bir maç yaptıklarını ve galibiyetten dolayı mutlu olduğunu söyledi. 
     Rıza Çalımbay, maç sonrası düzenlediği basın toplantısında, sahada zaman zaman istedikleri şeyleri yapamadıklarını ve özellikle son vuruşlarda başarılı olmadıklarını belirterek, ''Ancak herşeye rağmen oyuncularımın mücadele ve arzusundan memnunum. Stresli maçlar oynuyoruz. Artık bu seriye devam etmeliyiz'' diye konuştu. 
     Tüm maçların kendileri için bir final havasında geçtiğini anlatan Çalımbay, önlerinde 4 kritik maçları bulunduğunu hatırlatarak, ''Önümüzde Galatasaray, Gençlerbirliği, Büyükşehir Belediyesi Ankaraspor ve Trabzonspor maçları var. Bunları iyi bir şekilde sonuçlandırırsak, durumumuz çok daha iyi olacak'' diye konuştu. 
     Carew ile ilgili bir soruya Çalımbay, Norveçli futbolcunun öbür maçlarına göre iyi oynadığını belirtirken, Tümer'in dünkü antrenmanda sakatlandığını, normalde de bugün oynatmayacağını kaydederek, ''Ancak Tümer özveride bulundu ve çıkıp oynadı. Ben her ihtimale karşı maçın başından beri Ahmed Hassan'ı ısındırıyordum. Ayağına darbe alınca da oyundan çıkarmak zorunda kaldım'' dedi. 
     Attıkları 2. gol sonrasında çıkan olaylara da değinen Çalımbay, şunları söyledi 
     ''İstenmeyen olaylar oldu, üzgünüm. Sahada gerginlik olabilir. Ancak bunun saha dışına taşınması bizi üzdü. Hakem orada çok iyi bir karar verdi. Bize olaylar yatıştıktan sonra döneceğini söyledi. Hem hakemi, hem de gözlemciyi tebrik ediyorum, bu kararlarıyla ortalığı sakinleştirdiler.'' Bu arada siyah-beyazlılar, Galatasaray ile yapacakları derbi maçın hazırlıklarına yarın sabahki antrenmanla başlayacaklar. 
     
     YILDIRIM ''İYİ OYNADIK'' 
     Sakaryaspor Teknik Sorumlusu Şaban Yıldırım ise Beşiktaş karşısında kazanmak istediklerini ve oyunun büyük bölümünde rakipten daha iyi oynadıklarını kaydederek, gol bölgelerinde etkili olamadıkları için maçı kaybettiklerini bildirdi. 
     Hakem Vedat Yüksel'in oyunun genelini iyi yönettiğini kaydeden Yıldırım, ''İlk penaltıda uzaktım göremedim. İkinci pozisyon ise dışarda başladı ve gol olmayınca penaltıyı verdi. Genelde iyiydi ama ikinci penaltıda sanırım bir hata yaptı. Hakemlerin hata yapmaya hakları var, ben bu hakemi iyiniyetli buldum'' diye konuştu. 
     Yıldırım, maçın son bölümünde çıkan olaylar için ise şöyle konuştu 
     ''İkinci penaltı pozisyonu sonrası kale arkasında ısınan oyuncumuz Serdal'a 'görevli veya taraftar', tam olarak kim olduğunu bilmediğimiz bir şahıs tarafından fiziki müdahalede bulunmuş. Şimdi burnunda çatlak veya kırık var. Bunlar istenmeyen olaylardır, olmaması gerekiyordu, üzgünüz.'' 
     
</TEXT>
</DOC>
