<DOC>
<DOCNO> 331392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun40.html </URL>
<DATE> 2005/04/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Almanya'nın gözü Milli Görüş'ün üstünde... Neler olacak 
</HEADLINE>
<TEXT>

     Almanya'da Bavyera Eyaleti İçişleri Bakanı Günther Beckstein, ''Almanya'nın güvenliğini tehdit eden yabancıların hızlı şekilde sınırdışı edilebilmesi için yeni göç yasasının tüm imkanlarından faydalandıklarını'' söyledi. 
     Beckstein, bugün Münih kentinde Bavyera eyaleti Anayasayı Koruma Dairesi'nin 2004 yılı suç raporunu açıkladı. 
     Beckstein, ''Almanya'nın güvenliğini tehdit eden ya da nefret yayan İslamcıların hızlı şekilde sınırdışı edilmeleri için yeni göç yasasının tüm imkanlarından istifade ediyoruz. 2004 yılının Kasım ayından bu yana suç işleyen 19 yabancı sınırdışı edildi. 9'u da kendiliğinden ülkeden ayrıldı. Bu kişiler bir daha Almanya'ya giremeyecekler'' dedi. 
     ''Bavyera eyaletinde yaklaşık 5 bin 500 radikal dinci bulunduğunu'' belirten Beckstein, ''bu kişilerden yaklaşık 500'ünün siyasi hedeflerine ulaşmak için şiddete başvurmaya hazır olduklarını, yaklaşık 50 kişinin de terör örgütleri ile bağlantıları bulunduğunun tahmin edildiğini'' kaydetti. 
     ''Yabancı radikal örgüt üyelerinin sayısının da yıllardır hemen hemen aynı kaldığını'' ifade eden Beckstein, ''Bavyera eyaletinde 2003 yılında 10 bin 240 olan bu sayının 2004 yılında 9 bin 590'a gerilediğini'' söyledi. 
     Beckstein ayrıca, ''Almanya'da yaşayan Müslümanlara ait en büyük dernek olan İslam Cemaati Milli Görüş'ün IGMG de kökten dinci görüşlere sahip olduğunu, ancak şiddet yanlısı olmadığını'' belirterek, ''radikal dinci terör eylemlerini kınamasına rağmen IGMG'nin de bir 'İslam devleti' kurmak istediğini ve uyuma karşı olan tutumuyla Almanya'da paralel toplumların oluşmasına katkıda bulunduğunu'' kaydetti. 
     ''IGMG'nin açıkça Yahudilere karşı kışkırtıcılık yapan bazı kitaplar dağıtmaya çalıştığını'' ifade eden Beckstein, ''en büyük endişesinin yaz aylarında düzenlenen Kuran kursları olduğunu'' söyledi. 
     ''Söz konusu kursların Mısır'da konaklama etkinliklerini de içerdiğini'' belirten Beckstein, ''Bu kurslar çocukların uyumuna değil, aksine paralel toplumların yaratılmasına katkı sağlıyor'' dedi. 
     Beckstein, ''Almanya'da organize suç olaylarında ise yabancılar arasında eski BDT ülkelerindeki mafya yapılarının ön plana çıktığını'' ifade ederek, ''Makedonya, Sırbistan-Karadağ, Kosova ve Arnavutluk'tan gelen organize suç şebekelerinin de Almanya'da yoğun şekilde faaliyet gösterdiklerini'' anlattı. 
     Beckstein, ''bazı Türklerin, Arnavutların ve Yunanların da yasadışı şans oyunlarında ön plana çıktıklarını'' belirtti. 
     Beckstein ayrıca, ''aşırı sağcı şiddet eylemlerinin 2004 yılında azaldığını, buna karşın aşırı sağcı eylemlerin arttığını, aşırı solcu şiddet eylemlerinin ise 2004 yılında bir önceki yıla göre yükseldiğini'' ifade etti. 
     
</TEXT>
</DOC>
