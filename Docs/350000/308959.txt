<DOC>
<DOCNO> 308959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur26.html </URL>
<DATE> 2005/01/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
4 yılda Okkan suikastine katılan 17 Hizbullah mensubu yakalandı 
</HEADLINE>
<TEXT>

     Diyarbakır'ın eski Emniyet Müdürü Ali Gaffar Okkan ile 5 polis memurunun şehit edildiği suikastın 4. yılı dolarken, bu süre içinde, olaya katıldığı belirlenen 4'ü ölü, 17 terör örgütü Hizbullah mensubu ele geçirildi. 
     Diyarbakır'ın Şehitlik semti Sezai Karakoç Bulvarı'nda 24 Ocak 2001 tarihinde düzenlenen ve polis memurları Mehmet Kamalı, Sabri Kün, Mehmet Sepetçi, Atilla Durmuş ve Selahattin Baysoy'la birlikte şehit edilen Okkan'a düzenlenen suikasttan bugüne kadar 4 yıl geçti. 
     Terör örgütü Hizbullah tarafından gerçekleştirilen suikast sonucunda başlatılan operasyonlarda, saldırıya katıldıkları belirlenen teröristlerden Hasan Sarıağaç Diyarbakır'da, Şafi Demirdağ ile Bedri Esmer Batman'da ve Hüseyin Sarıağaç Elazığ'da, güvenlik güçleriyle girdikleri çatışmalarda ölü ele geçirildi. Operasyonlarda, suikasta katıldıkları belirlenen 13 terör örgütü Hizbullah mensubu da sağ yakalandı. 
     Ölü ele geçirilen teröristlerden 2'si ile sağ ele geçirilenlerden 8'i, şehit Emniyet Müdürü Okkan'ın, suikasttan yaklaşık 15 gün önce düzenlediği basın toplantısında açıkladığı terör örgütü Hizbullah tetikçileri arasında yer alıyor. 
     Sağ yakalananlardan Mehmet Fidancı ile Bedran Salamboğa, suikasta katıldıklarına dair itiraflarda bulunmuşlardı. 
     Bu süre içinde terör örgütü Hizbullah'a yönelik bölgede sürdürülen operasyonlarda yaklaşık 3 bin 500 kişi yakalandı ve bunlardan, mahkemeye çıkarılan binin üzerinde kişi tutuklandı. 
     Okkan'ın şehit edilmeden önce açıkladığı listede yer alan Edip Balık, Diyarbakır 4 No'lu DGM'de 1 polis memurunu yaralamak ve örgüt adına eylemlerde bulunmak suçundan Mehmet Fidancı da 6. Ağır Ceza Mahkemesi'nde, aralarında Okkan'ın da bulunduğu 13 kişinin öldürülmesi ve 7 kişinin yaralanması eylemlerine katıldığı gerekçesiyle yargılanarak, TCK'nın ilgili maddesi gereğince idam cezasına çarptırıldı. AB uyum yasaları nedeniyle her iki sanığın da cezaları ömür boyu hapse çevrildi. 
     Ayrıca 1990 yılından 2005 yılına kadar bölgede terör örgütü Hizbullah'a yönelik sürdürülen operasyonlarda 10 binin üzerinde kişinin yakalandığı ve bunlardan yaklaşık 5 bininin tutuklandığı öğrenildi. 
     Okkan ve polis memurlarının şehit edilmesinin 4. yıldönümü nedeniyle Emniyet Müdürlüğü bugün mevlit verecek. 
     
</TEXT>
</DOC>
