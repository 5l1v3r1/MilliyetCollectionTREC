<DOC>
<DOCNO> 334248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy16.html </URL>
<DATE> 2005/04/17/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Erdoğan "Ne zaman ki Türkiye ayağa kalkıyor, bir şeyler uyduruyorlar" 
</HEADLINE>
<TEXT>

     Başbakan Recep Tayyip Erdoğan, son zamanlarda bazı sözler duyulduğunu ancak bunlara değer verilmemesi gerektiğini belirterek, ''Ne zaman ki Türkiye ayağa kalkıyor, bir şeyler uyduruyorlar. Asla bunlara kulak vermeyeceğiz'' dedi. 
     Başbakan Erdoğan, Antalya'dan helikopterle geldiği Kumluca ilçesinde, devlet hastanesi ve şehirlerarası otobüs terminalini hizmete açtı. 
     Cumhuriyet Meydanı'nda Kumlucalılara seslenen Erdoğan, Kumlucalılardan her zaman birlik, beraberlik ve dayanışma içinde olmalarını istedi. 
     Türkiye'nin bir güven ve istikrar ülkesi olacağını kaydeden Erdoğan, Türkiye'nin ihracatının ve turist sayısının arttığını bildirdi. 
     Turizmde hedefin, 2010 yılında 30 milyon turist ve 30 milyar dolar gelir olduğunu ifade eden Erdoğan, bu amaçla altyapısı sağlam bir Türkiye hazırladıklarını belirtti. 
     Erdoğan, ''Son zamanlarda bazı şeyler duyuyorsunuz. Bunlara sakın değer vermeyin. Ne zaman ki Türkiye ayağa kalkıyor, bir şeyler uyduruyorlar. Asla bunlara kulak vermeyeceğiz. Bizim birliğimizi, beraberliğimizi bozmaya kimsenin gücü yetmez. Bunu böyle bileceğiz'' diye konuştu. 
     Vatandaşların ''Kumluca sizinle gurur duyuyor'' diye tempo tutmaları üzerine de Başbakan Erdoğan, ''Biz sizlerle gurur duyuyoruz'' dedi. 
     Ak Parti iktidarında herkese eşit muamele yapıldığını, zengin fakir ayrımı yapılmadığını belirten Erdoğan, sözlerini şöyle sürdürdü 
     ''Bu şunun oğlu, bunun oğlu ayrımı yapamayız. Ben hepinizi severim, ayırt etmem. Bizim ortak paydamız, Türkiye Cumhuriyeti vatandaşı olmaktır. Birbirimizi bu anlayışla seveceğiz, sayacağız, dayanışma içinde olacağız. Hırsıza arsıza prim vermeyeceğiz. Bizi bölmek isteyenlere fırsat vermeyeceğiz.'' Başbakan Erdoğan, 3 Kasım öncesinde ''Bu yolculuğa çıkarken yolumuz ırak, uzak demiştik. Bu uzun soluklu bir yol'' dediğini hatırlatarak, bugün Türkiye'nin dört bir yanını imar ve inşa ettiklerini kaydetti. 
     Erdoğan, ''Dünyayı fellik fellik dolaşıyoruz. Çünkü içe kapalı bir Türkiye olmayacak, içe kapalı bir ekonomi olmayacak. Ankara'ya mahkum bir yönetim anlayışı olmayacak'' diye konuştu. Kumlucalıların ürettiği domatesin, biberin, portakalın Kumluca'da kalmaması gerektiğini vurgulayan Erdoğan, Kumluca'nın dünyanın dört bir yanında marka olarak yerini bulması gerektiğini ifade etti. 
     Başbakan Erdoğan bir ay önce Antalya'da dört köprülü kavşağı hizmete açtığını hatırlatarak, bunun modernliğin, çağdaşlığın adımları olduğunu söyledi. 
     Türkiye'yi yeniden imar etmeye devam edeceklerini kaydeden Erdoğan, bir gidiş bir geliş olan Kemer karayolunu, iki gidiş iki geliş olarak yaptıklarını, çünkü bu yolda çok sayıda trafik kazası meydana geldiğini belirtti. Erdoğan, artık Kumlucalı, Finikeli, Demreli vatandaşların Antalya'ya daha huzurlu ve rahat bir yoldan ulaşmalarının sağlandığını söyledi. 
     
     TEMELİ 1996 YILINDA ATILMIŞTI 
     Kumluca Devlet Hastanesi'nin temelinin 1996 yılında atılmış olmasına rağmen yapımının bugüne kadar tamamlanamamış olmasını anlayamadığını kaydeden Erdoğan, ''100 yataklı bir hastane bu. Nedir bu Neden bitirilememiş '' dedi. 
     Vatandaşların, ''Hortum, hortum'' diye bağırması üzerine de Başbakan Erdoğan, ''Ah, ah, aynen dediğiniz gibi. Hortumculara hizmet etmekten hastane yapmaya para kalmamış ki. Sıkıntı burada. Hortumlar kesiliyor, hastaneler yapılıyor. Hortumlar kesiliyor, okullar yapılıyor. Olay bu'' diye konuştu. 
     Türkiye'de kuvvetler ayrılığı olduğuna değinen Erdoğan, herkesin kendi işini yapacağını söyledi. Erdoğan, yasama, yürütme ve yargının birbirleriyle dayanışma içinde, Türkiye'nin üniter yapısı içinde ortak menfaatlere yönelik çalıştığı sürece Türkiye'yi kimsenin alt edemeyeceğini bildirdi. 
     Son dönemde Türkiye'de beyaz eşya satışlarında yüzde 29 oranında artış sağlandığına dikkat çeken Başbakan Erdoğan, ''Demek ki evlenenler çoğalmaya başladı. Demek ki iyiye gidiyoruz. Ama bu yeterli değil. Daha fazla olacak. Bunu yeterli görmüyoruz'' dedi. 
     
     SAĞLIK BAKANI AKDAĞ 
     Sağlık Bakanı Recep Akdağ da Türkiye'de artık hastane morglarında cenazelerin rehin tutulmadığını, acil sağlık hizmetleri için ''önce para, sonra hizmet'' anlayışının tarihe karıştığını, son 2 yılda sağlık hizmetleri kapasitesinin ikiye katlandığını bildirdi. 
     Bakan Akdağ, 112 Acil Servis hizmetlerinin Türkiye'deki ilçelerin yüzde 70'ine ulaştığını, yıl sonuna kadar bütün ilçeler ve kırsal kesime bu hizmeti ulaştırmayı hedeflediklerini söyledi. 
     Artık hastanelerde Bağ-Kur'lu, SSK'lı, yeşil kartlı ayrımı yapılmadığını ifade eden Akdağ, yeşil kartlı vatandaşların ilaçlarını rahatlıkla temin edebildiklerini, SSK'nın 17 bin eczane ile anlaşma yaptığını ve SSK'lıların bu eczanelerden ilaçlarını rahatlıkla alabildiklerini kaydetti. 
     Bakan Akdağ, sağlığın Türkiye'de öncelikli hizmetler arasına alındığını, bu zihniyet değişimi ile sağlık çalışanlarının vatandaşlara en iyi şekilde hizmet etmeye devam edeceğini bildirdi. 
     Kumluca Belediye Başkanı Hüsamettin Çetinkaya ise Başbakan Erdoğan'dan, Antalya'ya getirilecek doğalgaz hattının Kumluca'ya kadar uzatılmasını istedi. Çetinkaya, doğalgaz ile seraların daha ekonomik ve kolay ısınacağını, böylece üretimin artacağını kaydetti. 
     Yeni devlet hastanesinin yapılmasıyla boşalan eski hastane binasının Sağlık Bakanlığı'nca Kumluca Belediyesi'ne devredilmesini talep eden Çetinkaya, bu devir sağlanırsa buraya bir sosyal tesis yapacaklarını, Erdoğan'ın adını vereceklerini söyledi. 
     Başbakan Erdoğan, daha sonra, şehirlerarası otobüs terminali ile 100 yataklı devlet hastanesini hizmete açtı. 
     Törene, İçişleri Bakanı Abdülkadir Aksu, Kültür ve Turizm Bakanı Atilla Koç, Ulaştırma Bakanı Binali Yıldırım, Çevre ve Orman Bakanı Osman Pepe de katıldı. 
     
     TÖRENDEN İZLENİMLER 
     Başbakan Erdoğan, kürsüye çıktığında vatandaşlara karanfil attı. 
     Erdoğan'a, ziyaretinin sonunda, Kumluca Belediye Başkanı Hüsamettin Çetinkaya, tabak hediye etti. 
     Öte yandan, Çetinkaya konuşma yaptığı sırada, dinleyiciler arasında bulunan ve annesinin yanından ayrılarak Başbakan Erdoğan'ın yanına gelen 4 yaşındaki İsmet Hakan Özdemir, Başbakan Erdoğan ile bir süre sohbet etti. Kabaarmut Camii İmamı Ali Özdemir ile Ayşe Özdemir'in oğlu İsmet Hakan, İçişleri Bakanı Abdülkadir Aksu'nun bir ara yerinden kalkması üzerine onun koltuğuna oturdu. Başbakan Erdoğan, rahat tavırlarıyla ilgi gören İsmet Hakan ile yakından ilgilendi. 
     Bu arada, Başbakan Erdoğan'ın konuşmasından önce, bir çiftçinin taşıdığı, futbol yorumcusu Erman Toroğlu'nun sebze ve meyvede hormon olduğuna ilişkin iddialarına yönelik eleştiriler ve yerel yöneticilere yönelik suçlamaların yer aldığı 2 döviz görevlilerce kaldırıldı. 
     
</TEXT>
</DOC>
