<DOC>
<DOCNO> 310032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur56.html </URL>
<DATE> 2005/01/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Toprak Geri kalan kredileri yüzde 1400 faizle ödeyeceğim 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Toprakbank'ın eski sahibi Halis Toprak'ın da aralarında bulunduğu 20 sanığın, bankayı zarara uğrattıkları gerekçesiyle yargılanmalarına devam edildi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklar Halis Toprak ve oğlu Ahmet Toprak ile Ertuğrul Kumcuoğlu, Fethullah Açıl, Ömer Özbay, Meral Necmiye Altınok, Ayşe Hande Güven, Ahmet Basgıcılar ve Toper Çağlayan katıldı. 
     Davanın diğer tutuksuz sanıkları Salih Yardımcı, Doğan Sevim, Veysel Bilen, Haydar Serezli, Zeki Ünal, Recai Alper Tunga, Yusuf İzzettin Bahadır, Dinç Erkman, Ayla Toprak Zengin, Mehmet Toprak ile Taner Berksoy ise duruşmaya gelmedi. 
     Mahkeme Heyeti Başkanı Mustafa Akın, birleştirilen dava dosyasında Toprakbank Off-Shore'de yapılan bazı depo işlemleri ve Toprakbank'tan verilen bazı kredilerde bankanın hakim ortağına kaynak aktarıldığının iddia edildiğini ve bu şekilde ''zimmet'' suçunun işlendiğinin ileri sürüldüğünü anlatarak, sanıklardan savunmalarını sordu. 
     Bu konuda savunmaları alınan sanıklardan Halis Toprak, kendisinin aldığı kredilerin tümünün teşvik belgesine bağlı bulunduğunu belirterek, teşvik belgesinde yer alan kredi miktarından daha az kredi kullanmasının mümkün olmadığını söyledi. 
     Birçok bankadan kredi kullandığını, bunların sadece yüzde 10'unun kendi bankasından olduğunu belirten Toprak, Türkiye'nin krizde bulunduğu süre içinde kendisinin aldığı kredilerle yatırım yaptığını anlattı. 
     Kullandığı kredilerin bir kısmını ödediğini belirten Toprak, ''Şimdi yaptığım anlaşmayla geri kalan kredileri dünyanın hiçbir yerinde görülmeyen bir şekilde yüzde 1400 faizle ödeyeceğim'' dedi. 
     Banka ve şirketlerin işlerini hiçbir zaman birbirine karıştırmadığını, böyle bir durumun bankanın aleyhine işleyeceğini düşündüğünü belirten Toprak, kendi bankasının durumunun diğer el konulan bankalardan farklı olduğunu söyledi. 
     Türkiye'de 23 sanayi tesisi kurduğunu, Lice ve Sarıkamış'ta başlattığı yatırımların da bitmek üzere olduğunu belirten Toprak, ''Ben bundan sonra yatırım yapmam. Allah yazdıysa bozsun, Allah saklasın. 3 yıldır sürünüyorum. Yurtdışına çıkış yasağı nedeniyle hammadde almaya gidemiyorum'' şeklinde konuştu. 
     Türkiye'de şu anda yatırım yapılmadığını öne süren Toprak, ''Bu ülkenin en önemli sorunu işsizliktir. İşsizlik açlık getirir, açlık da felaket getirir. 10 yaşındaki çocuk kapkaç yapıyor. Böyle giderse 5 sene sonra evimizde oturamayız hakim bey'' dedi. 
     Dava konusu kredi miktarının 3 katı değerinde sosyal tesisler yaptırdığını belirten Toprak, bankasına ve bankanın iştiraklerine el konulmasını eleştirdi. 
     Yaptığı anlaşma çerçevesinde vadesi gelmeden ödemeler yaptığını, bu şekilde de devam edeceğini kaydeden Toprak, TMSF'nin diğer gruplardan bazılarıyla yaptığı anlaşmalar ile kendisiyle imzalanan anlaşma karşılaştırıldığında, kendisi aleyhine birçok eşitsizlik olduğunun görüleceğini savundu. 
     Duruşmaya katılan diğer sanıklar da haklarındaki suçlamaları kabul etmediklerini söylediler. 
     
     HALİS TOPRAK, DURUŞMALARDAN VARESTE TUTULDU 
     Duruşmada söz alan sanık avukatları, haklarında yurtdışına çıkış yasağı bulunan müvekkillerinin bu yasağının kaldırılmasını ve savunmaları alınan sanıkların duruşmalardan vareste tutulmasını istediler. 
     Mahkeme Heyeti, Halis Toprak, Mehmet Toprak, Meral Necmiye Altınok, Recai Alper Tunga ve Fethullah Açıl hakkındaki yurtdışına çıkış yasağının kaldırılması yönündeki istemleri, olayın oluş şekli ve özelliği ile yargılamanın bulunduğu aşamayı dikkate alarak reddetti. 
     Mahkeme heyeti, savunmaları alınan Halis Toprak, Ahmet Toprak, Ertuğrul Kumcuoğlu, Toper Çağlayan, Haydar Serezli, Meral Necmiye Altınok, Ahmet Basgıcılar, Fethullah Açıl, Ayşe Hande Güven ve Ömer Özbay'ın duruşmalardan vareste tutulmalarını kararlaştırdı. 
     Mahkeme Heyeti, TMSF'ye müzekkere yazılarak, bazı sanıklarla ilgili olarak uygulanan yurtdışına çıkış yasağına ilişkin taraflar arasında 18 Aralık 2004 tarihinde imzalanan sözleşmede bir hüküm olup olmadığının sorulmasına, bu yönde bir hüküm varsa sözleşmenin gizliliğini etkilemeyecek şekilde bildirilmesinin istenmesine karar verdi. 
     Birleşen dava dosyasına ilişkin yurtdışında olduğu bildirilen Ayşe Toprak Zengin ile diğer sanıklar Veysel Bilen ve Dinç Erkman'ın hazır edildiklerinde savunmalarının alınmasını kararlaştıran mahkeme, duruşmayı ertelendi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, 1996 ve 1999 yılları arasında Toprakbank A.Ş kaynaklarının planlı ve organize şekilde depo adı altında Toprakbank Off-Shore Limited Şirketi'ne aktarıldığı, ayrıca banka kaynaklarından hakim hissedar grup Toprak Grubu'na bağlı şirketlere usulsüz krediler verildiği öne sürülüyor. 
     Bu şekilde bankanın 247 milyon mark ve 148 milyon dolar zarara uğratıldığı anlatılan iddianamede, bu işlemlerden bankanın eski sahibi Halis Toprak ile diğer yetkili ve yöneticileri oğlu Ahmet Toprak, kızı Ayla Toprak Zengin ve kardeşi Mehmet Toprak ile Ertuğrul Kumcuoğlu, Taner Berksoy, Salih Yardımcı, Doğan Sevim, Toper Çağlayan, Veysel Bilen, Haydar Serezli, Meral Necmiye Altınok, Zeki Ünal, Ahmet Basgıcılar, Recai Alper Tunga, Fethullah Açıl, Yusuf İzzettin Bahadır, Ayşe Hande Güven, Ömer Özbay ve Dinç Erkman'ın sorumlulukları bulunduğu ifade ediliyor. 
     İddianamede, sanıkların, ''dolandırıcılık yapmak'' suçundan 3 ile 7.5'ar yıl arasında hapis cezasına çarptırılmaları isteniyor. 
     
</TEXT>
</DOC>
