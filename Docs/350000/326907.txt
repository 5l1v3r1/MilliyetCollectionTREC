<DOC>
<DOCNO> 326907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yasam/yas08.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Can kurtarırken canından oldu 
</HEADLINE>
<TEXT>


Triko fabrikasının deposunda çıkan yangını söndürme çalışmasına katılan 4 itfaiyeciden biri hayatını kaybetti 

ŞAKİR AYDIN İstanbul 

Bahçelievler'de bir triko fabrikasının deposunda çıkan yangını söndürme çalışmasına katılan 4 itfaiyeciden biri kurtarılamadı. 
Yenibosna Oruç Reis Caddesi üzerindeki 'Seventy' adlı 5 katlı triko fabrikasının deposunda, dün 08.30 sıralarında yangın çıktı. Yangını itfaiye kontrol altına aldı. İtfaiyenin ayrılmasından bir süre sonra yangın, ip yumaklarının tutuşmasıyla yeniden başladı. Fabrikaya gelen ekipler, yaklaşık 1000 metrekare alandaki yangına müdahale etti. 

3 çocuk babasıydı 
Bakırköy İtfaiye Grup Amiri Yaşar Yalçın, Kocasinan İtfaiye Grup Amiri Mehmet Demir ile itfaiye görevlileri Ali Yücel ve Celal Oğur yoğun dumandan etkilendi. Yalçın, Demir, Yücel ve Uğur hastaneye kaldırıldı. 3 çocuk babası Yalçın, tüm çabalara rağmen kurtarılamadı. Yangına müdahale eden Beşir Karakaya da akşam saatlerinde fenalaştı. Karakaya'nın durumunun iyi olduğu öğrenildi. Yetkililer yangın sırasında fabrikada 70 işçi çalıştığını belirtti. 
Büyükşehir Belediyesi'nden yapılan açıklamada, itfaiyenin yangına 22 araç 58 personelle müdahale ettiği belirtildi. İtfaiye amirlerinin yangına maske ve tüple müdahale ettikleri, yangının çıkışı ve zehirlenme nedenlerinin belirlenmesi için soruşturma başlatıldığı ifade edildi. 




</TEXT>
</DOC>
