<DOC>
<DOCNO> 309407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo05.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Işık sönmez 
</HEADLINE>
<TEXT>


Bayan Basketbolu'ndan sorumlu yönetici Işık Eyigüngör, yaptığı icraatlarla tam not alırken, "Avrupa şampiyonluğunu görmeden rahat uyku yok" dedi 

CÜNEYT KARAKAYA 


'Her yerde lideriz' 
FENERBAHÇE'NİN bayan basketbolundan sorumlu olan yönetici Işık Eyigüngör, yaptığı çalışmalarla camiada büyük takdir topluyor. 32 sponsor ile anlaşma sağlayan ve "Avrupa şampiyonluğunu görmeden rahat uyuyamayacağım" diyen Eyigüngör, "2007'yi beklemeye gerek yok. Zaten bu sene tüm amatör branşlarda birinciyiz. Futbolun durumu ortada, bayan basket, yelken, kürek, boks, masa tenisi, atletizmde lideriz. Voleybol Hakan Dinçay ile güçleniyor. 100. yıl gelmeden Avrupa şampiyonlukları yüzde 90 oran gelir, futbol dahil" diye konuştu. 

Futboldan pay yok 
BAYAN basketbolunun şu an futboldan gelen gelirlerden pay almadığına dikkat çeken başarılı yönetici, "Kendi kendimizi yönetebiliyoruz. Geçen sene ilk kez Final - Four oynadık. Baktık kadromuz yeterli değil. Kolları sıvadık ve kalburüstü oyuncular aldık. Ve hedeflerimize sağlam adımlarla yürüyoruz" dedi. Başkan Aziz Yıldırım'ın büyük desteğini gördüklerini kaydeden Işık Eyigüngör, "Bir bakarız sabah 7 - 9 idmanına elinde baklava ile gelir, oyuncularla sohbet eder. Bu oyuncularımıza büyük moral veriyor" ifadesini kullandı. 


</TEXT>
</DOC>
