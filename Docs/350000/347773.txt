<DOC>
<DOCNO> 347773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun35.html </URL>
<DATE> 2005/06/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rusya ve Çin'den Orta Asya'da işbirliği... 
</HEADLINE>
<TEXT>

     Rusya ve Çin, Orta Asya'da istikrarın bozulmasını engellemek için birlikte çalışmak istediklerini bildirdi. 
     Rusya'nın Vladivostok kentinde Çin Dışişleri Bakanı Li Caoşing ile bir araya gelen Rusya Dışişleri Bakanı Sergey Lavrov, görüşmeden sonra düzenlediği basın toplantısında, Şanghay İşbirliği Örgütü'nü ŞİÖ daha etkili kılmak için daha fazla çaba sarf etmenin gerekliliği konusunda aynı fikirde olduklarını söyledi. 
     Lavrov, bu sayede ŞİÖ'nün Orta Asya'da istikrarsızlığın engellenebilmesi için kullanılabileceğini belirtti. 
     Li ile Lavrov'un görüşmesinde, Orta Asya'da güvenlik ile iki ülke arasındaki ekonomik ve siyasi işbirliğinin ele alındığı kaydedildi. 
     Bölgesel işbirliği örgütü olan ve 15 Haziran 2001'de kurulan ŞİÖ'nün, Çin, Rusya, Kazakistan, Kırgızistan, Tacikistan ve Özbekistan olmak üzere 6 üyesi bulunuyor. ŞİÖ dışişleri bakanları, bu hafta Kazakistan'da bir araya gelecek. 
     
</TEXT>
</DOC>
