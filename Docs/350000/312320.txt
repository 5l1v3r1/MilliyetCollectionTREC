<DOC>
<DOCNO> 312320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun43.html </URL>
<DATE> 2005/02/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Serdar Denktaş Annan Planı'na göre müzakerelere hazırız 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, Türk tarafı olarak adada çözümü arzuladıklarını ve bu iradenin 24 Nisan referandumunda da ortaya konulduğunu ifade ederek, Annan Planı'nın 5. versiyonunun gerisine düşülmemesi koşuluyla müzakerelere hazır olduklarını söyledi. 
     ''Kıbrıs konusunda Türk tarafının Annan Planı'nın 5. versiyonunun gerisine düşmesinin söz konusu olamayacağını'' belirten Denktaş, bunu gündeme getirmenin Kıbrıs Türk halkının ortaya koyduğu iradeye saygısızlık olacağını kaydetti. 
     Serdar Denktaş, Türk Ajansı-Kıbrıs'a TAK yaptığı açıklamada, Türk tarafının çözüme hazır olduğunu, ''ama önce Kıbrıs Rum liderliğinin bu kez gerçekten çözüm için çalışacakları ve bu yönde iradeye sahip oldukları konusunda Genel Sekreter Kofi Annan'ı ikna etmeleri gerektiğini'' söyledi. 
     Denktaş, ''Ben hemen bir çözümün olmasını isterim. Ancak bunun için elimizde bir sihirli değnek yok. Sorunun çözümü konusunda inisiyatif ne yalnızca bizim, ne de Türkiye'nin elindedir. Kıbrıs'ta bir çözüm, Kıbrıs Türklerinin kendi iradesinin yanı sıra Rum tarafının da gerçekten çözümden yana olmasıyla mümkün olabilir'' diye konuştu. 
     Bunun için Rum tarafının bir şekilde Türk tarafı ile uzlaşma noktasına gelmesinin zorlanacağı koşulların oluşturulması gerektiğini kaydeden Denktaş, AB'nin gündeminde bulunan mali yardım tüzüğü ile doğrudan ticaret tüzüğünün süratle uygulamaya geçirilmesinin büyük önem taşıdığını kaydetti. 
     
     ''AKEL SAMİMİ DEĞİL'' 
     Rum komünist AKEL partisinin, Rum Ulusal Konseyi'ne sunduğu Annan Planı'na yönelik 8 maddelik değişiklik önerilerini de değerlendiren Serdar Denktaş, AKEL'in bu önerilerinin Annan Planı felsefesi ve parametreleriyle bağdaşmadığını söyledi AKEL'in 8 maddelik değişiklik önerilerini samimi bulmadıklarını belirten Denktaş, BM Genel Sekreteri Kofi Annan'ın aylardır Rum tarafının plan üzerinde istediği değişiklikleri beklemesine rağmen, Rumların bu yönde bir çalışma içerine girmediklerini belirtti. 
     Serdar Denktaş, ''AKEL'in yaklaşımları göstermelik. Annan Planı içerisindeki parametreler ve dengeyle bağdaşmıyor. Kıbrıs sorununu BM'de farklı bir noktaya taşımaya dönük samimiyetten uzak yaklaşımlardır'' dedi. 
     Yeşil Hat Tüzüğü'nde yapılması öngörülen değişiklikleri de değerlendiren Denktaş, söz konusu değişikliklerin Doğrudan Ticaret Tüzüğü'nün yerini alamayacağının altını çizdi. Serdar Denktaş, adadaki tek bir Türk askerinin dahi çözüm olmadan çıkmasının söz konusu olamayacağını yineledi. 
     
</TEXT>
</DOC>
