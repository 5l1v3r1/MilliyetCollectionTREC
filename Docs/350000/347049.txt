<DOC>
<DOCNO> 347049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo05.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Farkı fark ettik 
</HEADLINE>
<TEXT>


Şampiyonlar Ligi finali, tam anlamıyla UEFA'nın organizasyon dersiydi. O gece, çalışana verilen değer ön plana çıktı, profesyonel iş dünyasının gerekleri ustaca gözler önüne serildi 

Kırmızı gecenin öyküsü Halil ÖZER 


Atatürk Olimpiyat Stadı'nda final günü lacivert takım elbiseyi çekip, beyaz gömlek üstte UEFA'nın hediye ettiği kırmızı kravatı taktıktan sonra sabahın 09.00'undan itibaren iş başı yaptık. Stadın 4. katı tamamen ofislere ayrılmıştı. Her odada UEFA, TEAM ve LOC Lokal Organizasyon Komitesi yani bizler, harıl harıl akşamki maç için yoğun çaba harcıyorduk. Yabancı kadrosundaki her erkek de, bizler gibi takım elbise giymişti. UEFA yetkililerinde lacivert, TEAM'de ise gri takım elbise vardı. Ancak hepsinin ayaklarında ilgisiz spor ayakkabılar bulunuyordu. "Allah allah. Bu ne zevksizlik örneği. Acaba yeni moda mı " diye düşünüp onlara garip garip bakarken, işin aslı maç sonrası anlaşıldı. 
Bizlerin, yani deri ayakkabılı Türkler'in ayakları tamamen yara bere ve su toplamış durumdaydı. Yabancılar ise yorgunluğa rağmen ayaklarındaki spor ayakkabılarla "zıp zıp" zıplıyordu. İşte bu, tecrübe farkıydı. 

Yok, yoktu 
UEFA bu organizasyonun baş sorumlusuydu, yani patrondu. TEAM ise onlara bağlı bir organizasyon şirketiydi. UEFA parayı veriyor, onlar organizasyonu üstleniyordu. Ancak bu iki ekibin birbirlerini sevdikleri pek söylenemez. Bazen biri farklı, diğeri farklı isteklerde bulunabiliyor. Bu durumda arada kalanlar hep biz oluyorduk. Kime inanacağımızı şaşırıyorduk. Ancak şu var ki iki kurumun inanılmaz iş disiplini, profesyonelliği ve insanca düşünce yapıları bizleri en çok etkileyen faktörlerdi. 
Örnek olarak bugün Türkiye'de hiç kimsenin düşünemediğine inandığım bir olay anlatmak istiyorum. Fenerbahçe - Galatasaray kupa maçından sonra hazırlık için yine stada gittik. 4. katta asansörden tam çıkarken son derece güzel ve sarışın bir İsviçreli bayan bizi durdurdu. Hemen ismimizi sordu. "Halil Özer" yanıtı alınca "Lütfen beni takip edin" dedi. Bizi daha önce medya odası olarak belirlenen bir bölüme götürdü. Bir gün önce bu oda bomboştu. Bir masanın önüne geldik. Masanın üstünde yok yok. Hesap makineleri, not defterleri, çeşit çeşit kalem, özel telefon, küçük hediyeler, telefon listeleri, çeşitli bilgiler, zımbalar, silgiler, yani bir tek kuş sütü eksikti. Ve bir de not "Sayın Halil Özer. Öncelikle ofisinize hoşgeldiniz. Sizle birlikte çalışacağımız için çok mutluyuz. Ve bu finalde hep birlikte olağanüstü bir başarıya erişeceğimize inanıyoruz". Bana yerimi gösteren bayan bir ihtiyacımın olup olmadığını sorduktan sonra odadan ayrıldı. Şaşkınlıkla masada bir süre oturdum. 

Sadece düğmeye bastılar 
Bununla da bitmedi. Bildiğiniz gibi stat çok büyük. Gideceğiniz yere yürümek canınızı çıkarıyordu. Ama katların bir bölümünde kay kaylar, bisikletler ve golf alanlarında kullanılan küçük elektrikli arabalar hepimizin emrindeydi. Biz bir yıl boyunca bu yolları arşınlarken, bir haftalığına gelen bu ekip hem bizlere, hem de kendi arkadaşlarına büyük bir ulaşım kolaylığı sağlamıştı. Ve bu ofis aksesuarları iki TIR ile birlikte İstanbul'a gelmişti. Yani şartları ve ortamı en iyi şekilde hazırlıyorlardı. İsviçre'den daha sonra gelen ekiplere ise sadece masalarına oturup bilgisayarların düğmesine basıp çalışmak kalıyordu. 
Finalden beş ay önce UEFA bana bir mail gönderdi. Bu mailde, medyanın görev dağılımını yapmam isteniyordu. Önce garipsedim. Sonra bir önceki finalin isim listesine baktım. Yani benden önce Schalke'de aynı görevi yapan Alman'ın emrinde 10 kişi vardı. Yani televizyoncular için ayrı kişi, radyocular için ayrı kişi, inşaatlar için ayrı kişi, yazılı basın için ayrı kişi ve bunun gibi birçok dağılım vardı. Ben ise bunların hepsini tek başıma yapmaya çalıştım. Ne yazacağım diye düşünürken, bazı yerlere garip garip isimler koymak zorunda kaldım. Çünkü kimse yoktu. Adamlar bu tip işlerin, ancak bir ekip halinde çözülmesi gerektiğine inanırken, bizler uzun süre bu yoğun trafikten tek başımıza çıkmaya çalıştık. Daha sonra Fatih Kuşçu ile Harun Muslu bu ekibe katılınca, biraz olsun medyada rahatlama oldu. Eğer onlar olmasaydı herhalde bugün bu yazıyı bile yazamayacak durumda olurdum. Bugün bir başlangıç yaparak milyon dolarların döndüğü ortamda UEFA ve TEAM'in anlayışını aktarmak istedim. 

"Fırdöndü beyler" 
Bir de son gecenin telsiz trafiği bu finalin unutulmayacak anlardan birisiydi. Ben sahanın içindeydim. Bir kulağımda UEFA, bir kulağımda LOC telsizi vardı. Zaman zaman anonslar çığlık boyutlarını aşıyordu. Örneğin bir ara İngilizler yüzünden kuzey kapısında kilitlenme oldu. Kapıdaki barkodlar biletleri okumuyordu. Bizim ekipten Yeşim hanım telsizden avaz avaz bağırıyordu. "Fırdöndü beyler fırdöndü". Arkadan bir ses daha "Bütün kapılar fırdöndü, bütün kapılar fırdöndü". Bu fırdöndü maç sonrası bile aramızda her zaman güleceğimiz bir hikaye olarak kaldı. 

Traji - komik 

Böyle bir organizasyonu yaşamak yorgunluğun çok ötesinde insana büyük mutluluk veriyor. Ne ayağınızda oluşan yaraları düşünüyorsunuz, ne de yıprandığınızı... 
Bir yıl boyunca bu finalin UEFA Türkiye medya sorumluluğunu yaptım. Yeni yapılan tribünler, televizyon stüdyoları, saha içi fotoğrafçı yerleşimleri, reklam kampanyaları ve bunun gibi birçok medya sorumluluğu üzerimdeydi. Ne gariptir ki, sorumlu olmadığım tek alan vardı akreditasyon. Çünkü bu organizasyonu UEFA üstlenmişti. Ve tabii ki tribündeki yerleşim planı. En ufak bir müdahale hakkımız yoktu. Yani TSYD Başkanı Onur Belge'nin sağda solda yaptığı konuşmalar ve suçlamalar, bilgisizliğin en büyük ürünüydü. Bir yıldır bana "Biz bu finalde ne yapacağız Akreditasyon işini ne zaman üsteleneceğiz " diye sordu. Ben de her seferinde durumu UEFA'ya ilettim. Yanıt hep aynıydı "TSYD bu işe karışamaz. Akreditasyon bizde." Başkan inanmadı, Futbol Federasyonu'na yazı yazdı. O yazı yine bana geldi. Sonra yine UEFA'ya gitti. UEFA baktı olmuyor, resmi yazı yazarak aynı yanıtı verdi. 
UEFA maçtan 15 gün önce bana liste gönderdi. 250 Türk gazeteci başvuru yapmıştı. Üstüne üstlük, Vatan ve Star gibi gazeteler başvuru yapmayı unutmuşlardı. Yazının altında UEFA'dan şu not vardı "Bu liste kimseye gösterilmeyecek. Spor yazarı olmayanları lütfen ayıklayın." Yani TSYD'nin bu listeyi görmesi bile yasaktı. Buna rağmen Onur Belge'ye listeyi söyleyip, spor yazarları olmayanların ayıklanmasını istedim. "Tamam" dedi. Fenerbahçe - Galatasaray kupa finalinden önce de TSYD'den iki görevliye listeyi verdim. Bir odaya kapandılar ve spor yazarı olmayanları teker teker ayıkladılar. Maçtan iki gün önce Onur Belge bir televizyonda "İçeriye gazeteci olmayanları doldurdular. Beni bile akredite etmediler. Ben TSYD Başkanıyım. Başvuru yapmam mı gerekiyor " dedi. Kendi adamlarının yaptığı ayıklamaya rağmen böyle konuşması bu finalin en traji - komik yalanıydı. Üstelik bir yazısında Nezih Alkış, Ahmet Çakır gibi isimlerin de alınmadığını yazmıştı. Bu arkadaşların da kendisi gibi başvuru yapmadığını öğrenememişti. Nezih Alkış "Ben başvurmadım. Başvurmazsam beni nasıl alırlar" derken, Ahmet Çakır "Hata bende. Kupa törenine akredite oldum. Finale o akredite ile gireceğimi düşündüm" diyordu. 
Ben bir hırs uğruna söylenen yalanların nedenini anlayamıyorum. Oysa ben de TSYD üyesiyim. Finalde nelerle uğraşırken, TSYD Başkanı'nın içine girdiği psikolojik kriz insanı çok şaşırtıyor. Ve ilk kez böyle bir kurumda böyle bir başkanımız olduğu için inanılmaz üzüntü duyuyorum. Arkadan konuşan, göz göre göre yalan söyleyen, çocuk gibi beni, ona buna şikayet eden bir başkanın davranışları belki de gelecek için bizlere doğruyu yakalatacak erken uyarı oldu. Bu arada TSYD'nin kestiği listenin yanı sıra, UEFA'nın da ayrı bir makas attığı son listede birçok arkadaşımızın yalvar yakar içeriye nasıl sokulduğunu da sayın Belge bir telefonla hemen öğrenebilir. Tabii eğer isterse... 

YARIN 
STADIN ALTINDA NE VAR 


</TEXT>
</DOC>
