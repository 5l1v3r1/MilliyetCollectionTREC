<DOC>
<DOCNO> 319983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko42.html </URL>
<DATE> 2005/03/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rusya, Gazprom'u kamulaştırdı... 
</HEADLINE>
<TEXT>

     Rus doğalgaz devi Gazprom'un, devlet petrol şirketi Rosneft'le birleşmesi tamamlandı. Yeni şirkette kamunun payı yüzde 51 olacak. 
     Rusya'nın daha önce satışa çıkararak Rosneft'e devrettiği Yukos'un ana üretim birimi Yuganskneftegaz ise birleşmeye dahil edilmedi. 
     Gazprom'un üst yöneticisi CEO Aleksey Miller, Rus NTV televizyonuna yaptığı açıklamada, Gazprom-Rosneft birleşmesinin dünyanın en büyük doğalgaz, petrol ve enerji şirketlerinden birini doğuracağını söyledi. 
     Günlük 1 milyon varillik petrol üretimi kapasitesine sahip Yuganskneftegaz'ın birleşmeye dahil edilmediğini doğrulayan Miller, ayrı bir şirket olarak yoluna devam edecek olan Yukos iştirakinin, halen Rosneft'in başkanlığını yürüten Sergei Bogdanchikov tarafından idare edileceğini kaydetti. 
     Dünyadaki toplam rezervin yüzde 10'una denk gelen 16.3 trilyon metreküplük kanıtlanmış dogalgaz rezervine sahip olan Avrupa'nın doğalgaz ihtiyacının dörtte birini karşılayan Gazprom'un, Rosneft birleşmesiyle petrolde de söz sahibi olacağı ifade ediliyor. 
     
</TEXT>
</DOC>
