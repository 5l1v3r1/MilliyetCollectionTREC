<DOC>
<DOCNO> 339420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo07.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler sınıfta kaldı 
</HEADLINE>
<TEXT>


Süper Lig'de görev yapan 28 hakemden 22'si yaptıkları çeşitli hatalardan dolayı dinlendirildi. 30 haftalık süreçte Tatlı, Arzuman, Tokat, Erdemir, Yıldırım ve Gökçek ceza tahtasına girmedi 

CEMAL ERSEN 


Süper Lig'de "dinlenmeyen" 6 hakem kaldı. Ligin 30. haftası Süper lig hakemleri açısından "en başarısız" hafta ilan edilirken, Merkez Hakem Kurulu'nun 28 hakemden 22'sini çeşitli gerekçelerle dinlendirdiği belirlendi. 
Liglerin yükünü çeken 28 Süper Lig hakemi arasında FIFA kokartı taşıyan Kuddusi Müftüoğlu, Mustafa Çulcu, Metin Aydoğan, Cem Papila, Bülent Demirlek ve Selçuk Dereli'nin yanı sıra Cem Deda, Vedat Yüksel, Cüneyt Çakır, Hamza Mısır, Tolga Özkalfa, Erol Ersoy, Fırat Aydunus, Özgüç Türkalp, Hakan Sivriselvi, Bülent Yıldırım, Oktay Demiray, Süleyman Abay, Zafer Önder İpek, Aytekin Durmaz, Yılnur Önen ve Vedat Tan, gözlemci notları ve MHK değerlendirmesi sonucu en az bir kez başarısız bulunan isimler oldu. 
Dernek başkanlığı seçimlerinden sonra yaşanan kriz nedeniyle ligin ilk yarısında görev almayan Metin Tokat, kısa süreli sakatlık geçiren Serdar Tatlı ile İsmet Arzuman, Orhan Erdemir, Yunus Yıldırım ve Hüseyin Gökçek ise Süper Lig kadrosunun şu ana dek adı ceza tahtasına yazılmayan hakemlerini oluşturdu. 
Şu ana kadar çeşitli gerekçelerle dinlenen hakemlerin Süper Lig ve İkinci Lig A Kategorisi'nde görev aldıkları tam 34 maçta gözlemcilerinden sınırın altında not alması da dikkat çekti. 


</TEXT>
</DOC>
