<DOC>
<DOCNO> 321069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur08.html </URL>
<DATE> 2005/03/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kapkaççı tarafından bıçaklanan Fatma Kalkan, dehşet anlarını anlattı 
</HEADLINE>
<TEXT>

     Nail KAHRAMAN BURSA, DHA 

BURSA'da, satış elemanı olarak çalıştığı mağazadan çıktıktan sonra evine giderken çantasını almak isteyen kapkaççıya direnince bıçaklanan 33 yaşındaki Fatma Kalkan, yaşadıklarının etkisinden h al a kurtulamadı. Uludağ Üniversitesi UÜ Tıp Fakültesi Hastanesi'nde tedavisi süren Kalkan, "Bıçaklandıktan sonra çevredekilerden yardım istedim ama kimse yanıma yaklaşmadı. Yakındaki evime gidip ailemden yardım almak için güçlükle bindiğim minibüs şoförü ise üzerimin kanlı olması yüzünden beni araçtan indirmek istedi'' dedi. 
     Merkez Osmangazi İlçesi sınırlarındaki Zafer Plaza Alışveriş ve Eğlence Merkezi'ndeki bir mağazada satış elamanı olarak çalışan Fatma Kalkan, önceki gün saat 23.30 sıralarında, Zafer Mahallesi'ndeki evine giderken kimliği belirsiz bir kapkaççının saldırısına uğradı. Kapkaççı, içinde cep telefonu, 20 YTL para, banka ve kimlik kartları bulunan çantasını vermemek için direnen Kalkan'ı iki kez kalçasından ve bir kez de göğüs boşluğundan bıçakladı. Kalkan kanlar içinde yere yığılırken, çantayı alan kapkaççı, ara sokaklara girip izini kaybettirdi. Yaralandıktan sonra, cep telefonu da çalındığı için yardım isteyemeyen Kalkan, yakındaki evine gidip ailesinden yardım alabilmek için güçlükle ayağa kalkıp bir minibüse bindi. Daha sonra geldiği evde, kapıda kendisini kanlar içinde gören ailesinin çağırdığı ambulansla UÜ Tıp Fakültesi Hastanesi'ne kaldırılan Kalkan, Genel Cerrahi Servisi'nde tedavi altına alındı. 
     
     'BU KADAR İLGİSİZLİK OLMAZ' 

     Hastanede tedavi gördüğü odasında yaşadığı dehşet dakikalarını anlatan Fatma Kalkan'ın yaşadıklarının etkisinden kurtulamadığı görüldü. Kalkan, başına gelenleri şöyle anlattı 
     "Yürüyerek eve gidiyordum. Arkamdan birinin gediğini hissettim. Çantamı almak istediği sırada ona tekme attım. Elindeki bıçağı iki kez kalçama sapladı. Ben çığlık atarak yere düştüm. Çevrede insanlar vardı ama kimse yardıma gelmedi. Yere düşünce çantamın altımda kaldığını anladım. Çantayı almak için beni itti. Çantamı aldın bırak beni' dedim. Göğüs boşluğuma da bıçak sapladı. Gitmeyeceğini anlayınca ölü numarası yaptım. Daha sonra kaçtığını görünce yerden kalktım. Beni kanlar içinde gören hiçkimse yardımama gelmedi. Yakındaki evime gitmek için güçlükle minibüse bindim. İnsanlar sürekli bana bakıyordu. Bıçaklandığı ve üzerim kanlı olması nedeniyle minibüs şoförü sürekli beni aşağı indirmek istedi. Ancak ben direndim ve eve kadar geldim. Ailem ambulans çağırmış. Daha sonra gözümü hastanede açtım. İnsanların bu ilgisizliğini açıklayamıyorum. 
     Bu arada, soruşturmayı sürdüren polis, Kalkan'ı bıçaklayan sanığın yakalanmasına çalışıyor. 

     
</TEXT>
</DOC>
