<DOC>
<DOCNO> 303038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko22.html </URL>
<DATE> 2005/01/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen 75 milyar dolarlık hedefi yakalayacağımıza inanıyorum 
</HEADLINE>
<TEXT>

     Devlet Bakanı Kürşad Tüzmen, yurtdışı müteahhitlik hizmetleri sektöründe 2005 yılı için konulan hedefin 7 milyar dolar olduğunu bildirdi. 
     Devlet Bakanı Tüzmen, Dış Ticaret Müsteşarlığı'nda düzenlediği basın toplantısında, 2004 yılı dış ticaretini değerlendirdi, 2005 yılı hedefleri konusunda bilgi verdi. 
     2005 yılının önemli projelerinden birinin Ticaret Takımları TİKTAK olduğunu belirten Tüzmen, İGEME, ve ihracatçı birliklerinin katılımıyla oluşturulacak heyetlerin, başta KOBİ'ler olmak üzere, küçük ve ortaboy işletmelerin tamamına yurtdışında somut ticaret bağlantıları yapma yolunda yardımcı olacağını söyledi. 
     Bu kapsamda belli ülkelerin belli merkezlerinde ticaret müşavirliklerinin oluşturulacağını, bu müşavirliklerin TİM, TOBB ve sektör temsilcilerinden oluşan bir yapıyla destekleneceğini anlatan Tüzmen, ''2005 yılında ihracatçılarımızın saat gibi tıkır tıkır işleyeceği TİKTAK seslerini duyacaksınız'' dedi. 
     Markalaşma potansiyeli olan Türk ürünlerinin yurtdışı hedef pazarlara tanıtımı amacıyla uygulamaya konulan Turquality Projesi'nin geçen yıl 16 Aralık'ta Moskova'da başladığını hatırlatan Tüzmen, söz konusu projenin bu yıl, Paris, Londra ve Madrid'te tanıtım faaliyetleri ile devam edeceğini kaydetti. 
     Tüzmen, Turquality Projesi'nin kapsamına hazır giyim sektörünün yanında potansiyel sektörleri dahil etmeye çalışacaklarını da belirterek, bu kapsamda Almanya'da bulunan Metro Mağazalar zincirine bağlı 750 markette önümüzdeki Şubat ayında 25 milyon hane halkına ulaşması hedeflenen, Türk ürünleri ihraç tanıtım haftasının düzenleneceğini söyledi. 
     
     SEKTÖRÜN GELİŞMESİ İÇİN ALINAN ÖNLEMLER 
     İhracat yapabilmek için, bu ihracatı kaliteli ve rekabetçi bir ürün yelpazesi ile destekleyebilecek sağlıklı bir iç piyasanın oluşturulmasının zorunlu olduğuna işaret eden Tüzmen, bu nedenle, dış ticaretin iç piyasa dinamiklerini etkileyen yönlerinin yakından izlendiğini ve sektörle işbirliği halinde gerekli önlemlerin alındığını kaydetti. 
     Bu çerçevede, yerli sanayinin ihtiyaç duyduğu bazı ürünlerin gümrük vergilerinde ayarlama yapıldığını, bazı tarım ürünlerinin vergilerinin yükseltildiğini anlatan Tüzmen, ayrıca, toplam 28 adet dampinge karşı vergi şeklinde önlem alındığını, 31 adet damping soruşturması açıldığını, bazı ürün gruplarında ''korunma'' ve ''gözetim'' önlemlerinin uygulandığını hatırlattı. 
     Bu yılın başında tekstil ve konfeksiyon sektöründe kotaların kaldırılacak olması nedeniyle yerli sanayinin ithalat artışından zarar görmesini önlemek için bazı çalışmaların yürütüldüğünü de bildiren Tüzmen, bu çerçevede, dokuma ve örgü mensucat için referans fiyat uygulamasına devam edilmesi, konfeksiyon ürünleri için referans fiyat uygulamasına geçilmesi ve konfeksiyon ürünleri ithalatının takip amaçlı olarak kayıt altına alınmasının sağlanacağını kaydetti. 
     Dünya Ticaret Örgütü üyesi olmayan ülkelere karşı kota ve gözetim uygulamasına devam edileceğini ifade eden Bakan, tekstil ve konfeksiyon ürünleri ithalatının haksız rekabete neden olması durumunda, bu ürünlere karşı antidamping ve sübvansiyon önlemlerinin de etkin bir şekilde uygulanacağını vurguladı. 
     
     YURTDIŞI MÜTEAHHİTLİK HİZMETLERİ SEKTÖRÜ 
     Yurtdışı müteahhitlik hizmetleri sektörü hakkında da bilgi veren Kürşad Tüzmen, söz konusu sektörün bugüne kadar 62 ülkede, 60 milyar dolar tutarında, 2.500'ün üzerinde proje ile dünya müteahhitlik hizmetleri sektörünün önemli aktörleri arasında yer aldığını söyledi. 
     Yurtdışı müteahhitlik hizmetleri sektörünün 2004 yılında 5.4 milyar dolarlık yeni proje üstlendiğini kaydeden Tüzmen, sektörün 2005 yılı hedefinin 7 milyar dolar olduğunu bildirdi. 
     Sektörde önümüzdeki senelerdeki hedefinin de yıllık 10 milyar dolar olduğunu ifade eden Tüzmen, Türk firmalarının yurtdışında istihdam edecekleri Türk işçileri için zorunlu topluluk sigortası mekanizmasının kaldırılması, Eximbank teminat mektubu haksız nakde çevrilme sigorta programı ve teknik müşavirlik hizmetleri devlet yardımı programının hayatı geçirilmesi gibi etkenlerin sektörün gelişimine katkı sağladığını kaydetti. 
     Serbest bölgeler konusunda da bilgi veren Tüzmen, serbest bölgelerin ticaret hacminin 2004 yılının Ocak-Kasım döneminde bir önceki yılın aynı dönemine göre yüzde 36.5 oranında artarak 19.7 milyar dolara ulaştığını açıkladı. 
     
     EXİMBANK'IN FAALİYETLERİ 
     Toplantıda, Eximbank'ın faaliyetlerine de değinen Tüzmen, Eximbank'ın 2004 yılında, önemli bir kısmı KOBİ olmak üzere ihracatçılara toplam 3.4 miyar dolarlık kısa vadeli kredi kullandırdığını, aynı dönemde sigortalanan sevkıyat tutarının ise 3.5 milyar dolara ulaştığını bildirdi. 
     Tüzmen, böylece Banka'nın 2004 yılı sonu itibariyle ihracatçılara toplam 6.9 milyar dolarlık bir destek sağladığını vurguladı. 
     Eximbank'ın, 2005 yılında 3.7 milyar doları nakdi kredi, 4.1 milyar doları da sigorta ve garanti olmak üzere toplam 7.8 milyar dolarlık destek sağlamayı hedeflediğini kaydetti. 
     
     DİĞER GELİŞMELER 
     Bakan Tüzmen, 2005 yılı Nisan ayında Dünya Serbest Bölgeler Konvansiyonu'nun WFZC yıllık konferansı ve Dünya Ekonomik İşleme Bölgeleri Birliği'nin WEPZA yıllık genel kurul toplantısının İzmir'de gerçekleştirileceğini açıkladı. 
     2004 yılında Fas, Filistin, Tunus, Suriye ile Serbest Ticaret Anlaşmalarının imzalandığını hatırlatan Tüzmen, 2005 yılında ise Mısır, Arnavutluk ve Lübnan ile müzakerelerin sonuçlandırılması, Güney Afrika Gümrük Birliği ile resmi müzakere aşamasına geçilmesi, Cezayir, Ürdün, Meksika, Şili, Sırbistan-Karadağ ve Mercosur ile müzakerelere başlanmasının hedeflendiğini bildirdi. 
     İhracat artışının tesadüf olmadığını, bunun ihracatçılarla beraber oluşturulan stratejilerin bir sonucu olduğunu belirten Tüzmen, şöyle konuştu 
     ''Tüm ihracat camiasının göstereceği özverili çalışmalar neticesinde bu yıl, 75 milyar dolarlık hedefi yakalayacağımıza yürekten inanıyorum. Ayrıca, son yıllarda yaşadığımız gelişmeler ışığında, 2010 yılında 100 milyar doları aşmak, cumhuriyetimizin 100. yılını kutlayacağımız 2023 yılında ise 500 milyar dolarlık ihracat rakamına ulaşmak olarak ortaya koyduğumuz orta ve uzun vadeli hedeflerimizi başaracağımıza inancımı da bir kez daha vurgulamak isterim.'' 
     
</TEXT>
</DOC>
