<DOC>
<DOCNO> 310206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun46.html </URL>
<DATE> 2005/01/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
2 ABD'li asker öldürüldü, 6 Irak askerinin cesedi bulundu 
</HEADLINE>
<TEXT>

     Irak'ın başkenti Bağdat'ta bugün meydana gelen 2 olayda 2 Amerikan askerinin öldüğü bildirildi. 
     Amerikan ordusundan yapılan açıklamada, Bağdat'ın kuzeyinde hafif silahla vurulan bir askerin öldüğü belirtildi, ancak konuyla ilgili başka ayrıntı verilmedi. 
     Ordu açıklamasında, yine Bağdat'ta bir bombanın patlaması üzerine bir Amerikalı askerin daha öldüğü belirtildi. 
     
     RAMADİ'DE 6 ASKER CESEDİ 

     Irak'ın Ramadi kentinde kurşunlanarak öldürülmüş 6 Iraklı askerin cesedinin bulunduğu bildirildi. 
     Polis kaynakları, güvenlik güçleriyle direnişçiler arasında çatışmaların çıktığı Ramadi'de, üzerlerinde kimlik kartı bulunan 6 Iraklı askerin cesedinin bulunduğunu belirtirken, görgü tanıkları, cesetlerin kent merkezinde kimliği belirsiz kişilerce sokağa bırakıldığını aktardı. 
     Ramadi'nin doğusunda dün de 4 Iraklı askerin cesedi bulunmuştu. 
     
</TEXT>
</DOC>
