<DOC>
<DOCNO> 308754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/siyaset/axsiy01.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Selden kütük kapamazlar 
</HEADLINE>
<TEXT>


Baykal, "CHP'nin üzerinde oynanmak istenen oyunları, etrafında kurulmak istenen çemberleri delegelerimize anlatıyoruz. Selden kütük kapmak isteyenler olabilir" dedi 

ELİF DEMİRCİ İzmir DHA 


CHP Genel Başkanı Deniz Baykal, kendileri için değil, Türkiye için siyaset yaptıklarını belirtti. Deniz Baykal, "CHP'ye saldırıların altında, Türkiye'ye yönelik tuzakların yattığını çok iyi biliyoruz. O nedenle parti içindeki mücadelemiz, Türkiye'yi savunma mücadelesidir" dedi. İzmir'e gelen Baykal, kurultayın sadece kurultay salonlarında gerçekleşmediğini ifade ederek şunları söyledi "Altyapısını hazırlamak lazım. Bu kurultay, Türkiye'nin geleceğini yakından ilgilendiren bir kurultay olacak. Yönlendirme çabaları bundandır. CHP'nin üzerinde oynanmak istenen oyunları, etrafında kurulmak istenen çemberleri delegelerimize anlatıyoruz. Örgüt bunu değerlendirip kararını verecek." Baykal, Şişli Belediye Başkanı Mustafa Sarıgül'ün, "Kurultay, Türkiye'nin ve CHP'nin Genel Başkan Baykal'dan kurtulma kurultayı olacak" sözlerine de şu yanıtı verdi "Biz kurultayı CHP'nin parti içi çekişmesi olarak görmüyoruz. Selden kütük kapmak isteyenler olabilir. Kurultayın özünü saptırmak, alışılmış klasik parti içi çekişme kurultayına dönüştürmek isteyenler olabilir. Bu, CHP'nin karakterini, ahlakını, kimliğini savunma kurultayıdır." 
Deniz Baykal İzmir, Manisa ve Aydın delegeleriyle toplantısında tam 3 saatlik bir konuşma yaptı. 1 Mart tezkeresine onay vermedikleri için ABD'nin Sarıgül'ü CHP'nin içine saldığını öne süren Baykal, "Onun Başbakan Erdoğan ile haberimiz olmadan görüşmesi, izinsiz mitingler düzenlemesi oradan aldığı desteğin sonucu" diye konuştu. 


</TEXT>
</DOC>
