<DOC>
<DOCNO> 317702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/dunya/dun03.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Stratejik ortaklık sürüyor 
</HEADLINE>
<TEXT>


GÜVEN ÖZALP Brüksel 


NATO Zirvesi sonrasında temaslarını basına değerlendiren Başbakan Recep Tayyip Erdoğan, ABD ile Türkiye arasındaki startejik ortaklığın devam ettiğini söyledi. 
Bir ülkenin dünya genelinde kararlarıyla sempati veya antipati toplayabileceğine dikkat çeken Erdoğan, "Buna yönelik değişik ülkelerden değişik sesler çıkabilir. Fakat bu, özellikle Türkiye ile ABD arasındaki stratejik ortaklığımızı etkilemez. Hükümetler olarak aramız, münasebetlerimiz gayet iyidir" dedi. İki ülke arasında "alakasız" konuların gündeme getirilmesinden yakınan Erdoğan, "Stratejik ortak durumunda olduğumuz, NATO içinde müttefikimiz olan bir ülkeyle olumsuz bir zemin meydana getirmek gibi bir gayretimiz olamaz" diye konuştu. Erdoğan, Türkiye'nin dostlarının sayısını çoğaltma gayretine girilmesinin daha yerinde olacağını söyledi. 

Kıbrıs'ta çözüm 
Kıbrıs konusuna da değinen Erdoğan, Türkiye'nin olumlu bir yaklaşım içinde olduğunu belirterek, "Çözüm istiyoruz, çözümsüzlüğü kabul etmiyoruz, ama köklü çözüm olsun. En idealinin, BM nezdinde çözüm olacağını ifade ettik. Böylece taraflar adil ve kalıcı bir neticeyi yakalamış olacaktır. Garantör ülkeler de rahat edecektir" dedi. 


</TEXT>
</DOC>
