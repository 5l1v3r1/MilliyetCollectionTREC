<DOC>
<DOCNO> 328954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy05.html </URL>
<DATE> 2005/03/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'den ANAP yorumu MHP ile ittifak yapacaklar 
</HEADLINE>
<TEXT>

     Isparta Milletvekili Erkan Mumcu'yu izleyen milletvekili istifalarının özellikle DEP'lilerin tahliyesine karşı deklarasyon yayınlayanlar arasından çıkması partide, "Mumcu liderliğindeki ANAP'ın sanılanın aksine DYP ile değil, MHP ile ittifak arayacağı" senaryolarını gündeme getirdi. 
     Mumcu'nun ardından ANAP'a katılmak için gerçekleşen milletvekili istifalarına ilişkin AKP'de ilginç bir değerlendirme yapıldı. Mumcu için istifa edeceklerin sayısının 5-6 milletvekiliyle sınırlı kalacağı hesabında şaşan AKP yönetimi, istifaların ağırlıkla DEP'lilerin tahliyesine karşı deklarasyon yayınlayanlar arasından çıkması üzerine, AKP'ye karşı "Milliyetçi alternatif arayışının başladığı" değerlendirmesini yaptı. 
     DEP deklarasyonuna imza koymadığı halde istifa edenlerin de "Siyasetteki daha önceki kökenleri itibariyle milliyetçi söylemlere yakın oldukları" vurgulanan AKP'de, "İstifacıların amacı, son dönemde bilinçli olarak da yükseltilen milliyetçi rüzgarı arkaya alarak siyaset yapmak. 
     O nedenle Mumcu ile ANAP'ta oluşacak bu adres, ilk seçimde herkesin sandığının tersine DYP ile değil MHP ile seçim ittifakı arayacak" görüşü dile getirildi. 
     
     "ÖZAL'IN ANAP'I DEĞİL" 

     AKP'de, Mumcu'nun söylemlerine rağmen, kongreyle oluşacak yeni yapının, asla eski "Özal'ın ANAP'ı olamayacağı" da vurgulandı. "Özal'ın ANAP'ının" hiçbir aşırılığa prim vermeyen yapısı ve bütün eğilimlerin merkez adresi olma çabasıyla AKP'de gerçekleştiği savunulurken, ANAP ve MHP arasında başlayacağı öne sürülen flörtün "konjonktürel" olmaktan öteye gidemeyeceği kaydedildi. 

ANKA 

     
</TEXT>
</DOC>
