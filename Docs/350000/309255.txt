<DOC>
<DOCNO> 309255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo16.html </URL>
<DATE> 2005/01/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Beşiktaş'ta gözler lige çevrildi... 
</HEADLINE>
<TEXT>

     Türkiye Kupası'nda Konyaspor'a yenilerek elenen Beşiktaş'ta, gözler hafta sonunda başlayacak Birinci Süper Futbol Ligi'nin ikinci yarısına çevrildi. 
     Siyah-beyazlılar, 29 Ocak Cumartesi günü Malatyaspor ile yapacakları lig maçının hazırlıklarına 1 günlük iznin ardından bugün başladı. 
     Teknik direktör Vicente Del Bosque yönetiminde BJK Nevzat Demir Tesisleri'nde gerçekleştirilen idmanda, siyah-beyazlılar 2 grup halinde çalıştı. Kondisyon çalışması ile başlayan antrenmanda, bir grup minyatür kale maç oynarken, diğer grup ise uzun paslarla şut çalışması yaptı. 
     
     SERGEN TAKIMLA ÇALIŞTI 
     Antrenmana sakatlıkları süren Tümer Metin, Ahmed Hassan ve İbrahim Akın katılmazken, sakatlığı geçen Sergen, uzun bir aradan sonra ilk kez takımla birlikte çalıştı. 
     Sergen'in yanı sıra Emre ve Tayfun da takımla çalışırken, idmanın son bölümünde Juanfran sağ dizinden hafif bir sakatlık geçirdi. 
     Bu arada antrenman öncesi Del Bosque, saha ortasında bir süre futbolcularıyla toplantı yaptı. 
     
     TAYFUN ''CAMİAYA BORÇLUYUZ'' 
     Tayfun Korkut, idman sonrası basın mensuplarına yaptığı açıklamada, camiaya borçlu olduklarını, bundan sonra ligde iyi sonuçlar alarak, taraftarı ve camiayı sevindirmek istediklerini söyledi. 
     Diğer yandan, antrenman sırasında tesislere kaçak giren bir taraftar özel güvenlik elemanları tarafından yakalanarak, dışarı çıkarıldı. 
     Beşiktaş, bu akşam yapacağı antrenmanla Malatyaspor maçı hazırlıklarını sürdürecek. 
     
</TEXT>
</DOC>
