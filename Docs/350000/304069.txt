<DOC>
<DOCNO> 304069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy14.html </URL>
<DATE> 2005/01/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
NATO Avrupa Komutanı ziyaretine ''yeni tezkere'' yorumları 
</HEADLINE>
<TEXT>

     ANKARA ANKA 

      ABD'nin Irak'a yönelik operasyonu sürecinde, Türkiye'nin Irak'a asker göndermesine ilişkin görüşmelerin yapıldığı dönemde Türkiye'ye iki kez gelen NATO Avrupa Müttefik Kuvvetler Komutanı Org. James L. Jones, ABD Dışişleri Bakan Yardımcısı Richard Armitage'ın PKK ve Kerkük ağırlıklı Ankara ziyaretinden üç gün sonra Genelkurmay Başkanı Org. Hilmi Özkök'ü ziyaret etti. 
     Org. Özkök, resmi konuğu olarak Türkiye'de bulunan Org. 
     Jones'u, Genelkurmay Karargahı'nda askeri törenle karşıladı. 
     İki komutan daha sonra Karargah binasında görüşmeye geçtiler. 
     Org. James L. Jones, 24 Ocak 2003 ve 2 Eylül 2003 tarihlerinde iki kez Türkiye'ye gelmişti. Söz konusu ziyaretlerde, ABD'nin Irak operasyonu sürecinde Türkiye'nin Irak'a asker göndermesi başta olmak üzere, Irak konusunda Türkiye'nin yapabileceği askeri yardım koşulları üzerinde durulmuştu. 
     ABD Dışişleri Bakan Yardımcısı Richard Armitage, hafta başında yaptığı Ankara ziyaretinde, Dışişleri Bakanlığı ve TBMM Başkanlığı ile gerçekleştirdiği görüşmelerin yanında Genelkurmay Başkanlığı'nda da Irak'ın güvenliği çerçevesinde Kerkük ve PKK'ya ilişkin görüşmelerde bulunmuştu. 
     
     YENİ BİR TEZKERE SÜRECİ YOLDA MI 

     ABD'nin Türkiye üzerinden Irak'a cephe açmasına olanak verecek 1 Mart tezkeresinin reddedilmesinin ardından, Türkiye'nin de Irak'a asker göndermesi "fırsatı"nın kaçtığı yorumları, savunma ve diplomasi çevrelerinde geniş ölçüde yankı bulmuştu. Armitage ve Org. Jones'un ard arda gelen ziyaretleri ise aynı çevrelerde, "Irak'ta iyice zor durumda kalan ABD, PKK kartına karşılık, riskli bölgelerde Türk askerinin güvenliği sağlaması koşuluyla" yeni bir tezkere sürecinin başlayabileceği tartışmasına yol açtı. 
     
</TEXT>
</DOC>
