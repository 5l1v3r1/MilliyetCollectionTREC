<DOC>
<DOCNO> 331700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun05.html </URL>
<DATE> 2005/04/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
''Kürtler, bağımsız Kürt devleti peşinde'' 
</HEADLINE>
<TEXT>

     Iraklı Kürt liderlere yakınlığıyla bilinen ABD'li eski diplomat Peter Galbraith, ABD'nin savunduğu Ortadoğu'da demokratikleşme ve özgürleşme politikalarının başarılı olması durumunda, mevcut bölge ülkelerinin kaçınılmaz olarak parçalanacağını söyledi. 
     ABD'nin eski Hırvatistan büyükelçisi Galbraith, Boston Herald gazetesinde yayımlanan makalesinde, daima bağımsız bir devlet isteyeceğini belirttiği Iraklı Kürtlerin, Irak'taki demokratik süreci bu amaç için kullanacağını yazdı. 
     Hala Washington'da Silahların Kontrolü ve Yayılmasının Önlenmesi Merkezi adlı düşünce kuruluşunda görev yapan Galbraith, demokratikleşmeleri durumunda Suriye ve İran'ın da parçalanabileceğini belirtti. 
     30 Ocak seçimlerine paralel olarak düzenlenen gayri resmi referandumda, Kürtlerin yüzde 97'sinin bağımsızlık istediğinin ortaya çıktığını belirten Galbraith, makalesinde Başkan George Bush yönetiminin demokratik ve birleşik bir Irak kurulması yönündeki umutlarına karşın demokrasinin Irak kavramını Kürtlere sevdiremediğini ifade etti. 
     
     "Kürtler daima kendi bağımsız devletlerini isteyecek" 

     Demokrasinin Kürtlerin bağımsızlığın erişilebilir olduğu yönündeki inançlarını güçlendirdiğine dikkat çeken eski büyükelçi, "Kürtler ve Şiiler gevşek bir federal sistem için ortak zemin bulsa bile, bunun ne kadar süreceğini görmek çok zor. Kürtler, daima kendi bağımsız devletlerini isteyecek ve Irak'taki demokratik süreci, bu talepleri doğrultusunda kullanacak'' ifadelerine yer verdi. 
     Başkan Bush'un kaçınılmaz parçalanmaların getireceklerini karşılamaya hazırlıklı olmadan, Ortadoğu'da demokrasiyi yaygınlaştıramayacağını vurgulayan Galbraith, "Bush yönetimi, Irak devlet başkanlığına getirilen Celal Talabani'yi selamlarken, bağımsızlık hayalleri taşıyan Kürtlerin gerçeğiyle yüzleşmeli'' dedi. 
     
     'Demokrasi, parçalanmayı getirir' iddiası 

     Eski Sovyetler Birliği, Yugoslavya ve Çekoslovakya'nın da demokratikleşme sonucu parçalandığını anlatan Galbraith, Irak'ın da, bölünmesi durumunda benzer bir süreci izleyeceğini söyledi. 
     Doğu Avrupa'da 1990'larda olduğu gibi, Ortadoğu'da demokrasinin yaygınlaşmasının mevcut devletleri tehdit ettiğini belirten eski büyükelçi, "Avrupa'da olduğu gibi, yeni devletlerin ortaya çıkması çok büyük ihtimalle kaçınılmaz ve kendi başına kötü bir gelişme değil. Ancak esas sorun, parçalanmaların yanında toprakların ve doğal zenginliklerin paylaşılamamasının getireceği çatışmalarla ortaya çıkar'' dedi. 
     Ortadoğu'nun tamamında dini ve etnik bölünmelerin bulunduğunu savunan Galbraith, ABD'nin hedefi olan Suriye ve İran'daki bu tür sıkıntılara dikkat çekerek, Bush yönetiminin istediği gibi demokrasinin buralara sıçraması durumunda, bu iki ülkenin de parçalanma riskiyle karşı karşıya kalabileceğini belirtti. 

     
</TEXT>
</DOC>
