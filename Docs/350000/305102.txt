<DOC>
<DOCNO> 305102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko18.html </URL>
<DATE> 2005/01/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Dinçer Gelir idaresinin yeniden yapılandırılması çalışmaları sürüyor 
</HEADLINE>
<TEXT>

     Başbakanlık Müsteşarı Ömer Dinçer, Gelir İdaresi'nin yeniden yapılandırılması konusundaki yasa taslağına dönük çalışmaların devam ettiğini, Ocak ayının sonuna kadar çalışmaların tamamlanarak TBMM'ye sevk edileceğini tahmin ettiğini söyledi. 
     Dinçer, Dünya Bankası ve DPT tarafından, Etap Altınel Oteli'nde düzenlenen, kamu sektörü reformları bağlamında ''Stratejik Planlama ve Performans Bütçeleme'' seminerinin ardından gazetecilerin sorularını yanıtladı. 
     Gazetecilerin ''Gelir İdaresi'nin yeniden yapılandırılması neden uzun sürdü '' şeklindeki sorusuna Dinçer şöyle dedi 
     ''Çünkü yapı itibarıyla baktığınızda üzerinde çalıştığınız konular çok önemli, çok kritik konulardır. Şayet siz kısa vadeli bir karar veriyorsanız, bu kararınızın kapsama alanı, zaman, içerik itibarıyla, sınırlıysa verdiğiniz kararın olumlusuz bir sonucunu kısa zamanda görürsünüz. 
     Ama siz çok stratejik bir konuda karar veriyorsanız. Çok uzun vadeli, kapsama alanı çok geniş bir konuda karar veriyorsanız, çok düşünmeli ama az iş yapmalısınız.'' Gelir İdaresi'nin bu ülkenin en stratejik konularından bir tanesi olduğunu, tüm ülkeyi kapsadığını, tüm mali kaynakların önemli bir öğesini oluşturduğunu ifade eden Dinçer, ''bu alanda yapacağınız değişiklikler belki Türkiye'nin önündeki 30, 40 yılı değiştirecek. Böyle olunca bunu çok daha ayrıntılı konuşmak, çok daha ayrıntılı tartışmak ve hata yapmamaya özen göstermek lazım'' şeklinde konuştu. 
     Dinçer, ''Böyle bir idarenin yapılanmasında iki, üç aylık bir tartışma uzun bir tartışma değildir'' dedi. 
     
     ''BUNU ÇATIŞMA OLARAK DEĞERLENDİRMEK DOĞRU DEĞİL'' 
     ''Bu tasarı hazırlanırken kurumlar arasında bir çatışma yaşanmadı mı '' şeklindeki soruya Dinçer, ''Hayır'' yanıtını verdi. 
     Bunu çatışma olarak değerlendirmenin doğru olmadığını kaydeden Dinçer, ''bu aslında, idarelerin konu hakkında hepsinin gerekçesi farklı, bakış noktaları farklı, sistemin bütününü göremeyebilir. Bu açıdan bakıldığında, sistemi, bütünlük içinde daha iyi nasıl bir zemine oturturuz tartışması olarak görmek lazım'' dedi. 
     Gazetecilerin ''tasarı hakkında sizin koordinasyonunuzda çalışma devam ediyor mu Yoksa tekrar Maliye Bakanlığı'na gitti mi '' şeklindeki sorusuna Dinçer, ''Hayır, devam ediyor. Tahmini olarak bu ayın sonuna kadar biter o işler. Meclise sevk edilir'' dedi. 
     
     ''ÇOK OPERASYONEL BİR OLAYDAN BAHSETMEDİM'' 
     Gazetecilerin, ''konuşmanızda kamu seçme sınavlarının değişmesi gerektiği üzerinde mi durdunuz '' şeklindeki soruyu Dinçer, ''Hayır. Çok pratik bir şeyden bahsetmedim. Yani çok operasyonel bir olaydan bahsetmedim. Stratejik olarak bizim geleneksel yönetim anlayışımızı gözden geçirmeye ihtiyacımız olduğundan bahsettim'' şeklinde yanıtladı. 
     ''Bu açıdan bakıldığı zaman tabii ki personel istihdamı ile ilgili kurallarımızı, personel rejimi sistemimizi de gözden geçirmeye ihtiyacımız var'' diyen Dinçer, eğer birtakım amaçlara ve hedeflere yönelmiş bir toplumsal yapı veya örgütsel yapıdan bahsediliyorsa, çalışacak insanları da yine amaçlara veya performans ölçülerine göre değerlendirecek bir sistemin kurulması gerektiğini, konuşmasında bunu ifade etmek istediğini söyledi. 
     
     ''HİÇ HAYAL OLARAK KALMAYACAK'' 
     Gazetecilerin ''bu bir hayal olarak mı kalacak Yoksa gerçekleşecek mi '' şeklindeki sorusuna Dinçer, bunun hayal olarak kalmayacağını, bir tarihin de verilemeyeceğini belirtti. 
     Bunun bir değişim süreci olduğunu kaydeden Dinçer şöyle devam etti 
     ''Tek adımlık, tek safhalık, kısa süreli bir şey de değil. Başlayan ve sürekli devam ede gelen bir hadise. O yüzden belirli bir zaman dilimi içinde söylenemez. Ama bahsettiğimiz şeyler bu ülkenin bu zamana kadar 50, 100 yıldır uygulaya geldiği yönetim uygulamaların farklı bir perspektifle, farklı bir zihniyet ile yeniden gözden geçirilmesi demektir. Çok kısa zamanda ve kolayca olmaz. Bu açıdan bakıldığı zaman süreç devam ediyor. Ben umutluyum, insanların ilgisini görüyorsunuz.'' 
     
</TEXT>
</DOC>
