<DOC>
<DOCNO> 331817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur16.html </URL>
<DATE> 2005/04/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Gazi Mahallesi'nde yeni olaylar için önlem alındı 
</HEADLINE>
<TEXT>

     İstanbul Valisi Muammer Güler, Gazi Mahallesi'ndeki olaya ilişkin soruşturmanın devam ettiğini, yeni bir olayın meydana gelmemesi için de gerekli tedbirleri aldıklarını bildirdi. 
     Pelit Pastaneleri'nin 12. şubesinin Kadıköy Çiftehavuzlar'daki açılışına katılan Vali Güler, basın mensuplarının soruları üzerine Gazi Mahallesi'nde meydana gelen olayla ilgili soruşturmanın sürdüğünü söyledi. 
     Yeni bir olayın meydana gelmemesi için gerekli önlemleri aldıklarını kaydeden Güler, ''Gazi Mahallesi'ndeki olaylar tabii sıkıntılı bir durum. Yanlış bir anlaşılma da söz konusu olabilir. Olayın başından itibaren arkadaşlarımız gerekli önlemleri aldı'' dedi. 
     Herkesi sağduyuya davet eden Güler, tahriklere kapılınmamasını istedi. 
     Vali Güler, ''Herkes dikkatli olursa, provokasyona meydan verilmemiş olur'' diye konuştu. 
     İstanbul Emniyet Müdürü Celalettin Cerrah, emekli Orgeneral Edip Başer, Kadıköy Belediye Başkanı Selami Öztürk, Maltepe Belediye Başkanı Fikri Köse ile gazeteci Uğur Dündar ve sanatçı Yılmaz Morgül'ün de katıldığı açılışta ise kurdeleyi İstanbul Valisi Muammer Güler ve Pelit Pastaneleri'nin kurucusu Kazım Ayan birlikte kesti. 
     
</TEXT>
</DOC>
