<DOC>
<DOCNO> 302543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yazar/tamer.html </URL>
<DATE> 2005/12/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türk polisi, ABD polisini solladı 
</HEADLINE>
<TEXT>

KalDer'in Amerikan Kalite Derneği ile yaptığı anlaşmayla, Türkiye'de tüketici memnuniyeti endeksi geliştiriliyor 

Avrupa Kalite Yönetimi Derneği üyesi olan Türkiye Kalite Derneği KalDer, geçtiğimiz günlerde Amerikan Kalite Derneği ile işbirliği anlaşması imzaladı ve bu anlaşma çerçevesinde, Türkiye'de tüketici memnuniyeti endeksinin hazırlanması yönünde ilk adımlar atıldı. 
İlk pilot çalışmada, kamuda tüketicilerin en sık muhatap oldukları 4 sektör masaya yatırıldı Eğitim, emniyet, sağlık ve belediyeler. 
Eğitim ve sağlığa bütçesinden bize göre çok daha fazla pay ayıran Amerika, tüketici memnuniyeti olarak bunun karşılığını da alıyor. Kamunun sunduğu sağlık hizmetlerinden Amerikan tüketicisinin memnuniyet endeksi 84'ken, Türk tüketicisininki 59'da kalıyor. Eğitimde uçurum biraz daha az Amerika'daki endeks 78, bizdeki 62. 

Polisten memnunuz 
Emniyet güçleri ve polis söz konusu olduğunda ise şaşırtıcı bir durum söz konusu. Türk halkının, emniyet görevlileri ve polisin verdiği hizmetten duyduğu memnuniyet, Amerikalılarınkinden daha fazla... Endeks bizde 62, Amerika'da 57. 
Rakamları incelerken asistanım Özlem'in ilk tepkisi, "Herhalde Amerika'da emniyet güçleri yasaları daha sıkı uyguladığı için halk memnun değil," oldu. Trafikteki kural ihlallerinin, rüşvetle görmezden gelindiğiydi ilk aklına gelen... 

Kocası öldürünce... 
Rakamların bende yaptığı çağrışım ise 30 yıldır Amerika'da yaşayan ve artık Amerikalılaşmış bir Türk arkadaşımın, birkaç yıl önce yaz tatilinde Türkiye'ye gelmekten neden vazgeçtiğini bana anlatış biçimiydi. 
Candan'la Türkiye'ye geldiğinin ertesi günü görüşmek üzere randevulaşmıştık. Kendisini beklerken, telefonu geldi "Meral, Türkiye'ye gelirken dükk nımı komşuma bırakacaktım. Ama dün kocası öldürdü kızı. Dükk nı bırakacak kimse yok. Gelemiyorum " 
Amerika'da eline silahı alanın karşısındakini vurması, demek bu kadar sıradan bir olay. Bu durumda Amerikalının emniyet güçlerine güvenmemesi de şaşırtıcı değil. Tablodan da görebileceğiniz gibi Amerika'da tüketicinin kamu hizmeti aldığı diğer 3 sektörde endeks 70 - 80'lerdeyken, emniyet güçlerinde 57 puana düşüveriyor. 

Kıyaslama olanağı 
KalDer Başkanı Hasan Subaşı, bu ilk adımın ardından gerek kamu sektöründe daha kapsamlı, gerekse özel sektör ve şirketler bazında tüketici memnuniyeti endeksi uygulamaları yapılacağına işaret ederek diyor ki "Burada önemli olan şirketlerin ve sektörlerin ciddi bir kıyaslama yapabilmeleri. Hem yerli rakipleri, hem uluslararası rakipleri, hem de kendisinin bir önceki seneki performansıyla... Tıpkı benim kilom gibi. Geçen seneye göre iyi. 20 yıl öncesine göre kötü. Dünya ortalamasına göre obeze yakınım..." 
Subaşı'nın verdiği bilgiye göre KalDer, Amerikan Kalite Derneği'nden sağladığı bu ölçümlemeyle ilgili knowhow'ı, Türki Cumhuriyetleri, Ortadoğu ve Kuzey Afrika ülkelerinde de kullanabilecek. 





</TEXT>
</DOC>
