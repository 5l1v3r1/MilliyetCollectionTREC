<DOC>
<DOCNO> 330779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo03.html </URL>
<DATE> 2005/04/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kartal’ın kanadı kırık 
</HEADLINE>
<TEXT>

     Sakatlıklar, Çalımbay’ın elini kolunu bağlıyor. Sezonu kapatan İ.Üzülmez’in dışında, Koray, Fatih ve İ.Akın da bu hafta oynayamayacak. 
     
     Yaprak dökümü 
     Yeniden yapılanma çalışmalarını her alanda sürdüren Beşiktaş’ta, futbolcuların arka arkaya gelen sakatlıkları büyük sorun yaratıyor. Mecburiyetten ötürü eldeki kadroyu kullanarak farklı bir sistem arayışını sürdüren teknik direktör Rıza Çalımbay, çalışmaları eksiklerle sürdürürken, maçlarda da pek çok oyuncusundan yararlanamıyor. İbrahim Üzülmez’in, görünmez kaza’ sonucu sezonu erken kapatmasından sonra Kara Kartal’da yaprak dökümü bütün hızıyla devam ediyor. 
     
     4 sağ 1 sol 
     Siyah-Beyazlılar’da, cuma günü oynanacak Ankaragücü maçında da 5 futbolcu forma giyemeyecek. Beşiktaş, İnönü Stadı’nda sol aşil tendonunda kesik bulunan ve sezonu kapatan İbrahim Üzülmez’in dışında, sağ ayak bileğinde sorunları bulunan milli futbolcu Koray, Fatih ve Berkant ile sağ ayak üst adalesinde darbeye bağlı ödem oluşan genç İbrahim Akın’dan yoksun bir kadroyla mücadele edecek. Talihsizlikler, Rıza hocayı doğal olarak kara kara düşündürüyor. 
     
</TEXT>
</DOC>
