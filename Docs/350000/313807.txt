<DOC>
<DOCNO> 313807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko30.html </URL>
<DATE> 2005/02/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Özince Meslek hayatımda bu kadar güçlü bir dönem hatırlamıyorum 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, ''Bankacılık sektörünün, meslek hayatım boyunca bu kadar güçlü, bu kadar yakın denetlenir ve uluslararası normları hedefler bir durumda olduğu başka bir dönemi hatırlamıyorum'' dedi. 
     Bankacılık Düzenleme ve Denetleme Kurumu BDDK , Dünya Bankası ve TBB işbirliğinde düzenlenen ''Risk Yönetimi'' konulu seminerin açılışında konuşan Özince, son yıllarda dünya finans sisteminin karşılaştığı krizlerin gelişmiş ve gelişmekte olan ülkelerin finansal sektörlerinin sağlıklı yapılanması gerektiği görüşünü ön plana çıkardığını anlattı. 
     Bu çerçevede uluslararası işbirliğini öngören çalışmaların hızlandırıldığını kaydeden Özince, uluslararası işbirliğinde, bankacılık sektöründe gözetim, denetim ve risk taşıyan diğer alanlara ilişkin standartların belirlenmesi, bunların benimsenmesi ve uygulanması yönündeki çalışmalara devam edildiğini söyledi. 
     Bankacılığın ekonomik faaliyetler için anahtar bir sektör olduğunu ifade eden Özince, şunları kaydetti 
     ''Bankalar, bilginin ve kaynakların toplamda değerlendirilmesi ve aktarılmasının maliyetini düşürür. Bu süreçte tasarruf sahipleri ve yatırımcılar etkinliği ve verimliliği sağlar ki bu da büyümeyi olumlu yönde etkiler. 
     Bankalar bireysel yatırımcılar için beklenmedik, öngörülmedik veya hesaplanması çok zor ve pahalı riskler için özel bir güvence sağlar. Böylece bireysel yatırımcı hem yatırımları için bir getiri elde eder, hem de likidite riskini çok az düzeye indirmiş olur. Sonuçta getirili ve uzun dönemli geri dönüşümlü projeler finanse edilebilir. Büyüme ve yatırımlar daha yüksek getirili ve dolayısıyla riskli projelerin finansmanının sağlanması yoluyla gerçekleştirilebilir. Burada üzerinde hassasiyetle durulması gereken konu, risklerin ölçülebilmesi, yönetilebilmesi ve doğru fiyatlanabilmesidir.'' 
     
     ''BANKACILIK TİCARİ BİR SEKTÖRDÜR'' 
     Özince, bankacılığın ticari bir sektör olduğunu, siyasi, ekonomik, teknolojik ve her alandaki gelişmeden ilk ve en çok etkilenen sektörlerin başında geldiğini söyledi. 
     Bankacılığın doğası gereği risk almayı gerektirdiğini, bankalarda risk yönetimi ile ticari yönetim arasında iyi bir dengenin kurulmasının çok önemli olduğunu vurgulayan Özince, konuşmasını şöyle sürdürdü 
     ''Bir bankaya risk alma demek işlemlerini kısıtlamak demektir. Öte yandan risk ve getiri arasında kaçınılmaz bir geçişkenlik vardır. Risk yöneticisinin görevi, risk, mali bünyenin sağlamlığı ve mali performans arasındaki dengeyi bulmaktır. Banka yönetimi bankanın yaptığı işi tam olarak anlamalı ve taşıdığı risklere ilişkin etkin bir risk yönetimi sağlamalıdır. 
     Bankanın risk profili belirlenmeli, bankaların risk yönetimi sorumluları bankalara taşıdıkları riskler için yeterli risk ölçme ve yönetme tekniklerine sahip olmalıdır. Bankalar taşıdıkları riskleri için yeterli kaynağa ve organizasyona sahip olmalıdır. İşin ticari yönü açısından da sermayedarın tam anlamıyla bir rızası ve tatmini esas olmalıdır. Dolayısıyla bankaya risk alma demek kadar özellikle sermayedara ve yöneticisi dışındaki kişilerin risk al demeleri de çoğu zaman ticari ve iş mantığı ile uygun olmayabilir.'' Özince, otorite açısından bankacılıkta risk yönetiminin temel amacının bankaların taşıdıkları risklere karşılık yeterli sermayeyi tutabilmelerini sağlamak ve güvenilir koşulların yaratıldığı bir ortamda faaliyette bulunmalarını temin etmek olması gerektiğini kaydetti. 
     Özince '' Ancak bu sayede özelde bir bankada, genelde ise finansal sektörde istikrarın ve güvenin temin edilmesi ve ödünç alan ve ödünç verenlerin maruz kalacakları risklerin en aza indirilmesi mümkün olabilir'' diye konuştu. 
     Özince, bu konudaki düzenlemelerin zorunluluk göstermediği sürece banka yönetimine ait kararların önüne geçmemesi, ancak bankaların uygun şekilde faaliyette bulunmaları için gerekli asgari standartları zorunlu kılması gerektiğini söyledi. 
     Bankacılıkta risk yönetimin, uygun maliyet ve yüksek kalitede finansal hizmet sunan etkin ve rekabete açık bir bankacılık sistemini teşvik etmesi gerektiğini belirten Özince, bankalara ve mali sisteme tanınan risk taşıma toleransının azaltılması ve daha zorlayıcı ve maliyeti daha yüksek olan bir denetim sisteminin öngörülmesinin, yeni kaynakların yaratılması ve dağıtılması açısından olumsuz bir etki yaratacağını belirtti. 
     Özince, risklerini iyi yöneten bir finansal sistemin, tasarrufların daha etkin ve en uygun aracılık maliyetiyle toplanmasına ve kullanılmasına imkan vereceğini kaydetti. 
     
     TÜRKİYE'DE FİNANSAL SEKTÖR 
     Türkiye'de finansal sektörün gelişmiş ülkelere göre küçük olduğunu ancak gelişmekte olan ülkelere göre ortalamanın üzerinde bir büyüklüğe sahip bulunduğunu vurgulayan Özince, şunları belirtti 
     ''Türkiye uluslararası ilişkilere önem vermekte ve dünya ekonomisinde daha iyi bir yere sahip olmak için yoğun bir çaba harcamaktadır. Bu çabanın göstergesi olarak son yıllarda ekonominin hemen her alanında reformlar yapılmaktadır. Büyüme potansiyelinin daha iyi kullanılması ve artırılması için istikrarlı bir faaliyet ortamı da nihayet yakalanmaya başlanmıştır. Enflasyon tek haneli düzeye gerilemiştir. Kamunun borçlanma gereği ve finansal sektörde kaynak talebi düşmektedir. Piyasa mekanizmasının daha iyi işlemesine yönelik düzenlemeler yapılmakta ve kurumlar oluşturulmaktadır.'' Özince, 1999 yılında yine Hilton Oteli'nde yapılan bir toplantıda o dönemin IMF Türkiye Masası Şefi Carlo Cottarelli'nin katılımcılara tek haneli enflasyonu hatırlayan kaç kişi olduğunu sorduğunu ifade ederek ''Ben 30 yıl önce bu mesleğe başladım. Hatırlayanlardanım. Toplantıda çok büyük grupta tek haneli enflasyonu bilen belki 10 kişi yoktu. Dolayısıyla geldiğimiz yerin zaman zaman bu şekilde hatırlanmasında büyük yarar var'' dedi. 
     Finansal sektörde yüzde 95 oranında paya sahip olan banka sisteminin daha sağlıklı ve güçlü yapıya gelmesi için yeniden yapılanma sürecinin devam ettiğini söyleyen Özince, konuşmasını şöyle sürdürdü 
     ''Ben bankacılık sektörünün, meslek hayatım boyunca bu kadar güçlü, bu kadar yakın denetlenir ve uluslararası normları hedefler bir durumda olduğu başka bir dönem hatırlamıyorum. Türk bankacılık sistemi, halen bazı tereddütler, kimi zaman yorumlar da yer almasına rağmen, benim meslek hayatımın, en azından en güçlü ve güçlülüğü de uluslararası standartlarda anlaşılabilir, tarif edilebilir bir döneme gelmiştir. Buna çok ağır bir fatura ve geçiş dönemi ile gelmiş olsak da bunu saptamamız ve bu konuda çalışma gösterenlere başta sektörümüzün çalışanı ve yöneticilerine, BDDK bağımsız otoritemiz olmak üzere teşekkür etmek gerekir.'' Yeniden yapılanma sürecinin önemli adımlarından birinin de bankaların yönetim ve denetiminde risk yönetiminin artan önemi olduğuna işaret eden Özince, otoritenin, TBB'nin ve bankaların ciddi çabaları sayesinde risk yönetiminin uygulanması ve ortak bir risk kültürünün oluşturulmasında çok önemli mesafeler alındığını, bunun finansal kültüre, ülke ekonomisinin ve ekonominin tüm unsurlarının finansal kültürüne yansıtılması gerektiğini vurguladı. 
     
</TEXT>
</DOC>
