<DOC>
<DOCNO> 307731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yazar/gureli.html </URL>
<DATE> 2005/01/19/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Sınırda yaşayanlar 
</HEADLINE>
<TEXT>


Keyifli bayram günleri dileyerek başlayalım. Siz asıl keyfi Çingenelerde görün. Yaşam onlar için her koşulda bir keyiftir. 
Çingene sözcüğünden hoşlanmayanlar Roman demeyi yeğler. O dünyadan gelip ünlenenler, sanatçılar Roman olduklarını söyler. Bu durum, toplumda aydınlar ile halk arasındaki kopukluğu anımsatıyor. Bize "halk"ın daha yakın gelişi gibi, "Çingene"de daha içtenlikli geliyor o nedenle, sevecenlikle Çingene diyoruz. 
Trakya'da yoğun yaşayan Çingenelerin şaraba düşkünlüğü, şarap sektörünün kalitesini etkilemiştir. Otuza yakın şaraphanenin olduğu Mürefte'de bir şarap fabrikasının yöneticisi, kalite sorununu yıllarca çözemeyişlerinin nedenini şöyle açıklıyor 
"Yıllarca Çingenelere şarap sattık. Onlar için şarap ucuz olsun da nasıl olursa olsun. Biz üreticiler de yıllarca bu olgunun üzerine yattık, kalitesiz şarap ürettik. Nasıl olsa satıyoruz, dedik." 
Çingeneler yoksul insanlar karınlarının doymasından ötesini pek düşünmezler. "Karnımız aç olsun, özgürlüğümüz yok olmasın" sözü, yaşamının büyük bölümü "içerde" geçen "Altınkara" lakaplı Çeribaşı Hüseyin'in karısı Yadigar'ındır. 
Taksim Meydanı'nda, Kadıköy İskelesi çıkışında reng renk giysileri içinde çiçek satan kadınları bilirsiniz. Başlıca iki "işkolunda" daha çalışır Çingeneler. Biri "çuvala gitmek" diye tabir edilir, ötekinin adı "market patlatmak"tır. Çuvala gitmek çöpleri ayıklayarak, para edecek atıkları toplamaktır. Tarihe karışmakta olan meslekler arasına giren market patlatmanın, yani soymanın raconunu şöyle anlatırlar 
"Market patlatırdık iki kilo peynir, bir kilo zeytin, salam, sosis ve beş-altı şişe şarap alıp çıkardık." 
Bu yazıya kaynakça olan "Trakya Çingeneleri-Sınırda Yaşayanlar" Bileşim Yayınları, Aralık 2004 kitabının yazarı gazeteci Nazım Alpman şöyle der 
"Onların 'tokgözlülüğünü' Afrika savanlarındaki aslanlara benzetiyorum. Koca antilop sürüsünün içinden sadece bir tanesini yiyerek doyduklarında, bir metre ötelerinde otlayan zebralara bakmamaları gibi..." 
Bu tokgözlülüğün darısı, şu bizim açgözlü hortumcuların ve politikacıların başına, deyip noktalayalım. 

Bir şiir 
Dizelerimiz yeni yayına başlayan Yalın Ses'in ocak-şubat sayısından Güngör Gençay'ın "Aramalarda" şiirinden 
"Çingen lavantasında soluklanan Bir sesi gömdüm cansularıma Kaç yudum su içti kırlangıçlar Kaç kez doğdu, öldü, doğdu Yeniden gelincikler tarlada " 



</TEXT>
</DOC>
