<DOC>
<DOCNO> 331236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur40.html </URL>
<DATE> 2005/04/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Müzisyen Melih Kibar öldü 
</HEADLINE>
<TEXT>

     Müzisyen Melih Kibar hayatını kaybetti... 
     Uzun süredir 'Malign Melanom' denilen bir tür cilt kanseri tedavisi gören Melih Kibar, geçtiğimiz Salı günü artan şikayetleri üzerine Acıbadem Kozyatağı Hastanesi'ne başvurdu. 54 yaşındaki ünlü bestecinin yapılan tüm müdahalelere rağmen hastalığa yenik düşerek bugün 16.55'te hayatını kaybettiği açıklandı. 
     Neşeli bir insan olarak tanınan Melih Kibar'ın, uzun süre önce hasta olduğunu öğrendiği, ancak doktorlarına bunu saklamak istediğini söylediği, bu nedenle tedavisinin gizli yürütüldüğü öğrenildi. 
     Kibar, geçtiğimiz yıl şubat ayında da kalp krizi geçirmişti. 
     Melih Kibar'ın cenazesinin Cumartesi günü Bebek Camiinde kılınacak namazın ardından defnedilmesi bekleniyor. Konuyla ilgili olarak Kibar'ın ailesinin bir basın açıklaması yapacağı öğrenildi. 
     
     -MELİH KİBAR KİMDİR - 

     İstanbul'da 1951 yılında doğan Melih Kibar, 8 yaşında İstanbul Belediyesi Konservatuvarı Yarı Zamanlı Piyano Bölümü'ne başladı. 
     İlk profesyonel çalışmasına 1969 yılında İstanbul Yelken Kulübü'nde başlayan Kibar, Milliyet Liselerarası Hafif Müzik yarışmasında, Alman Lisesi Orkestrasıyla Beste Birincisi oldu. 
     Uzun süre Timur Selçuk'la da birlikte çalışan Kibar, 1974'te Timur Selçuk Orkestrası'nın çıkardığı albümde ilk kez 3 bestesi Gençlik Şarkısı, Kelebek ve Panayır Günü ile yer aldı. 
     ''Çoban Yıldızı''nı 1975'te Eurovision Türkiye Elemeleri için besteleyen Kibar, Çiğdem Talu ile tanışarak, bir ekip oluşturdu. 
     Hababam Sınıfı filmine yaptığı müzik ile Altın Portakal Film Müziği ödülünü alan Kibar, ''Hisseli Harikalar Kumpanyası Müzikali''nin de bestelerini yaptı. 
     ''Hep Böyle Kal'' ve ''Söyle Canım'' 45'lik plak çalışmaları Altın Plak kazanan Kibar, 1984 yılında da Sopot'ta ''En Başarılı Orkestra Şefi'' ödülünü aldı. 
     Kibar, 1986 yılında Melki Prodüksiyonu kurdu. Kibar'ın ''Halley'' şarkısı Eurovision Türkiye birincisi ve Norveç'teki finalde de Avrupa dokuzuncusu oldu. 
     1987 yılında ''Paydos'' adlı bestesi ile Eurovision Türkiye ikincisi olan Kibar, 1995'te de ''Sev'' adlı bestesiyle Eurovision Türkiye birinciliğini aldı. 
     Kibar, 2000 yılında da ''Sersem Kocanın Kurnaz Karısı'' adlı oyunun müzikleri ile ''Afife Jale En İyi Besteci'' ödülüne layık görüldü. 
     
     SEVİLEN ESERLERİNİ YADİGAR'DA TOPLAMIŞTI 

     Ünlü besteci Melih Kibar, aralarında 'İşte Öyle Bir Şey', 'Hep Böyle Kal', 'İçimdeki Fırtına', 'Sevdan Olmasa' ve 'Hisseli Harikalar Kumpanyası' gibi yüzlerce besteye imza attı. 
     Söz yazarı Çiğdem Talu ile birlikte Türk popuna unutulmaz eserler kazandıran Kibar, iki yıl önce çıkardığı 'Yadigar' isimli albümüyle büyük başarı kazandı. Uzun zamandır müzik piyasasına küskün olduğu bilenen Melih Kibar'ın ünlü besteleri, Yeşim Salkım, Candan Erçetin, Yaşar gibi ünlü sanatçılar tarafından seslendirilmişti. 
     Kibar'ın bu çalışmasını 'Saat Sabahın Dokuzunda' isimli albümü izledi. 
     Kibar, Cumhuriyet'in 80'inci yıldönümü anısına bestelediği 80'inci Yıl Marşı ile de kendisinden uzun süre söz ettirmişti. 
     Melih Kibar, son olarak 1 Ocak 2005'ten itibaren hayatımıza giren Yeni Türk Lirası'nın reklam müziğini bestelemişti. 

     
</TEXT>
</DOC>
