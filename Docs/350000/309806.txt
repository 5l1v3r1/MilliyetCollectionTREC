<DOC>
<DOCNO> 309806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yazar/tamer.html </URL>
<DATE> 2005/01/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Davos'ta sınıf atlayan Türkiye 
</HEADLINE>
<TEXT>


DAVOS 

Türkiye, Dünya Ekonomik Forumu toplantılarının tarihinde ilk kez bir Avrupa ülkesi muamelesi görüyor. Başbakanlarımıza, bakanlarımıza ve üst düzey bürokratlarımıza, bu yıla kadar Brezilya ve Meksika gibi yükselen pazarların bakanları, başbakanlarıyla aynı oturumlarda yer verilirdi, hatta Batılı dev kreditör kuruluşlarından birinin CEO'su da baş öğretmen edasıyla aynı oturumda yer alır ve bu ülkeleri kredi verilebilirlik açısından değerlendirirdi. 
Bu yılsa durum hayli farklı. Davos kitapçığından Türk konuşmacıların yer aldığı oturum başlıklarını sıraladığımda, ne demek istediğimi daha iyi anlayacaksınız 
Avrupa 2005 Ekonomik trendler ve siyasi oluşumlar açısından önümüzdeki 12 - 18 ayda Avrupa'da neler olabilir Avrupa'nın lokomotifi kim Fransa ve Almanya, bugüne kadar AB'nin lokomotifi olmuş, Avrupa adına önemli kararları hep bu 2 ülke vermiştir. Bu durum giderek değişebilir mi AB'nin lokomotifi bundan böyle küçük ve orta büyüklükteki ülkeler olabilir mi 

Laik hilal 
Laik hilalin geleceği Avrupa Birliği'nin Türkiye'ye müzakere tarihi vermiş olması hem Türkiye, hem AB, hem de Türkiye ve AB'nin çevresindeki ülkeler üzerinde olumlu etkiler yaratacak, bölgenin tümünde gerek ekonomik, gerekse siyasi açıdan köklü değişiklikleri beraberinde getirecektir. Avrupa 2020 15 yıl sonrasının Avrupa'sını hayal edin. Bugünküne oranla daha da genişlemiş. Rusya ile gerek siyasi, gerekse ekonomik açıdan ilişkilerini bir raya oturtmuş. Ekonomide duraklama dönemini aşarak Amerika'nın karşısına yeniden dünyanın en büyük rekabetçi ekonomik gücü olarak dikilmiş... Bu hedefin gerçekleşmesi için bugünden atılması gereken adımlar nelerdir Aşılması gereken en önemli sorunlar, engeller hangileridir 

Babacan anlatıyor 
Davos'ta bu yıl ilk kez Avrupa'nın bugünü için de, 15 yıl sonrasının Avrupa'sı için de bizim görüşlerimize başvuruluyor. 4 toplantıda da konuşmacı olan Devlet Bakanı Ali Babacan, Çek Cumhurbaşkanı Vaclav Klaus, Avrupa Parlamentosu Başkanı Josep Borrell Fontelles, Oxford Üniversitesi'nden tarihçi - yazar Prof. Timothy Garton Ash, Almanya Hesse Eyaleti Başbakanı Roland Koch, İtalyan bankacılık sektörünün en büyüğü Bank Intesa'nın CEO'su Corrado Passera, Fransız Renault'un CEO'su Louis Schweitzer gibi isimlerle birlikte Avrupa'nın geleceği üzerine görüş belirtiyor. 

Göçmen işçiler 
Örneğin Avrupa 2005 başlıklı oturumun soru - yanıt bölümünde Alman katılımcılardan gelen göçmen işçilerle ilgili eleştiriler üzerine Babacan, "Siz göçmen işçileri ülkenize kabul etmezseniz, ülkenizdeki sermaye o işçilerin bulunduğu yerlere gider" diyerek tartışmanın yönünü değiştirdi. Nitekim serbest dolaşım ve göçmen işçiler konusunda uzman olduğu anlaşılan konuşmacılardan Hollanda Leiden Üniversitesi'nden Prof. Victor Halberstadt, şu sözleriyle katılımcıların önüne bambaşka bir bakış açısı koydu 
"Avrupa 10 - 15 yıl sonra kişi başına milli geliri düşmüş, dinamizmini daha da kaybetmiş bir bölge olmak istemiyorsa, göçmen işçiler konusunu yeni bir bakış açısıyla düşünmek zorundadır ve bu düşünce egzersizi, toptancı bir anlayışla Brüksel'den tek bir paket halinde değil, AB üyesi her ülke tarafından ulusal düzeyde ayrı ayrı yapılmalıdır." 
Avrupa, yıllar sonra ilk kez bu yıl Davos'ta ölü toprağını üzerinden atıp, geleceğini tartışmaya istekli görünüyor. AB'nin üye sayısının geçen mayısta 25'e çıkmasıyla birlikte, 2. Dünya Savaşı'ndan bu yana ilk kez bütünsel bir Avrupa'dan söz edebilmeyi de kutluyorlar aslında. Geleceğe umutla bakmaları için birden çok neden var. AB içinde kimileri itiraz etse de, kimileri Müslüman Türkiye'yi bu yolda fırsat olarak görüyor. 



</TEXT>
</DOC>
