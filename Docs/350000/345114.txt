<DOC>
<DOCNO> 345114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur04.html </URL>
<DATE> 2005/05/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Dikkat Yağmur yeni haftada her yerde... 
</HEADLINE>
<TEXT>

     Milliyet İNTERNET 

Batı bölgelerde hafta sonu etkili olan yağışlar, yeni haftayla birlikte tüm Türkiye'ye yayılıyor. 
     Önümüzdeki üç günde yurdun genelinde sağanak yağış görülecek. İstanbul ve Erzurum cuma gününe kadar yağmurlu. Yarın Ankara, çarşamba günü İzmir ve Antalya, perşembe günü ise Ankara, İzmir ve Antalya sağanak yağış alıyor. 
     Hava sıcaklğı iç ve doğu kesimlerde 6 derece düşecek, batıda biraz artacak. En düşük gündüz sıcaklıkları İstanbul'da 21, Ankara'da 19, İzmir'de 24, Adana'da 30, Antalya'da 27 ve Erzurum'da 18 derece olacak. 
     YARIN Ege, Akdeniz ve Gaziantep dışında yine tüm bölgeler günü yağışlı geçirecek. Doğu Karadeniz ve Kars çevresinde şiddetli yağmur bekleniyor. 
     ÇARŞAMBA günü Batı Karadeniz'in kıyısı, İç Anadolu, Doğu Akdeniz ve Güneydoğu Anadolu parçalı bulutlu, diğer bölgelerde sağanak yağmur sürüyor. 
     PERŞEMBE günü ise İç Anadolu ve Doğu Anadolu'nun güneyi, Doğu Akdeniz, Güneydoğu Anadolu'da gökyüzü parçalı bulutlu, diğer yerler yine sağanak yağmur altında. 
     
     Antalya ısındı, plajlar şenlendi 
     ANTALYA'da öğle saatlerinde 35 dereye kadar çıkan hava sıcaklığı, yerli ve yabancı turistlerin plajlar, su parkları ve otel havuzlarına akın etmesine neden oldu. 
     Dünyaca ünlü Konyaaltı Plajı, açılan deniz şemsiyeleri nedeniyle dev mantar tarlasını andırırken, tatilciler deniz ve güneşin keyfini çıkarttı. 
     Plajı 40 metre yüksekliğindeki falezlerin üzerinden izleyenler, denize giren insanları karıncalara benzetti. Özellikle çocuklar sıcak havanın keyfini denizde oyun oynayarak çıkarttı. Plajdan denize koşarak suya atlayan çocuklar ilginç görüntüler oluşturdu. Tatilciler eyrıca havuz ve su parklarını da tıklım tıklım doldurdu. Yabancı kadın turistlerden bazıları ipkiniyle güneşlenirken, bazıları da bot üzerinde su kayağı yapmayı tercih etti. 
     Uzmanlar, öğle saatlerinde güneş altında fazla kalınmamasını ve bol miktarda sıvı tüketilmesini önerdi. 
     
</TEXT>
</DOC>
