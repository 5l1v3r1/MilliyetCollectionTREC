<DOC>
<DOCNO> 347289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonyas11.html </URL>
<DATE> 2005/05/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İstanbul’un Avrupa’nın kültür başkentliğine aday... 
</HEADLINE>
<TEXT>

     İstanbul’un Avrupa’nın kültür başkenti adaylığı için, Dışişleri Bakanlığı, Kültür ve Turizm Bakanlığı, İstanbul Büyükşehir Belediyesi, İstanbul Valiliği ve sivil toplum kuruluşları başvuru dosyası hazırlıklarına başladı. 
     2010 Avrupa Kültür Başkenti Koordinasyon Kurulu Üyeleri tarafından 
     2000 yılından bu yana sürdürülen çalışmalara ilişkin, İstanbul Modern 
     Sanat Müzesi’nde bir basın toplantısı gerçekleştirildi. 
     Toplantıda konuşan Dışişleri Bakanlığı Yurtdışı Tanıtım ve Kültür İşleri Genel Müdürü Şule Soysal, son yıllarda yerel yönetimler ve sivil toplum kuruluşlarının güçlenmesiyle birlikte büyük projelerin ortaya çıktığını anlatarak, 2010 Avrupa Kültür Başkenti projesini de kamu kuruluşları, yerel yönetimler ve sivil toplum örgütlerinin yürüttüğünü hatırlattı. 
     Soysal, kültür başkentliği sürecinde en önemli aşamanın adaylık başvuru dosyasının hazırlanması olduğunu vurgulayarak, "Bu dosyanın hazırlanması çok önemli. Şu anda dosya hazırlama aşamasına girildi. 
     Yıl sonu itibariyle de dosya sunulacak. Önümüzdeki yıl bir tür sınav verilecek, dosyanın kabul aşamasına gelinecek" dedi. 
     İstanbul’un aslında bir kültür başkenti değil, dünya başkenti olduğunu ifade eden Soysal, şunları kaydetti 
     "Biz bunu dünya kamuoyunun önüne taşımış değiliz. İstanbul az ziyaretçi alıyor. Projeyle bu artacak. Bu proje, sadece kültür-sanat etkinliklerinin düzenlenmesini değil, devlet ve toplumun tüm kesimlerinin elbirliği ile İstanbul’un tarihi ve kültürel dokusuyla yeniden ortaya çıkarılmasını, 2010 yılında İstanbul’u örnek olacak bir konuma getirmeyi amaçlıyor. Herkes bu projenin bir koruyucusu, bir bekçisi haline gelmelidir. 2010 Avrupa kültür başkenti, her açıdan hedef getirmektedir." 
     
     "İSTANBUL’UN POTANSİYELİNİ İYİ DEĞERLENDİREMİYORUZ" 
     İstanbul Valisi Muammer Güler de kentte yaşayan herkesin bu projenin içinde yer alması gerektiğini belirterek, "İstanbul’un potansiyelini iyi değerlendiremiyoruz, zenginliklerinden iyi yararlanamıyoruz" dedi. 
     Güler, İstanbul için 10 milyon turist hedeflediklerini anlatarak, şu anda İstanbul’daki projelerin kültür başkentliğini desteklediğini, kültür başkentliğinin de İstanbul’un tanıtımı ve AB üyelik sürecine büyük katkı sağlayacağını bildirdi. 
     Bu projenin mutlaka kabul ettirilmesi gerektiğini vurgulayan Güler, "İstanbul kültür başkenti olduğunda bir turist patlaması yaşanacak. 10 milyon turist hedefi, bir altyapıyı da gerektiriyor. 
     Bunun çalışmaları da yapılacak" diye konuştu. 
     2010 Avrupa Kültür Başkenti Koordinasyon Kurulu Yürütme Kurulu 
     Başkanı Nuri Çolakoğlu da projenin 2000 yılında başladığını anımsatarak, bu yılın sonuna kadar İstanbul’un başvuru dosyasını hazırlamayı hedeflediklerini söyledi. 
     Çolakoğlu, 2010 yılında bir Almanya şehri ve Budapeşte ile birlikte Avrupa’nın kültür başkenti olması için harekete geçilen İstanbul için çeşitli projeler gerçekleştirileceğini, bazı bölgelerin yeniden kazandırılacağını dile getirdi. 
     Basın mensuplarının sorularını da yanıtlayan Çolakoğlu, proje dosyasının oluşturulması aşamasında tarihi eser restorasyonundan sosyal dönüşüme kadar birçok proje sunulacağını, 2006’nın ilk yarısında projenin tanıtılacağını ve jürinin önünde savunulacağını anlattı. 
     Projelerin kaynağının ayrı ayrı olduğunu ifade eden Çolakoğlu, çökmek üzere olan Büyükada’daki Rum yetimhanesini Adalar Belediyesi ile Avrupa Yazarlar Evi haline getirmek, Aya İrini’nin arka tarafındaki kullanılmayan alanda İkona Müzesi açmak istediklerini kaydetti. 
     
     DANIŞMA KURULU OLUŞTURULDU 
     Verilen bilgiye göre, Dışişleri Bakanlığı, Kültür ve Turizm Bakanlığı, İstanbul Büyükşehir Belediyesi, İstanbul Valiliği ve İstanbul ile ilgili sivil toplum kuruluşlarının temsilcileri, İstanbul’u tanıtacak raporun hazırlanması için bir Danışma Kurulu oluşturdu. 
     Nuri Çolakoğlu’nun koordinatörlüğünde görev yapacak Danışma Kurulu, İstanbul’un neden Avrupa başkenti seçilmesi gerektiğine ilişkin raporu hazırlayıp Avrupa Birliği Komisyonu’na sunacak. 
     Avrupa’da 20 yıldır kültür başkentleri seçimi yapılıyor. İlk kültür başkenti, 1985 yılında Atina olmuştu. 
     
</TEXT>
</DOC>
