<DOC>
<DOCNO> 310245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko30.html </URL>
<DATE> 2005/01/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Suriye, Türkiye ile ticari ilişkilerini artırıyor... 
</HEADLINE>
<TEXT>

     Suriye'nin Halep Kenti'nde bulunan bir kamu kuruluşu, uzun yıllar İtalya'dan cam sanayisi için ithal ettiği döküm katkı malzemesini, Hatay'ın Payas Beldesi'nde kurulu Metkom Metalurji Limited Şirketi'nden satın almaya başladı. 
     Şirket Genel Müdürü Hacı Höbek, ihraç ettikleri ürünlerin 40 tonluk ilk partisinin trenle Payas Garı'ndan gönderildiği törende, Suriye ile kurulan iyi ilişkilerin meyvelerini toplamaya başladıklarını kaydetti. 
     İlk partinin değerinin 30 bin dolar olduğunu, yıl içinde Suriye'ye 10 parti daha döküm katkı malzemesi göndereceklerini belirten Höbek, bu ülkeye yaptıkları ihracatın önümüzdeki yıllarda daha da artacağını umut ettiklerini söyledi. 
     Payas Belediye Başkanı Bekir Altan da, İsdemir'e bağlı gelişimini sürdüren önemli bir sanayi beldesi olduklarını, Suriye'ye yaptıkları bu ilk ihracatın devamının geleceğine inandığını kaydetti. 
     Törende, üzerinde Türkiye ve Suriye bayrakları bulunan tren Suriye'ye uğurlandı. 
     
</TEXT>
</DOC>
