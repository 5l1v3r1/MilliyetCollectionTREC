<DOC>
<DOCNO> 318445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/bila.html </URL>
<DATE> 2005/02/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Başbakanlık müfettişleri 
</HEADLINE>
<TEXT>


Türkiye'de büyük yolsuzluklar açığa çıktığında müfettişler de gündeme gelir. Bir yolsuzluk yakalanmışsa mutlaka müfettişlerin katkısı vardır. 
Genellikle olayın isimsiz kahramanları onlardır... 
Son günlerde kamuoyuna yansıyan yolsuzluk iddiaları ve soruşturmalar vesilesiyle yine müfettişlik kurumu gündeme geldi. Teftiş kurullarını tümüyle devre dışı bırakıp yeni bir denetim sistemine yönelme girişimleri tartışılıyor. 
Geleceklerinin ne olacağı belirsizleşen müfettişleri, buna karşın, yine adliye koridorlarında yolsuzlukla mücadele çabası içinde görüyoruz. Bu, meslek disiplinlerinin ve görev anlayışlarının güzel bir örneğini oluşturuyor. 
Son zamanlarda ortaya çıkarılan yolsuzluk, usulsüzlük, kayırmacılık gibi sebeplerle Hazine'nin uğradığı zararların büyüklüğü denetimin vazgeçilmez işlevini de gösteriyor. 
Örneğin Başbakanlık müfettişleri... 
Başbakanlık müfettişlerinin yaptığı denetimler sonucunda sadece Emlakbank'ın konut sektöründe saptanan zararı 7.9 katrilyon lira. AKTAŞ incelemesinde ortaya çıkan devlet zararının tutarı ise 1.4 katrilyon lira. Bunlara Başbakanlık Teftiş Kurulu'nun yürütüp sonuçlandırdığı TEKEL, Rekabet Kurumu, Diyanet, Enerji Bakanlığı, Türk Telekomünikasyon Kurumu, İller Bankası, BDDK gibi birçok denetim ve incelemeyi de ekleyebiliriz. 
Bu sonuçlar da gösteriyor ki, devletin, "Devlet malı deniz..." diyenlere karşı en etkili mücadele araçlarının başında müfettişler geliyor... 

Takdir yerine ceza 
Durum böyleyken, takdir bekleyen müfettişler, bir anlamda cezalandırılmış görünüyor. Zor olanaklarla çalışan Başbakanlık müfettişlerinin maaşlarındaki düşüş bunu gösteriyor. Bu, enflasyon nedeniyle satın alma gücünde meydana gelen bir düşme de değil. Doğrudan doğruya maaş unsurlarından birinin kaldırılması nedeniyle maaşlarında 600 milyon liralık bir azalma. 
Başbakanlık müfettişlerine, Gümrük Kanunu'na dayanılarak verilen bir ek ödeme kaldırılmış durumda. Söz konusu kanunda değişiklik yapılması nedeniyle Başbakanlık müfettişlerinin maaşında 2005 yılında, 2004 yılı aralık ayına göre 600 milyon lira düşüş meydana geldi. Gümrük Kanunu'na dayanan ek ödeme kaldırılırken, yerine telafi edeci bir ödeme konulmayınca, müfettişler mağdur oldular. 
Müktesep hak niteliği de taşıyan bu ek ödemenin yerine yeni bir tazminat düzenlemesi gerekiyor ama bugüne kadar böyle bir düzenleme yapılmış değil. 
Şimdi Başbakanlık müfettişleri takdir beklerken, karşılaştıkları bu cezanın şoku içindeler. 
Beklentileri hükümetin yeni bir düzenleme yaparak, ortayı çıkan maaş kaybını gidermesi... 



</TEXT>
</DOC>
