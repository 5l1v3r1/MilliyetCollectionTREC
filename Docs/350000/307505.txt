<DOC>
<DOCNO> 307505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko39.html </URL>
<DATE> 2005/01/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Digitürk ve Superonline satışa çıkarıldı 
</HEADLINE>
<TEXT>

     Yapı ve Kredi Bankası A.Ş. ve Fintur Technologies B.V.'nin Fintur Digiturk ve Superonline'daki çoğunluk hisseleri ihaleyle satışa çıkarıldı. 
     Yapı ve Kredi Bankası ile Fintur tarafından finansal danışman olarak yetkilendirilen Yapı Kredi Yatırım Menkul Değerler'den yapılan açıklamada, yerli ve yabancı firmalar, gerçek kişiler ve konsorsiyumların, Digital Platform İletişim Hizmetleri A.Ş.'nin yüzde 90.64 ve Superonline Uluslararası Elektronik Bilgilendirme ve Haberleşme Hizmetleri A.Ş.'nin yüzde 96.67'lik çoğunluk hisselerinin satışı için teklif vermek üzere ihale sürecine katılmaya davet edildiği bildirildi. 
     Açıklamada, davet sürecinin başında olunmasına karşın, gerek yurt içinden gerekse yurt dışından önemli sayıda yatırımcının ilgi gösterdiği belirtildi. Söz konusu çoğunluk hisselerinin satış prosedürleri ve zaman çizelgelerinin, kamuoyunda ilgi odağı konumunda olan Yapı ve Kredi Bankası'nın satış sürecinden bağımsız olarak belirlendiği ve sürecin işlemesinde değişiklik gerektirecek herhangi bir konunun bildirilmediği kaydedilen açıklamada, "Kamuoyuna yapılan davet uyarınca, yurt dışı ve yurt içi yatırımcıların 26 Ocak 2005 tarihine kadar tarafımıza yapacakları başvuru sonrasında, uluslar arası temayüllere de uygun olacak şekilde satış süreci devam edecek pazarlık ve fiyat teklif alma aşamalarını müteakip Yapı ve Kredi Bankası ve Fintur Yönetim Kurullarının onayıyla satış işlemleri sona erdilecektir" denildi. 

     
</TEXT>
</DOC>
