<DOC>
<DOCNO> 335518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko22.html </URL>
<DATE> 2005/04/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rusya, Türkmenistan'la doğalgaz konusunda anlaştı... 
</HEADLINE>
<TEXT>

     Osman Mahdum AA 

Rusya ile Türkmenistan'ın, Türkmen doğalgazının alımı konusunda anlaşmaya vardığı bildirildi. 
     2005 yılı Ocak ayı başından bu yana fiyat konusunda bir türlü anlaşamayan Rusya ile Türkmenistan'ın, sonunda her iki tarafı da tatmin edecek anlaşmaya imza koydukları belirtildi. 
     Türkmenistan Resmi haber ajansının bildirdiğine göre, Rusya Devlet Doğalgaz Şirketi ''Gazprom'' ile Türkmenistan Petrol ve Doğalgaz Bakanlığı arasında varılan anlaşmayla, 2005 yılı Mayıs ayından başlayarak 2006 yılı sonuna kadar, her bin metreküp doğalgaz 44 dolardan satın alınmak üzere anlaşmaya varıldı. 
     2005 yılında 4 milyar metreküp Türkmen doğalgazı alacak olan Rusya, 2006 yılında ise 7 milyar metreküp doğalgaz olmak üzere toplam 11 milyar metreküp doğalgaz alacak. 
     Taraflar arasında, bir sonraki yıllar için de yeniden kontrat imzalanması konusunda da anlaşmaya varıldığı bildirildi. 
     Türkmenistan, doğalgaz borcunu zamanında ödemediği ve fiyat konusunda anlaşmaya varamadığı gerekçesiyle, 1 Ocak 2005 tarihinde Rusya'ya verdiği doğalgazı kesmişti. 
     
</TEXT>
</DOC>
