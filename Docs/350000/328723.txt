<DOC>
<DOCNO> 328723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/dunya/adun.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Neo-con'ların intikamı 
</HEADLINE>
<TEXT>


Amerikan Ermeni Asamblesi Başkanı Vartian, 'Türkiye'ye bedel ödetmek isteyen neo - con'lar var' diyerek, 20 Nisan'da sunacakları 'soykırım' tasarısının Kongre'den geçebileceğini söyledi 

Yasemin Çongar - Washington 


ABD'deki Ermeni lobisinin liderlerinden Ross Vartian, "Osmanlı Ermenileri'nin soykırıma kurban gittiklerini" öne süren ve bu iddianın Bush yönetimince resmen tanınmasını öngören bir karar tasarısının 20 Nisan'da ABD Kongresi'ne sunulacağını bildirdi. 
Amerika Ermeni Asamblesi AAA Başkanı Vartian, söz konusu tasarının Ermeni örgütleri, Ermenistan'ın Washington Büyükelçiliği ve Temsilciler Meclisi'ndeki Ermeni Dostluk Grubu tarafından Kongre'de düzenlenecek "Soykırımın 90. Yıldönümünü Anma" toplantısında açıklanacağını söyledi. 
Vartian, zamanlaması ve şekli aylardır tartışılan, kabulü halinde Türk - Amerikan ilişkilerinde ciddi sıkıntı yaratabilecek olan tasarının, "2000'dekine benzeyeceğini" açıkladı. 19 Ekim 2000'de Temsilciler Meclisi'nde kabul aşamasına gelmişken, Clinton yönetiminin son dakika müdahalesiyle geri çekilen tasarıda, ABD Başkanı'nın "soykırım" iddiasına sahip çıkması ve ABD'li diplomatların bu konuda eğitilmesi isteniyordu. 
"Başkan Bush'un da daha önce sözlük tanımını kullandığı soykırım sözcüğünü telaffuz ederek 2000'deki sözünü yerine getirmesini istiyoruz" diyen Vartian'ın Milliyet'in sorularına cevaben görüşleri şunlar 

Neo-conlar size kızgın 
"Türk - Amerikan ilişkisi eskisi gibi güçlü değil. Bazı neo - con'lar Türkiye'ye kızgın ve 'bedel ödetme' arayışında. Robert Pollock'ın makalesi durumu iyi yansıttı. Bakalım yönetim tasarıya kuvvetle direnecek mi Türkiye, bu konuda kazansa da kaybediyor. Tasarının, Türkiye'nin tehditleri üzerine geri çekildiğini herkes biliyor. ABD de er geç diğer ülkelerin yaptığını yapacak. Fransa 'soykırımı' tanıdı, ama Türk - Fransız ilişkileri eskisi gibi." 

Tarihçiler karar verdi 
"Biz, 'Soykırım oldu mu ' sorusu temelindeki hiçbir çağrıya gelmeyiz. 'Konuyu tarihçilere bırakın' diyenler bilmeli ki, tarihçiler kararı çoktan verdi. Birçok ülkenin resmi arşivleri ve her milletten tarihçiler soykırım olduğunu yazıyor. Osmanlı arşivlerinde yeni çalışma yapılırsa, soykırım tezine destek verir." 

Erivan'ın dış politikası 
" Ermenistan'ın AB Büyükelçisi Çiteşyan , 'soykırımın sadece diasporanın sorunu olduğu' yönündeki sözünü Erivan'a bir danışsın. Soykırımın tanınması, Ermeni dış politikasının ana unsurlarındandır. Her 24 Nisan'da 1 milyon Ermeni nüfusun üçte biri Soykırım Anıtı'nda toplanır. Diaspora olarak Türk halkına düşmanlığımız yok. ASALA şiddetini AAA olarak hep kınadık." 

Toprak bütünlüğü 
"Türkiye'nin soykırımı tanımasının doğuracağı somut sonuçlar olacaktır. Ancak bu sonuçları saptamak diasporanın işi değil. Erivan ve Ankara buna karar verebilirler. Toprak talebi sorunuza gelince, Ermenistan hükümeti Türkiye'nin toprak bütünlüğüne saygı gösterdiğini açıkladı." 

Normal ilişki şart 
"Ermenistan ile Türkiye, aralarındaki her konuyu konuşmalı. Sınır açılmalı. Bu Doğu Anadolu halkının da, Ermeni halkının da çıkarına. Soykırımın tanınması, Ankara - Erivan ilişkisinin normalleşmesi için koşul değil ve olamaz. İş, öncelikle sağlıklı diyalogda. Soykırım ancak Türk halkı bunu isteyip hükümetini zorlarsa tanınır, dış baskıyla değil." 

Orhan Pamuk... 
"Türkiye yavaş yavaş değişiyor, tarihini tartışıyor. Öyle olmasa Orhan Pamuk '1 milyon Ermeni öldürüldü' diye konuşamazdı. 20 yıl önce bunu söylese tutuklanırdı. Şimdi bazı milliyetçiler hakkında fetva çıkarsa da, hükümetin bir şey yapmaması önemli. TCK'nin, 'Soykırım oldu' demeyi yasaklayan maddesi değişmeli ki, Türkiye tartışabilsin." 

Liderlik yapmalısınız 
"Türkiye, Güney Kafkasya'da liderlik yapması gereken bir ülke. Bunun olmamasının tek nedeni, Karabağ sorununun Ankara - Erivan ilişkisine enjekte edilmesi. Türkiye, eğer Ermenistan'la ilişki kurarsa, Karabağ sorununun çözümüne de katkı yapar. AB de bunu istiyor." 

Halklar tanışmalı 
" TESEV'in yaptığı araştırma, Türk ve Ermeni halklarının resmi eğitim ve cehalet sonucu birbirlerini ne kadar yanlış tanıdıklarını gösterdi. Bu değişmeli. Ermeniler ile Türkler arasında, öğrenci, gazeteci, hukukçu, öğretmen, akademisyen değişimi ve turizm hemen başlamalı." 


</TEXT>
</DOC>
