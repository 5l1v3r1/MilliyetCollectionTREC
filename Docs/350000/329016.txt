<DOC>
<DOCNO> 329016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo28.html </URL>
<DATE> 2005/03/31/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Conceiçao Hagi, karşımda oyuncu olacağına kulübede hocam olsun 
</HEADLINE>
<TEXT>

     Galatasaraylu futbolcu Flavio Conceiçao, tüm takımların zaman zaman düşüş yaşayabileceğini, ancak bunun onların büyüklüğünü değiştiremeyeceğini söyledi. 
     Brezilyalı futbolcu, Galatasaray Dergisi'nin nisan ayı sayısında yer alan ropörtajında, futbolun sürekli değişime uğradığını ve takımlar arasındaki güç dengesine bakarak, büyük takımın küçük takımı yeneceğini söylemenin kolay olmadığını belirterek, ''Oyuncuların kalitesi her zaman yükseliyor. Her kulüp iniş ve çıkışlar yaşıyor. Galatasaray da 2 sezondur şampiyon olamıyor, fakat bu büyüklüğünü değiştirmiyor. İspanyollar için Galatasaray çok büyük takımdır. Kurada karşılarında gördüklerinde her zaman 'çok zor rakip' derler'' dedi. 
     Real Madrid forması giydiği dönemde, 2000 yılında Avrupa Süper Kupası maçında Galatasaray'a karşı mücadele etmesiyle ilgili, ''O gün teoride bizim kazanmamız gerekiyordu'' diyen Conceiçao, ''Maç öncesinde takım içinde konuşmalar bu yöndeydi. Hepimiz bizim için çok kolay bir maç ve galibiyet olacağını düşünüyorduk. Bizim için çok büyük bir sürpriz olmuştu'' açıklamasını yaptı. 
     
     ''HAGI, HEP BÜYÜK BİR FUTBOLCUYDU'' 
     Conceiçao, Galatasaray Teknik Direktörü Gheorghe Hagi ile ilgili olarak ise, ''Ben onun her zaman çok büyük bir futbolcu olduğunu düşünmüşümdür. Çok güçlü karaktere sahip biri ve bu futbol için iyi bir özelliktir. Kazanmayı istemek, gerçekten istemek çok önemlidir. Ona karşı oynamak gerçekten çok zordu. Bugün hocam olması bana keyif veriyor. Karşımda oyuncu olmasındansa kulübede hocam olmasını tercih ederim'' dedi. 
     
     ''AVRUPA'DA DAHA İYİSİNİ YAPACAĞIZ'' 
     Conceiçao, Birinci Süper Futbol Ligi'nde rekabet düzeyinin oldukça yüksek olduğunu belirtirken, Fenerbahçe ve Beşiktaş'ın Avrupa kupalarında aldıkları sonuçlar için şöyle konuştu 
     ''Burada rekabetin çok üst düzeyde olduğu bir lig ve çok teknik oyuncular var. Avrupa kupalarına gelince, Fenerbahçe, Avrupa Şampiyonlar Ligi'nde oynadı, pek başarılı olamadı. Beşiktaş da bir şeyler yapmaya çalıştı ama yapamadı. Gelecek sene biz katılacağız bu lige ve çok daha iyisini yapacağız.'' Galatasaray'da son maçlardaki performansının daha iyi olduğunu ifade eden Brezilyalı oyuncu, ''Son maçlarda yapılması gerekenleri daha iyi yapıyorum. Yeterince konsantre olamadığım zamanlar oldu. Şimdi kendimi oyuna daha fazla verebiliyorum. Zor dönemler geçirdim ve şimdi kanıtlamak istediğim daha çok şey var. Daha iyiye gidiyorum, mutluyum ve daha da iyiye gideceğimi biliyorum'' dedi. 
     
     AYHAN ''PERFORMANSIM, MEVKİM DEĞİŞİNCE ARTTI'' 
     Son dönemlerde artan performansıyla yeniden A Milli Takım'a çağrılan Galatasaraylı futbolcu Ayhan Akman, mevkisi değişip gole yakın oynayınca, performansının da arttığını söyledi. 
     Ayhan da kulübün aylık yayın organı ''Galatasaray'' dergisine yaptığı açıklamada, performansının artmasındaki ana nedeni farklı bir mevkide oynamasına bağladı. 
     Daha çok gole yakın oynayabildiğini, son 3 sezonuna bakıldığında ise pozisyonunun daha farklı olduğunu ifade eden Ayhan, ''Önceden defansa yöneliktim. Şimdiyse ofansa yönelik oynuyorum ve pozisyon üretip gole yakınım. Mevkim değişti, performansımdaki değişimin asıl nedeni bu'' dedi. 
     
</TEXT>
</DOC>
