<DOC>
<DOCNO> 310204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun44.html </URL>
<DATE> 2005/01/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rasmussen'den Danimarkalı imamlara Seçimlere karışmayın 
</HEADLINE>
<TEXT>

     Danimarka'nın liberal Başbakanı Anders Fogh Rasmussen, ülkedeki imamlara seçimlere karışmama çağrısında bulundu. 
     Muhafazakar Jyllands-Posten gazetesine göre, Rasmussen, Müslüman cemaatin sözcüsünün, Danimarkalı Müslümanlara sol muhalefete oy verme çağrısı üzerine, 8 Şubat'ta düzenlenecek genel seçimler öncesinde imamları siyasete karışmamaya davet etti. 
     Haberde, ülkedeki Müslüman toplumun, 25 imamı 4 Şubat'ta Danimarkalı Müslümanları muhalefetteki merkez sola oy vermeye ikna etmek için bir toplantı yapmaya çağırdığı ve imamların, seçmenleri namaz zamanı, internetten, el ilanları ya da basını kullanarak göçmenlere saygı duyan ve Irak'taki Danimarkalı askerlerin çekilmesini isteyen partilerden yana seçim yapmaya davet edeceği belirtildi. 
     Danimarka'da çok sayıda imam, göçmen politikasından memnun değil. 
     Bu arada, Rasmussen'in gazetecilere, ülkesinde siyasetle dinin ayrı olduğunu hatırlattığı da belirtiliyor. 
     Danimarka'da İslam ikinci büyük din. Müslümanlar, 5,4 milyon nüfuslu ülkede, halkın yüzde 3'ünü oluşturuyor. 
     
</TEXT>
</DOC>
