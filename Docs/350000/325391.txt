<DOC>
<DOCNO> 325391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/guncel/gun07.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, halka MHP'den ulaşacakmış 
</HEADLINE>
<TEXT>


SALİHA ÇOLAK 

Siyasi parti ve sivil toplum örgütlerinin temsilcileriyle görüşerek nabız yoklayan ABD Büyükelçiliği, çalışmalarını ABD karşıtlığının nedenleri üzerine yoğunlaştırdı. Muhtar ve kaymakamların yanı sıra partilerin taşra teşkilatlarının yöneticileriyle de görüşen ABD'li görevliler, MHP il ve ilçe başkanlarına yöneldi. Büyükelçilik Siyasi İşler Müsteşar Yardımcısı James Soop, MHP Genel Başkan Yardımcısı Mehmet Şandır'la bir araya geldi. Aralarında Polatlı İlçe Başkanı Tuncer Öztürk'ün de bulunduğu bazı il ve ilçe teşkilatlarının görüşmeyi reddettiğini vurgulayan Soop, "Bu talimatları siz mi verdiniz " diye sordu. 

'AKP'den kaynaklanıyor' 
Şandır ise, "Ülkücülerin ne düşündüğünü merak ediyorsanız, sokaktaki her iki kişiden biri ülkücüdür. Onlara sorun. Partinin ne dediğini merak ediyorsanız, genel merkezle görüşün" dedi. Şandır'ın "Neden bize geliyorsunuz " dediği Soop, ABD karşıtı görüşleri değiştirmek için doğrudan halka ulaşmaya çalıştıklarını, etkili sonuç almanın yolu olarak da MHP'yi gördüklerini bildirdi. Şandır, "ABD karşıtı hava yayılıyorsa, bu sizin desteklediğiniz AKP'nin yanlış politikalarından kaynaklanıyor. Türkiye'de başbakan olmak isteyen önce ABD'ye gidiyor" yanıtını verdi. 


</TEXT>
</DOC>
