<DOC>
<DOCNO> 306523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo30.html </URL>
<DATE> 2005/01/14/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Semih Saygıner, ''Şampiyonluk Psikolojisi'' konulu konferans verdi. 
</HEADLINE>
<TEXT>

     Dünya Bilardo Şampiyonu Semih Saygıner, Çukurova Üniversitesi Tıp Fakültesi 2004-2005 Mezuniyet Sonrası Eğitim Programı kapsamında ''Şampiyonluk Psikolojisi'' konulu konferans verdi. 
     Türkiye'de bu sporun hakettiği yere gelemediğini belirten Semih Saygıner, ''Bu konudaki inadım nedeniyle suratsız damgası yedim'' dedi. 
     Bilardonun yıllarca ''kahvehanelerde oynanan gereksiz bir oyun'' biçiminde değerlendirildiğini, ancak zeka isteyen ve dünya çapında ilgi gören bir spor dalı olduğunu kaydeden Saygıner, şöyle konuştu 
     ''Bilardonun bir spor olduğunu ve gelişmiş ülkelerde de büyük ilgi gördüğünü anlata anlata telef oldum. Bu konudaki inadım nedeniyle suratsız damgası yedim. 
     Ben bilardoyu seçmedim. O geldi beni buldu. 16 yaşında ailemi bir kazada kaybettikten sonra tam tehlikeli denebilecek çağımda bilardoyla tanıştım. Tanıştıktan sonra da çok sevdim. Günlerce saatlerce bilardo oynadım. Başarılı oldum. Bana mutluluk ve para kazandırdı. Koyduğunuz hedefe odaklanırsanız başarılı oluyorsunuz. Türkiye'de gerçekleştirilen son turnuvada elenmemin en büyük nedeni, motivasyon eksikliğidir.'' 
     
     ''TARİHE GEÇEBİLME ŞANSIMIZI KAYBETTİK'' 
     Gelecek günlerde yapılacak Dünya Milli Takımlar Şampiyonası'na Türk Milli Takımı'nın katılamayacağını ve bunun nedeninin federasyon yetkililerinin görüşü olduğunu kaydeden Saygıner, şöyle devam etti 
     ''Bunu çok anlamsız buluyorum. Bu şampiyonaya katılsaydık, tarihe geçebilirdik. Çünkü, dünyada 3 ülke 2 kez üstüste Dünya Şampiyonu oldu. İsveç, Almanya ve biz. Biz, üçüncü kez şampiyon olabilirdik.'' Saygıner, 24 yıllık sporculuk yaşamındaki anıları bir kitap durumuna getirmeyi düşündüğünü de sözlerine ekledi. 
     Balcalı Hastanesi Hipokrat Konferans Salonu'nda düzenlenen konferansa, çok sayıda öğrenci ve öğretim üyesi katıldı. 
     
</TEXT>
</DOC>
