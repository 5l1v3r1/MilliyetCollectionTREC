<DOC>
<DOCNO> 318192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun54.html </URL>
<DATE> 2005/02/24/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Sarkozy "Avrupa bütünleşirse, Türkiye'nin üyelik ihtimali azalır" 
</HEADLINE>
<TEXT>

     Fransa'da iktidardaki Halk Hareketi Birliği'nin UMP lideri Nicolas Sarkozy, ''Avrupa ne kadar çok bütünleşirse, Türkiye'nin üyelik ihtimali o kadar azalır'' dedi. 
     Sarkozy, ülkenin güneyindeki Tarbes kentinde halka yaptığı konuşmada, Avrupa'nın sınırları olması gerektiğini belirterek, ''Türkiye'nin AB ile bütünleşmesinin iyi bir fikir olduğunu sanmıyorum'' diye konuştu. 
     Avrupa Anayasası referandumunda ''evet'' denilmesinden yana olduğunu söyleyen Sarkozy, ''Evet denilmesi halinde, Türkiye'nin Avrupa ile bütünleşmek için kat etmesi gereken yolun büyüyeceğini'' ifade etti. 
     Sarkozy, ''Avrupa ne kadar çok bütünleşirse, Türkiye'nin üyelik ihtimali o kadar azalır, ancak Avrupa anayasasını reddederseniz, o zaman büyük pazar ortaya çıkar ve Türkiye'nin bütünleşmesi daha kolay olur'' dedi. 
     ''Bunu, demokrasi yolunda önemli gelişmeler kaydeden yüce bir halkı, Türkleri reddetmek için söylemiyorum'' diye konuşan Sarkozy, ''Anayasa'da imtiyazlı ortaklık öngörüldüğünü, Türkiye ile bütünleşmekten çok ortak olmak için imtiyazlı ortaklık seçeneğinin elde tutulması gerektiğini'' ifade etti. 
     
</TEXT>
</DOC>
