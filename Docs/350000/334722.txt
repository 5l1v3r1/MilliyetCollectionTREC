<DOC>
<DOCNO> 334722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun13.html </URL>
<DATE> 2005/04/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kriz derinleşiyor, Japon turistler Çin turlarını iptal ettiriyor... 
</HEADLINE>
<TEXT>

     Japonya'nın başkenti Tokyo'daki Yüksek Mahkeme, Japonya'nın İkinci Dünya Savaşı ve öncesinde kullandığı biyolojik silahlardan zarar gören Çinlilere tazminat ödemeyi reddetti. 
     Mahkemenin açıklamasında, Japonya'nın Çin'de kullandığı biyolojik silahlardan zarar gördükleri gerekçesiyle tazminat isteyen 10 Çinlinin başvurularının kabul edilmediği bildirildi. 
     Japonya İmparatorluk Ordusu'nun biyolojik silah kullandığı ve en az 2100 kişinin ölümüne yol açtığı gerekçesiyle 180 Çinli, tazminat ve özür talebiyle 1997 yılında dava açmıştı. Davacılar, İmparatorluk Ordusu'nun 731. biriminin kitle imha silahı kullandığını ve ölümlerin büyük bölümünün kolera, dizanteri, şarbon ve tifo nedeniyle olduğunu iddia etmişlerdi. 
     Tarihçiler, 731. birimin, Japonya'nın Çin'in büyük bölümünü işgal ettiği 1930 ve 40'lı yıllarda, en az 250 bin kişinin ölümünden sorumlu olduğu tahmininde bulunuyor. 
     
     TURLAR İPTAL 
     İki ülke arasındaki ilişkilerin giderek gerginleşmesi ve birçok Çin kentinde Japonya karşıtı gösterilerin düzenlenmesinden sonra Japon turistler de Hong Kong ve Çin'e yapacakları seyahatleri iptal etmeye başladı. 
     Hong Konglu tur operatörleri, bu kente gelecek Japon turistlerinin yüzde 30'unun seyahatlerini iptal ettiklerini, kıta Çini'nde iptallerin yüzde 50'yi bulduğunu belirttiler. 
     Çin ve Güney Kore, Japonya'nın İkinci Dünya Savaşı sırasında bu iki ülkeye yönelik eylemlerine ders kitaplarında yer vermemesi üzerine tepki göstermiş ve her iki ülkede Japonya karşıtı gösteriler düzenlenmişti. Çin'deki gösterilerde Japonya'nın Petin Büyükelçiliği ile bazı Japon işyerlerine saldırılarda bulunulmuştu. 
     
</TEXT>
</DOC>
