<DOC>
<DOCNO> 312010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko16.html </URL>
<DATE> 2005/02/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Koç Holding'den İMKB'ye Küçük hissedarlarımız mağdur edildi 
</HEADLINE>
<TEXT>

     Koç Holding, halka kapalı iştirakı Koç Finansal Hizmetler'in yapmış olduğu bir işlem ile ilgili olarak talep edilen tüm bilgilerin Borsa'ya ulaştırılmasına rağmen, şirket işlem tahtasının bir buçuk gün boyunca kapalı tutulduğunu ve bu konuda kendilerine ve kamuoyuna resmi ve doyurucu bir açıklama yapılmadığını belirterek, ''Bu uygulama şirketimizin tüm hissedarlarını ve bilhassa da kurumumuzun haklarını öncelikle gözetmesi gereken küçük hissedarları son derece mağdur etmiştir'' açıklamasını yaptı. 
     Koç Holding'den Borsa'ya gönderilen açıklamada, 31 Ocak 2005 tarihinde, Koç Holding A.Ş. iştiraklerinden Koç Finansal Hizmetler A.Ş. ve Koçbank Nederland N.V. ile Çukurova Holding ve Mehmet Emin Karamehmet arasında, Çukurova Şirketler Grubu ve Tasarruf Mevduat Sigorta Fonu'nun sahip olduğu Yapı ve Kredi Bankası YKB hisselerinin satışına ilişkin olarak bir hisse devir sözleşmesi imzalandığı anımsatılarak, buna ilişkin açıklamanın Borsa Başkanlığı'na gönderildiği belirtildi. 
     YKB iştiraklerinin hisse devrine dahil olup olmadığı, Turkcell İletişim Hizmetleri ve Turkcell Holding hisselerinin durumu konusunda istenen ek açıklamaların da Borsa'ya gönderildiği ifade edilen açıklamada, şu görüşler dile getirildi 
     ''Tek başımıza hakim ortak konumunda olmadığımız halka kapalı iştirakımız Koç Finansal Hizmetler'in yapmış olduğu bir işlem ile ilgili olarak talep edilen tüm bilgiler tarafınıza verildiği halde, şirketimizin işlem tahtası bir buçuk gün boyunca kapalı tutulmuş ve bu konuda tarafımıza ve kamuoyuna resmi ve doyurucu bir açıklama da yapılmamıştır. Bu uygulama şirketimizin tüm hissedarlarını ve bilhassa da kurumumuzun haklarını öncelikle gözetmesi gereken küçük hissedarları son derece mağdur etmiştir.'' 

     
</TEXT>
</DOC>
