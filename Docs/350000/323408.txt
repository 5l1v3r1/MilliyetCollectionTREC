<DOC>
<DOCNO> 323408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko02.html </URL>
<DATE> 2005/03/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tüzmen Aşırı değerli YTL uyarılarımda haklı çıkmak istemiyorum... 
</HEADLINE>
<TEXT>

     Devlet Bakanı Kürşad Tüzmen, aşırı değerli YTL ile ilgili olarak, iki yıldır yaptığı uyarılarda haklı çıkmamak için her gün dua ettiğini söyledi. 
     Bakan Tüzmen, A.A muhabirine yaptığı açıklamada, 2003 yılından beri, döviz kurları ve aşırı değerli YTL'nin yarattığı ve yaratacağı sıkıntıları dile getirdiğini belirterek, şunları söyledi 
     ''Merkez Bankası'nın ihracatçı için sevimli bir kur politikası izlemesini istedim. Merkez Bankası'nın aşırı değerli YTL politikasını sürdürmesi halinde başta ihracatçılar olmak üzere birçok kesimde sıkıntı yaşanacağını söyledim. Ancak, bazı kesimlerden eleştiriler aldım. Ama bugün herkes aşırı değerli YTL'nin yarattığı sıkıntılara dikkat çekmeye başladı. Herkes aşırı değerli YTL'nin yarattığı sorunları tartışıyor. Köşe yazarları, ekonomistler bu konuda yorumlar yapıyor. Sıkıntının giderilmesi için Merkez Bankası'nın faiz indirimine gitmesi tartışılıyor. Evet geldiğimiz nokta bu. Oysa benim konuyu gündeme getirdiğim 2003 yılında duyarlı davranılsaydı bugün bu tartışmaları yaşamazdık. Ben bütün gelişmelere rağmen haklı çıkmamak için her gün dua ediyorum.'' 
     
     ''İHRACATÇILARIN HEYKELİNİ DİKMEK LAZIM'' 
     İhracatta görülen artışın yanlış değerlendirilmemesi gerektiğini ifade eden Devlet Bakanı Kürşad Tüzmen, ihracatın ihracatçıların büyük özverisiyle arttığını ve zor şartlarda yıllardır ihracat yapan ihracatların ''heykelini dikmek'' gerektiğini söyledi. 
     Başta tekstil, hazır giyim ve konfeksiyon, toprak ve seramik, gıda sektörleri gibi girdilerinin büyük kısmı yerli malı olan sektörlerin ihracat artış oranlarında yavaşlama gözlendiğini de belirten Tüzmen, şöyle konuştu 
     ''Bu sektörler aynı zamanda yoğun istihdam sağlayan sektörler. Bu sektörlerde yaşanan sıkıntı istihdamı da olumsuz etkiliyor. Diğer sektörlere gelince... Bu sektörlerde de sanayici yerli ara mal kullanımı yerine ithal ara mal kullanımına yöneliyor. Yurtdışında rekabet edebilmek için başka şansları da yok. Bu durum da ara mal üreticilerini, yan sanayi üreticilerini sıkıntıya sokuyor. Oysa döviz gerçek değerinde olsa bütün bu sıkıntıların büyük bölümü ortadan kalkacak. Bugün ihracatçının kar marjları da çok düşmüş durumda. Hatta pazarı kaybetmemek için zararına ihracat yapanlar bile var. Merkez Bankası, olayı zamanında değerlendirebilseydi bunların hiçbiri yaşanmazdı. İthalat baskısı azalırdı. Dış ticaret açığımız da bugünkü değerinin çok altında, ihracatımız da bugünkünden çok daha fazla olurdu.'' 
     
</TEXT>
</DOC>
