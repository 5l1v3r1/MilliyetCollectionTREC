<DOC>
<DOCNO> 317858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun57.html </URL>
<DATE> 2005/02/23/ </DATE>
<TIME> 18.22 </TIME>
<AUTHOR>  </AUTHOR>
<HEADLINE>
Hollanda AB anayasasını 1 Haziran'da oylayacak 
</HEADLINE>
<TEXT>

     Hollanda'da Avrupa Birliği Anayasası 1 Haziran Çarşamba günü halkoylamasına sunulacak. 
     Seçim komisyonuyla hükümet arasında yapılan görüşmelerde, oylama tarihi üzerinde anlaşmaya varıldığı bildirildi. Komisyondan yapılan açıklamada, belediyelerin oylamaya hazırlanabilmeleri için 1 Haziran tarihine kadar sürenin yeterli olduğu görüşüne varıldığı belirtildi. 
     Halkoylamasının bağlayıcı özelliği olmayacak. AB Anayasası'nın parlamentoda yapılacak oylaması sırasında, parlamenterlere halkın görüşünü iletmesi açısından önem taşıyacak. 
     Hollandalılar, 1 Haziranda yapılacak oylamada, ''Avrupa Anayasası'nın Hollanda tarafından kabul edilmesine taraf mısınız evet , karşı mısınız hayır '' şeklinde yöneltilecek soruya yanıt verecek. 
     Avrupa Anayasası'na karşı olanlar da onaylayanlar da kampanya yürütebilecek. Kampanya yürütecek gruplara, 40'ar bin avroya kadar para yardımı yapılacak. Ancak her iki kampta yer alacak gruplara verilecek toplam para miktarı 400'er bin avroyla sınırlı olacak. 
     AB Anayasası için lehte ya da aleyhte propaganda kampanyası yürüteceklerin para yardımından yararlanabilmeleri için, 15 Marta kadar Seçim Komisyonu'na başvurmaları gerekiyor. 
     
</TEXT>
</DOC>
