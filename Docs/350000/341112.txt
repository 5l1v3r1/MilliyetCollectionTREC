<DOC>
<DOCNO> 341112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/yture.html </URL>
<DATE> 2005/05/10/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Beşiktaş maden buldu 
</HEADLINE>
<TEXT>



Beşiktaş, dün karşısında hiç ummadığı kadar kötü bir Tuborg Pilsener bulunca bu fırsatı iyi değerlendirdi ve Play - Off'ta saha avantajını skora da yansıttı. 
Maçın ilk beş dakikasında Beşiktaş lehine ortaya çıkan 15 - 2'lik "suni" farkın yaratıcısı sahada tam tabiriyle "gezinen" Tuborg Pilsener'di. İzmir ekibi, maça bu yüzden beş dakika gecikmeli başlasa da kadro kapasitesi yüksek olduğundan bu "suni" farkı eritmesi de fazla sürmedi. Czmic'in oyuna girişiyle hareketlenen Tuborg, 15. dakikada Barış ile eşitliği sağladı, ardından da öne geçti. Ama sezon başından beri Siyah - Beyazlı takımı sürükleyen El Amin - Varda ikilisi, ilk yarıya 30 sayı sığdırınca devre 41 - 41 kapandı. 
Skorda her maç Varda - El Amin ikilisin eline bakan Beşiktaş, üçüncü çeyrekte ise bu ikilinin yanına Türkler'den de sayı katınca savunmadaki gayretinin de meyvesini topladı, 29. dakikada Bekir'in bulduğu sayıyla farkı yeniden 14'e 70 - 56 çıkardı. İzmir ekibi, hücumda ne kadar beceriksizse, savunmada iki katı vurdumduymaz olunca Beşiktaş'ın ekmeğine yağ sürdü. Tuborg'dan, üçüncü çeyrekte oyunu süratlendirip maça ortak olması gibi yeni bir hamle beklerken, İzmir ekibi, belki de sezonun "en berbat" oyununu sergilemeye devam etti. Beşiktaş takım halinde skor üretip farkı daha da açarak, neredeyse "elini kolunu sallaya sallaya" sezonun en kolay galibiyetlerinden birini aldı. 
Türkiye Kupası'nın ilk gününde Efes Pilsen'i eleyip en büyük sürprizi gerçekleştiren Tuborg Pilsener, sanki bu hamlesinin bir patlama değil, sadece bir "tesadüf" olduğunu ispatlamaya çalışır bir görüntüdeydi. Beşiktaş ise Tolga ve Nedim'den sakatlıkları nedeniyle faydalanamasa da Türk oyuncularının "sıradışı" katkısıyla farklı ve haklı bir galibiyet aldı. 


</TEXT>
</DOC>
