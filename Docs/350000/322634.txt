<DOC>
<DOCNO> 322634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur28.html </URL>
<DATE> 2005/03/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TÜKODER'den "bandrol zammı"na dava... 
</HEADLINE>
<TEXT>

     Tüketiciyi Koruma Derneği TükoDer , ''radyo, televizyon, video ve birleşik cihazlardan alınan bandrol ücreti''ne yapılan zammın iptali için dava açtı. 
     İstanbul Bölge İdare Mahkemesi önünde toplanan TükoDer üyesi grup adına açıklamada bulunan Dernek Başkanı Ali Er, hükümetin en temel mal ve hizmetlere sürekli zam yaptığını, diğer yandan da tüketim vergilerini arttırdığını öne sürdü. 
     Er, hükümetin zam ve vergiden başka bir çözüm üretmediğini iddia ederek, şu görüşleri savundu 
     ''Hükümet 'radyo, televizyon, video ve birleşik cihazlardan alınan bandrol ücretlerini yüzde 10'dan 16'ya çıkarmıştır. TRT'nin üstlendiği kamusal görevlerinde genişleme değil, aksine daralma olduğu halde bu artırım tümüyle keyfi olarak yapılmıştır.'' TRT'yle ilgili haberleri basından takip ettiklerini anlatan ER, şunları kaydetti 
     ''Bu da göstermektedir ki, TRT iyi yönetilmemektedir. TRT'nin iyi yönetilmemesinin sorumlusu tüketiciler değildir. Ancak TRT'nin keyfi uygulamalarının bedelini tüketiciler ödemektedir. Bu durum Anayasa, hukuk, adalet ilkeleriyle bağdaşmamaktadır. Bu artırım oranları, üreticiler ve ithalatçılar tarafından ürün fiyatlarına aynen yansıtılacaktır.'' Açıklamanın ardından Ali Er, ''Radyo, televizyon, video ve birleşik cihazlardan alınan bandrol ücreti''ne yapılan zammın iptaline ilişkin dava dilekçesini, Danıştay'a iletilmek üzere İstanbul Bölge İdare Mahkemesi görevlilerine teslim etti. 
     
</TEXT>
</DOC>
