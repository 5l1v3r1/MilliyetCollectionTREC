<DOC>
<DOCNO> 340816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/yasam/axyas01.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
21 milyon dolarlık bağış da sahte 
</HEADLINE>
<TEXT>


New York Times, İsviçre ve ABD bankalarını 43 milyon dolar dolandırmaktan tutuklanan Hakan Yalıncak'ın vurgununu yazdı. Yalıncak'ın ailesi de, karşılıksız çekle bağış yapmış 

Sema Emiroğlu 

New York Üniversitesi'nden mezuniyetine birkaç gün kala İsviçre ve Amerikan bankalarını 43 milyon dolar dolandırmak suçuyla tutuklanan Hakan Yalıncak ile üniversiteye 21 milyon dolar bağışta bulunan ailesi hakkındaki soru işaretleri, Amerikan makamlarını şaşırttı. Mahkeme kayıtlarına göre, Yalıncak'ın ABD'de oturan babası Dr. Ömer Bülent ile annesi Ayferafet Yalıncak'ın üniversiteye verdiği 21 milyon dolarlık çekin de karşılığı bulunamadı. 

Davalar açıldı 
New York Times gazetesi, Yalıncak ailesi ile ilgili haberde, Yalıncak çifti hakkında nispeten düşük meblağlardaki bazı borçlarını ödememelerinden dolayı davalar açıldığını, Dr. Ömer Bülent ile Ayferafet Yalıncak'ı dava edenler arasında, bir elektrik şirketi ve bir radyoloji kliniği de bulunduğunu yazdı. New York Times'ın haberine göre, Hakan Yalıncak, ABD ve İsviçre'de banka hesapları açtı ve yatırım şirketleri kurdu. 2000'deki İzmit depreminde, Kızılhaç için 5 bin 325 dolar toplanmasını sağladı. Ancak genç yaşta gösterdiği olağanüstü mali yeteneğe rağmen, yazdığı sahte çeklerle yakayı ele verdi. 



</TEXT>
</DOC>
