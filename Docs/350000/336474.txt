<DOC>
<DOCNO> 336474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur04.html </URL>
<DATE> 2005/04/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
10 yaşındaki çocuk oyun arkadaşını bıçakladı 
</HEADLINE>
<TEXT>

     Süleyman ELÇİN DHA 

      KONYA'nın Karatay İlçesi'nde 10 yaşındaki E.G. oyun oynarken tartıştığı kendisiyle aynı yaştaki arkadaşı A.Ş.'yi bacağından bıçakladı. Hafif yaralanan küçük çocuk Konya Numune Hastanesi'nde ayakta tedavi edildi. 
     Kuzgunkavak Mahallesi'nde oturan A.Ş. ile E.G. saat 20.00 sıralarında sokakta oyun oynarken bilinmeyen bir nedenle tartışmaya başladı. Tartışmanın kavgaya dönüşmesi sonucu E.G. cebinde taşıdığı küçük çakı ile A.Ş.'yi sağ dizinin üzerinden yaraladı. İki çocuğun kavgasını yoldan geçenler ayırdı. 
     Olaydan sonra evlerine giden çocuklardan A.Ş. dizinin ağrıması üzerine durumu ailesine anlattı. Babası Mehmet Ali Ş. tarafından Konya Numune Hastanesi'ne götürülen küçük çocuk, ayakta tedavi gördü. Mehmet Ali Ş.'nin şikayeti üzerine, E.G çocuk polisi tarafından evinde yakalandı. 
     Bir süre gözlem altında tutulan E.G. nöbetçi savcılığın talimatı üzerine ailesine teslim edildi. İfadesi alınmayan E.G.'nin pazartesi günü savcılığa çıkartılacağı öğrenildi. 
     
</TEXT>
</DOC>
