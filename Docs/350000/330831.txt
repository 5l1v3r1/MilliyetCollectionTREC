<DOC>
<DOCNO> 330831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur16.html </URL>
<DATE> 2005/04/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Pisi pisine ölüm 
</HEADLINE>
<TEXT>

     Neşet KARADAĞ DHA 

      ADANA'da alkollü otomobil kullanmak isterken kendisini uyaran annesi ile yüksek sesle konuşan gümrükçü Durdu Tacirli, hiç tanımadığı 2 kişi tarafından, "Bağırarak konuşma'' denildikten sonra bıçaklanarak öldürüldü. Katillere engel olmaya çalışırken bir akrabasıyla birlikte yaralanan 49 yaşındaki anne Çiğdem Tacirli, "Ortalık katil dolu. Tanımadığımız kişiler oğlumu gözümün önünde öldürdü. Ellerini kollarını sallayıp kaçtılar'' diyerek gözyaşı döktü. 
     Özel bir gümrükleme şirketinde çalışan Durdu Tacirli, annesi Çiğdem Tacirli'yi ziyarete giden eşi Zerrin Tacirli'yi ve 3 çocuğunu almak üzere Yeşilyurt Mahallesi'ndeki evine gitti. Bir süre evde oturup alkol içen Tacirli, otomobilini çalıştırmak için eşi ve çocuklarından önce aşağıya indi. 
     Park halindeki otomobili çalıştırıp geri manevrayla parktan çıkmaya çalışan Durdu Tacirli, annesiyle nikahsız yaşayan üvey babası Yaşar Girgiz'in otomobiline hafif şekilde çarptı. Anne Çiğdem Tacirli, bunun üzerine "Oğlum alkollü araç kullanma, kaza yaparsın. Bak park halindeki arabaya bile çarptın'' diyerek uyardı. Durdu Tacirli alkolün de etkisiyle annesiyle yüksek sesle konuşmaya başladı. 
     
     'ANNEMLE KONUŞUYORUM' 
     Bu sırada yoldan geçen kimlikleri belirlenemeyen 25- 30 yaşlarındaki iki kişi, Tacirli'ye, "Bağırarak konuşma'' dedi. Tacirli "Annemle aramıza girmeyin'' diye karşılık verince, saldırganlardan biri bıçak çekti. Çiğdem Tacirli bıçağı görünce eliyle tutmak isteyince her iki elinden de yaralandı. Aşırı alkollü oldukları sanılan 2 kişiden biri Durdu Tacirli'yi kollarından tutarken diğeri sırtından bıçakladı. Saldırganlara engel olmaya çalışan 24 yaşındaki Mehmet Gündoğan da kalçasından yaralandı. Saldırganlar binadan çıkıp yardıma koşanları görünce kaçtı. Ağır yaralanan Durdu Tacirli ise kaldırıldığı Adana Numune Hastanesi'nde öldü. 
     
     'ORTALIK KATİL DOLU' 
     Oğlunun öldürülmesine tanık olan Çiğdem Tacirli sinir krizleri geçirdi. Tacirli, "Oğlum ile konuşuyorduk. Ne olduğunu anlamadan birden üzerimize saldırdılar. Oğlumu öldüreni görsem tanırım. Polise robot resmini çizdirdim. Her şey 5 - 10 saniye içinde oldu. Katil belinden bıçağı çıkarırken elinden almak istedim, parmaklarım kesildi. Oğlumu öldürenleri daha önce hiç görmedim. Ortalık katilden geçilmiyor. Katillerin bir an önce yakalanıp en ağır cezayla cezalandırılmasını istiyoruz. İnsan tanımadığı bir insanı nasıl öldürür '' diyerek ağladı. 
     Öldürülen gümrükçünün cenazesi, merkez Yüreğir İlçesi'ne bağlı Havutlu Beldesi Mezarlığı'nda toprağa verildi. Tacirli'nin ölümünden habersiz ikiz çocukları 5 yaşındaki Mert Kağan ve Umut Can ile 7 yaşındaki Yaren'in babaannelerinin etrafında gülerek oyun oynamaları cenaze evine gelenlerin gözlerini yaşarttı. 
     Tacirli'nin katil zanlılarının eşkalini alan polis, kimliklerini belirlemek ve yakalamak için çalışmalarını sürdürüyor. 
     
</TEXT>
</DOC>
