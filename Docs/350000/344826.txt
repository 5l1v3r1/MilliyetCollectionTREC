<DOC>
<DOCNO> 344826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonsiy06.html </URL>
<DATE> 2005/05/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Saadet Partisi ilçe kongresinde Atatürk posterini indirdiler 
</HEADLINE>
<TEXT>

     Mustafa ARSLAN DHA 

SAADET Partisi Burdur Merkez İlçe Kongresi'nin yapıldığı düğün salonundaki bez Atatürk posteri, partililerce kaldırılarak, yerine parti bayrağı asıldı. 
     Saadet Partisi Burdur Merkez İlçe Kongresi, bugün Belediye Düğün Salonu'nda yapıldı. Partililer, harem- selamlık bir düzen içinde otururken, divan üyelerinin arkasında bulunan panodaki Atatürk bez posteri, panonun arkasına atıldı. Posterin yerine ise Saadet Partisi'nin bayrağı asıldı. Salonda sadece Genel Başkan Recai Kutan'ın fotoğrafı yer aldı. 
     Genel Merkez yöneticilerinin hiçbirinin katılmadığı Genel Kurul'da, parti müfettişi Süleyman Aslan, az sayıdaki partiliye hitap etti. Aslan, Necmettin Erbakan hükümeti sonrasında görev alan hükümetleri ve çıkartılan kanunları eleştirdi, Bizim yasalarımızda 12 yaşına kadar hiçbir fert dinini öğrenemez ancak ilköğretim okulunu bitirdikten sonra dini ile ilgili bir kursa katılma hakkını elde eder’ denilmektedir. Hiçbir ülkenin anayasası veya kanunlarında böyle bir madde yoktur" dedi. Aslan şöyle devam etti 
     Atalarımız Çanakkale'de destan yazdı ve Çanakkale geçilmez’ diye yazdırdı. Bugün ise yüzbinlerce Türk şehidin yattığı yerlerde sabah ayinleri yapılmaktadır. Biz de Viyana'da şehit verdik, hadi siz de gidin oradaki şehitlerin yattığı mekanlarda tören yapın. Ancak yaptırmazlar, onlar ülkesine de dinine de sahip." 
     
</TEXT>
</DOC>
