<DOC>
<DOCNO> 333978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko02.html </URL>
<DATE> 2005/04/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye cari açıkta dünya altıncısı oldu 
</HEADLINE>
<TEXT>

     Türkiye geçen yılki 15.4 milyar dolarla dünyanın en fazla cari işlemler açığı veren altıncı ülkesi oldu. ABD, İspanya, İngiltere ve Avustralya ve İtalya'nın arkasından altıncı olan Türkiye'nin bu yıl için öngörülen 15.2 milyar dolarlık açıkla da sıralamadaki yerinin değişmeyeceği tahmin ediliyor. 
     Uluslararası Para Fonu'nun IMF 180 ülkenin 2002, 2003 ve 2004 yılına ilişkin gerçekleşmelerle 2005 ve 2006 yıllarına yönelik tahminlerini içeren veri tabanında yer alan bilgilere göre 2004 yılında 114 ülkenin cari işlemlerinde açık, 66 ülkede ise fazla oluştu. Tutar olarak en yüksek açığı 665.9 milyar dolarla ABD, en yüksek fazlayı ise 171.8 milyar dolarla Japonya verdi. Geçen yıl ABD'nin cari açığı 135.2 milyar dolarlık artış kaydetmişti. 
     ABD'yi, geçen yıl açığı 25.6 milyar dolar artarak 49.2 milyar dolara çıkan İspanya izledi. İngiltere 16.4 milyar dolara yakın büyüyerek 47 milyar dolar olan açığıyla üçüncü, Avustralya 9 milyar dolar artarak 39.4 milyara çıkan açıkla üçüncü, İtalya ise 2 milyar dolarlık büyümeyle 24.8 milyar dolara yükselen açıkla Türkiye'nin üzerinde beşinci oldu. 
     Türkiye'yi ise Portekiz, Macaristan, Meksika, Yunanistan, Yeni Zelanda, Çek Cumhuriyeti ve geçen yıl cari işlemler açığı vermeye başlayan Fransa izledi. 
     
     MİLLİ GELİRE ORANI 

     Türkiye'nin 7.4 milyar dolar büyüyerek 15.4 milyar dolara yükselen 2004 yılındaki cari işlemler açığınin GSYİH'sine oranı yüzde 5.2 olarak hesaplandı. GSYİH'ye oran olarak Türkiye açık veren 114 ülke arasında 61'inci sırada yer aldı. 60 ülkenin cari işlemler açığının GSMH'sine oranı Türkiye'nin üzerinde yer aldı. Türkiye'de dahil toplam 65 ülkenin cari işlemler açığının GSYİH'sine oranı yüzde 5 ve üzerinde bir büyüklük oluşturdu. 
     Türkiye'nin de aralarında bulunduğu Dünyanın en yüksek cari işlemler açığı veren ilk 10 ülkesi içinde açığının GSYİH'sine oranı en yüksek ülke ise yüzde 9'la Macaristan oldu. Macaristan'ı yüzde 7.9'la Portekiz, yüzde 6.4'le Avustralya, yüzde 5.7'yle ABD izledi. Türkiye ise yüzde 5.2'lik oranla ilk 10 ülke arasında beşinci sırada yer aldı. 
     Bu kapsamda İspanya'nın büyük ölçüde artan cari işlemlr açığının GSYİH'sine oranı geçen yıl yüzde 2.8'den yüzde 5'e çıkarken, İngiltere'ninki yüzde 1.7'de kaldı. İtalya'nın oranı yüzde 0.6'dan yüzde 1.5'e yükseldi. 
     
     SIRALAMA DEĞİŞMEYECEK 

     IMF'nin tahminlerine göre ABD'nin cari işlemler açığı bu yıl ve gelecek yıl da büyümesini sürdürecek. Bu yıl 724.5 milyar dolar olması beklenen ABD'nin cari açığının 2006 yılında 749 milyar dolara ulaşacağı tahmin ediliyor. 
     İspanya'nın açığının da bu yıl 54.3 milyar, 2006 yılında ise 63.7 milyar dolara ulaşacak. İngiltere'nin açığı bu yıl .9 milyar. 2006'da ise 57.8 milyar dolar olacak. 
     IMF bu yıl Türkiye ile birlikte Avustralya ve İtalya'nın cari işlemler açığında ise geçen yıla göre azalış bekliyor. Türkiye'nin açığının bu yıl 15.2 milyar dolara, 2006 yılında 13.6 milyar dolara ineceği öngörülüyor. Bu gelişmelere rağmen bu yıl ve gelecek yıl sıralamanın değişmesi beklenmiyor. 
     
     FAZLA VEREN ÜLKELER 

     Cari işlemler fazlası veren 66 ülke içinde en yüksek fazlayı ise 171.8 milyar dolarla Japonya elde etti. 
     Japonya'nın fazlası geçen yıl 35.6 milyar dolar büyüdü. 2004 yılında Almanya 96.4 milyar dolar, Çin 70 milyar, Rusya 59.6 milyar, Suudi Arabistan 49 milyar, İsviçre 42.8 milyar, Norveç 34.4 milyar dolarlık cari fazla verdi. Bu ülkelerin Japonya ve İsviçre dışındakilerin cari işlem fazlalarının bu yıl da büyümesi bekleniyor. Almanya'nın bu yıl 110.6 milyar, Çin'in 76.5 milyar, Rusya'nın 85.9 milyar, Suudi Arabistan'ın 79 milyar, Norveç'in 46.3 milyar dolarlık cari fazlaya ulaşmaları bekleniyor. Japonya'nın fazlasının bu yıl 157.2 milyara, İsviçre'nin fazlasının 42.3 milyar dolara 
     gerilemesi öngörülüyor. Bu yıl yüksek petrol gelirleri nedeniyle Rusya ve Suudi Arabistan'ın cari işlem fazlasında Çin'i geride bırakacağı tahmin ediliyor. 
     
</TEXT>
</DOC>
