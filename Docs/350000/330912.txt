<DOC>
<DOCNO> 330912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/ekonomi/eko02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun işi gecekondulardaki büyük serveti keşfetmek 
</HEADLINE>
<TEXT>


Dünyanın en önemli 20 düşünürü arasında gösterilen ve onlarca ülkede çalışan De Soto, yoksul bölgelerdeki zenginliği arıyor 

TARIK YILMAZ MURAT ÖĞÜTÇEN 

Times dergisi tarafından dünyanın en önemli 20 düşünürü arasında gösterilen Peru Demokrasi Vakfı Başkanı Hernando de Soto, Türkiye'nin AB'ye kayıtdışılık üzerine kurulu bir sistemle girmesi halinde, AB'nin nimetlerinden yararlanamayacağını söyledi. 
Kayıtdışı sistemin kayıt altına alınması için 25 ülkede hükümetlere bağlı olarak çalışma yapan De Soto, Türkiye'den de teklif beklediğini ifade etti. 
2002'de Nobel'e aday gösterilen, 2004 yılında da Milton Friedman ödülü alan De Soto'nun asıl ilgisi, üçüncü dünya ülkelerinin neden gelişemediği konusunda yoğunlaşıyor. De Soto'ya göre bunun nedeni oturmamış mülkiyet sistemi... 
Peru, Güney Afrika, Haiti, Mısır gibi ülkelerde yıllarca süren çalışmaları sonunda 'fakir ülkelerde fakir insanların elinde muazzam bir değer olan' bu "ölü sermaye"nin sisteme nasıl sokulacağını formüle eden De Soto, son kitabı "Sermayenin Sırrı"nda bu ölü sermayeyi 9.3 trilyon dolar olarak tahmin ediyor. 

22 ülkeden teklif 
120 kişilik ekibiyle gecekondu bölgelerinde çalışan De Soto, Peru'da 70 milyon dolar harcama ile sisteme çekilen ölü sermayenin fakirlere 10 milyar dolar kazandırdığını belirtti. Sekiz yeni ülkede çalışmaya başladıklarını, 22 ülkeye daha gideceklerini kaydeden De Soto, Türkiye'den teklif almayı umduklarını kaydetti. 
Türkiye için tek tek sayım yapmadan, gecekondulara gitmeden bir rakam veremeyeceğini ifade eden De Soto, 2B olarak bilinen orman vasfını yitirmiş araziler konusunda bilgisi olduğunu, ancak detay bilmediğini söyledi. De Soto, "AB üyeliği öncesi kayıtdışnın büyüklüğü sorun olur. Eğer rakamlar yüzde 70 çıkarsa bu insanlar AB'nin nimetlerinden yararlanamayacak. Yararlanacak olanlar elit bir kesim olacak" dedi. 
Sistemi kimin finanse ettiğine ilişkin soruyu da De Soto, "Biz Peru Demokrasi Vakfı olarak k r amacıyla çalışmıyoruz. Projeleri Dünya Bankası, Uluslararası Kalkınma Bankası, Amerikan Uluslararası Kalkınma Ajansı gibi kuruluşlar, Norveç, Japonya, Belçika, İsveç gibi ülkeler ve bazı özel kaynaklar destekliyor. George Soros da bunlardan biri" diye yanıtladı. 


</TEXT>
</DOC>
