<DOC>
<DOCNO> 338476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo32.html </URL>
<DATE> 2005/04/30/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Trabzonspor Başkanı Aktuğ Fenerbahçe'nin başkalarına ihtiyacı yok 
</HEADLINE>
<TEXT>

     Fenerbahçe ile Trabzonspor arasında oynanan karşılaşma sonrasında bordo-mavili yöneticiler, karşılaşmanın hakemlerine büyük tepki gösterdi. 
     Trabzonspor Kulübü Başkanı Atay Aktuğ, Cem Papila ve yardımcılarının çok kötü bir yönetim gösterdiğini savunarak, ''Fenerbahçe'nin başkalarının yardımına ihtiyacı yok. Yediğimiz gol bariz ofsayttı. Luciano, aktif alandaydı ve ofsayt pozisyonundaydı, ayrıca penaltımız verilmedi. Yardımcılar rezildi. Trabzonspor'a yazık oldu'' diye konuştu. 
     Fenerbahçe ve Galatasaray gibi takımların yardıma ihtiyacı olmadığını yineleyen Aktuğ, 94 dakikalık karşılaşmanın büyük bölümünde, kendilerinin rakiplerinden daha iyi oynadığını öne sürerek, şunları söyledi 
     ''Aurelio, topu resmen ceza alanı içinde eliyle aldı, penaltı verilmedi. Fatih'in sakatlık geçirdiği pozisyon ofsayt değildi. Burada penaltı ve kaleciyle kırmızı kart olmalıydı, üzüldük. Trabzonspor'a yazık olmuştur. Ancak biz sonuna kadar mücadelemizi sürdüreceğiz.'' 
     
     ''GOLLERİ HAKEM ATTI'' 
     Trabzonspor Kulübü Asbaşkanı Muammer Saka ise bu akşam bir hakem rezaleti yaşadıklarını ifade ederek, ''Golleri Fenerbahçe değil, hakem attı'' dedi. 
     Türk futbolunun bu şekilde ileri gitmeyeceğini kaydeden Saka, ''Cem Papila'yı bu akşam vicdanıyla baş başa bırakıyorum'' ifadelerini kullandı. 
     
     ŞAHİN ''KARA BİR MAÇ YÖNETTİLER'' 
     Trabzonspor Basın Sözcüsü İbrahim Şahin de, maçta 3 tane kara giyinmiş hakemin olduğunu ifade ederek, ''Hakemler, Trabzonspor ve Türk futbolu adına kara bir maç yönettiler, üzüldük'' diye konuştu. 
     Şahin, Türk futbolu adına kötü bir gün geçirdiklerini söyleyerek, ''Ben, Cem Papila'nın notunu merak ediyorum. Gaziantepspor maçı sonrası kendisini kibarca eleştirmiştim, o da haftanın hakemi seçilmişti. Şimdi yılın hakemi seçilir sanırım'' dedi. 
     Çok büyük zorluklar içinde bir kadro oluşturduklarını anlatan Şahin, şunları söyledi 
     ''Bütün Türkiye gördü, Fenerbahçe'den daha iyi top oynadık. Her yönüyle Türkiye'ye örnek olmak isteyen Trabzonspor'un şampiyonluk mücadelesinde olması, yarışı sonuna kadar götürmesi acaba istenmiyor mu 9 milyonluk Trabzonspor camiası adına biz bunu birilerine sormak, birilerinden cevap almak istiyoruz. Trabzonspor, İstanbul'un arka bahçesi değildir. Mücadelenin içinde sonuna kadar olmak istiyoruz. Bizim burada olmamızdan kimler rahatsız oluyorsa çıksınlar söylesinler. Fenerbahçe ile Galatasaray'ın şampiyonluk mücadelesi birilerine yetiyorsa da Türk futboluna yetmiyor. Gelinen nokta bu.'' Şahin ayrıca, Papila'nın yönetiminde kasıt aradıklarını söyleyebilmeleri için ellerinde belge olması gerektiğini de belirterek, şöyle dedi 
     ''Kasıt olduğunu iddia edemem. Ama hataların can alıcı noktalarda bizim aleyhimize olması bizi düşündürüyor. Bu kadar iyi niyetle hakem camiasına yaklaşıyoruz. Canımız yansa da çok terbiyeli bir üslupla konuşuyoruz. Ama kaybeden biz oluyoruz. Bağıran, çağıran kavga ortamı yaratanlar, istedikleri yerlere geliyorlar. Bu devran böyle gidiyor. Taraftarlarımız üzülmesinler, başlarını dik tutsunlar. Biz bu sene bazı şeyleri kaybetmiş olabiliriz ama bu kadroya takviyeler yapıp onurlu mücadelemize devam edeceğiz.'' 
     
     MOSTUROĞLU ''HAKEM VASATTI'' 
     Futbol Federasyonu Başkan Vekili Şekip Mosturoğlu ise basın mensuplarının hakemle ilgili sorularına ''Vasattı'' yorumunu yaptı. 
     Mosturoğlu, sahada çok güzel bir futbol oynanmadığını da belirterek, gazetecilerin hakemin yönetimiyle ilgili sorularını, ''İçerde Trabzonsporlu yöneticiler de serzenişte bulundular. Hakem vasattı'' diye karşılık verdi. 
     
     TOLGA CEZALI 
     Bordo-mavili takımda sarı kart gören Tolga, 4. sarı kartına ulaşarak cezalı duruma düştü. 
     Milli futbolcu, takımının gelecek hafta oynayacağı Konyaspor maçında cezası nedeniyle forma giyemeyecek. 
     
     FATİH'İN REKORU 
     Fenerbahçe karşısında Trabzonspor'un tek golünü atan Fatih Tekke, Şota'nın bir sezon içinde en çok gol atan futbolcu rekorunu egale etti. 
     Lig'de bu sezon toplam 25 gole ulaşan Fatih, Trabzonspor tarihinde ligde bir sezonda 25 golle en çok gol atan futbolcu olan Şota'yı yakaladı. 
     
</TEXT>
</DOC>
