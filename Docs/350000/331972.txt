<DOC>
<DOCNO> 331972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy15.html </URL>
<DATE> 2005/04/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan'dan gençlere Geçmiş nesillerin takıldığı engellere takılmayın 
</HEADLINE>
<TEXT>

     Başbakan Recep Tayyip Erdoğan, özgüven duygusunun bir milletin ayakta kalabilmesinin en temel şartı olduğunu belirterek, ''Türkiye'de ve dünyanın her yerinde siyaset kurumu, hiçbir alanda zaaf kabul etmiyor'' dedi. 
     Başbakan Erdoğan, partisinin ASKİ Spor Salonu'na gerçekleştirilen Gençlik Kolları 1. Olağan Büyük Kongresi'nde, partili gençlere hitap etti. 
     Yarınki Türkiye'yi inşa etmek için gençlerin, bugünden memleket meseleleri üzerinde kafa yormaları gerektiğini dile getiren Erdoğan, ''Elinizi taşın altına koyduğunuz için sizleri tebrik ediyorum'' dedi. 
     Türkiye'de siyasetin, yönetimin, gençlerin enerji ve heyecanına ihtiyaç duyduğunu belirten Erdoğan, Türkiye'nin genç nüfusuyla, yetişmiş insanıyla, beşeri ve ekonomik ve kaynaklarıyla dünyanın en dinamik bir kaç ülkesinden biri olduğunu vurguladı. 
     Özgüven duygusunun bir milletin ayakta kalabilmesinin en temel şartı olduğunu ifade eden Erdoğan, ''Türkiye'de ve dünyanın her yerinde siyaset kurumu, hiçbir alanda zaaf kabul etmiyor'' dedi. 
     AK Parti'nin genç dimağların enerjisini siyasete katarak yola çıkmış ve milletle bütünleşmiş bir hareketin eseri olduğunu anlatan Erdoğan, ''Statükonun bu ülkenin üstüne serdiği ölü toprağını silkeleyen bu hareket, bu yeni siyaset akımı, Türkiye'nin zayi edilmiş kaybedilmiş yıllarından sonra bir umut olarak doğmuştur'' diye konuştu. 
     
     GENÇLİĞİN İRADESİ 
     ''Türkiye'nin bugün derin bir girdaptan çıktığını, yediden yetmişe herkesin önünü görebildiğini, kalplere yeniden umut dolduğunu'' anlatan Erdoğan, gençliğin siyasetle ilişkisinin her zaman önemsendiğini, konuşulduğunu ama ne yazık ki, gençliğin iradesinin ''elde bir'' olarak düşünüldüğünü söyledi. Erdoğan, şöyle konuştu 
     ''Gençliğin iradesini 'elde bir' zanneden siyasetçiler, kısa vadede kalabalıklar toplamışsa da uzun vadede gençliğin önüne bir perspektif, vizyon ve gelecek ideali koyamamışlardır ve yok olup gitmişlerdir. Zira genç insanların kısa vadede yanılma ihtimalleri olsa da uzun vadede gerçek, ayan beyan ortaya çıkmış, o vizyonsuzluk, o dirayetsizlik, gençleri sükut-u hayale uğratmıştır. Hiç kimseyi ama en çok da genç insanları, genç dimağları, genç heyecanları, ila nihaye sanal bir dünyada tutamazsınız. Gerçek olan ile sanal olanın farkı bir gün mutlaka ortaya çıkacaktır. 
     Genç insanın siyasetle ilişkisi, eski siyasi anlayışların sandığının aksine bir hevesten ibaret değildir. Sahici bir ilişkidir, sahici bir sorgulamadır. Bu sorgulamalardan bugün kaçanlar, yarın yine aynı sorgulamalara cevap vermek durumunda kalırlar. Dün öyle oldu, yarın da öyle olacak. Zira genç insanın siyasetle ilişkisi, bütün dünya ile ilişkisi, insanlık ile ilişkisi, ülkenin bütün meseleleriyle ilişkisidir.'' Türkiye gibi nüfusu genç bir ülkede siyasetin gençlikle ilişkisinin, daha sahici bir Türkiye ve dünya tasavvuruna yaslanmayı gerektirdiğini kaydeden Erdoğan, kendisinin 17 yaşından beri gençlik örgütlerinden gelerek bugün Başbakan olduğunu anlattı. 
     ''Türkiye'de bugün bu deneyimlerden geçen başka bir siyasetçinin olmadığını'' ifade eden Erdoğan, ''Bu sanallıkla doğallığı çok yaşadım. Bundan sonra gençlere bu sanallığı yaşatmak istemiyoruz'' diye konuştu. 
     
     GENÇLERE ÖĞÜTLER 
     Başbakan Erdoğan, gençlerden ayak bastıkları toprağın değerini, kıymetini daha iyi idrak etmelerini de rica ederek, bu toprakların büyük medeniyetlerin beşiği olduğunu anımsattı. Büyük ve itibarlı bir ülkede yaşamanın onurundan daha manidar bir şeyin olmadığını dile getiren Erdoğan, gençlere şöyle seslendi 
     ''Lütfen tarihi zeminimizin, toplumsal dokumuzun, millet olarak zaman ve mekan şuurumuzun ne kadar muhkem, ne kadar sağlam olduğunu bilerek geleceğe bakınız. Yaşadıklarımızın sebep-sonuç ilişkilerini iyi analiz ederek, gençliğinizi, enerjinizi, dinamizminizi ve en önemlisi ülkenin geleceği için beslediğiniz hayalleri koruyunuz. 
     Lütfen sizler, geçmiş nesillerimizin takıldığı engellere bir daha takılarak, bir daha yanılarak zamanınızı, heyecanınızı zayi etmeyiniz. Kendiniz için, sizlerin mürüvvetini görmek isteyen anne ve babalarınız için bu milletin, bu ülkenin, bu aziz toprakların, bu ay yıldızın geleceği için çok daha parlak adımlarla, çok daha ileri hamleler içinde olunuz. 
     Bu vatanın, bu ülkenin, Türkiye Cumhuriyeti'nin mürüvveti, sizlerin mutluluğu ve saadetiyledir. Ama hayatın en önemli hakikatlerinden biri sabırdır. Sabır, en büyük nimet ve zenginliktir. unutmayın, sabır ile koruk, üzüm olur. 
     Sadece hissiyatla, sadece duygularınızla değil, bu bilim çağında aklınızla muhakeme gücünüzle, analiz yeteneğinizle, mukayese kabiliyetinizle ancak donanım sahibi olabilirsiniz. Dar alanda oynanan oyunlar, kısır düşünceler hızınızı kesmemelidir. Kocaman bir hayat, büyük bir ülke, açık ve şeffaf bir toplum, demokratik bir hukuk devleti zemininde, hepimize çok şey katacak, çok şey kazandıracaksınız. Sizden önceki nesiller, büyük zorluklarla yüzleşti, sayısız yanlışlarla sınandılar. Hala o yanlışların bedeli, faturası ödetiliyor. O zamanlar, dünyanın her yanında olduğu gibi ülkemizde de siyah beyaz gözlükler dağıtılıyordu genç insanlara. 'Sen hala çocuksun olgunlaşmadın' diyorlardı. Gençliğin ümidini tüketiyorlardı. Oysa o gözlüklerle, dünya bir bütün olarak görülmüyordu.'' O dönemde herkesin ufkunun sınırlanmak istendiğini, çünkü bu ufuk darlığının, birilerinin işini kolaylaştırdığını anlatan Erdoğan, ''Üzülerek, kahrederek ifade ediyorum ki, Türkiye'nin kaybolan yıllarını anlatan hikayenin en büyük parçası budur'' dedi. 
     
</TEXT>
</DOC>
