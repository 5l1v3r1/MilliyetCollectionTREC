<DOC>
<DOCNO> 309908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko47.html </URL>
<DATE> 2005/01/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Uzan Ailesi'nin eşyaları satılacak... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan ailesinden haczedilen 3 bin 472 adet eşyayı, 29 ve 30 Ocak tarihlerinde açık artırmayla satacak. 
     TMSF'den yapılan açıklamaya göre, Uzan Grubu'na ait Rumeli Holding, Telsim binası ile Hakan Uzan ve Ayşegül Akay'ın evlerinden çıkarılan eşyalardan, 592 kalemden oluşan 2 bin 644 adeti, 315 bin 870 YTL muhammen bedelle 29 Ocak Cumartesi günü satışa sunulacak. 
     Muhammen bedeli 432 bin 395 YTL olarak belirlenen, 625 kalemden oluşan 828 adet eşya da 30 Ocak Pazar günü satışa çıkarılacak. 
     Düzenlenecek ilk ihalede satılacak eşyalar içinde ilgi çekmesi beklenenler arasında, NBA oyuncuları tarafından imzalanmış ve az sayıda üretilen basketbol topu, şövalye takımı, kameralı robot köpekler, ekmek üretim makinasının yer aldığı belirtilen açıklamaya göre, ayrıca birçok oturma grubu, yatak odası takımı, aksesuarlar ve çiftlik için alınan ancak hiç kullanılmayan mutfak eşyaları da yer alıyor. 
     İkinci gün ise çoğu elektronik eşya, telefon, bilgisayar ve aksesuarlar alıcı arayacak. 
     TMSF'nin Esentepe'deki merkez binasının yanında bulunan depolarda muhafaza edilen eşyalar, satış tarihine kadar 13.30 ile 15.30 saatleri arasında görülebilecek. 
     Açıklamada, ihaleye katılmak isteyenlerin teminat yatırmaları gerekmediği, ayrıca TMSF'nin ihalelerde bir ilki gerçekleştirerek satın alınan eşyaların ödemesini kredi kartı ile kabul edeceği belirtildi. 
     
</TEXT>
</DOC>
