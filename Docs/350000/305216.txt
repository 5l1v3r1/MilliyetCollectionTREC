<DOC>
<DOCNO> 305216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur20.html </URL>
<DATE> 2005/01/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bahar havası sürüyor, kış ortasında güneşli günler... 
</HEADLINE>
<TEXT>

     Geçtiğimiz hafta sonundan itibaren etkili olmaya başlayan bahar havası, bu hafta içinde de sürecek. Doğu Karadeniz dışında bütün bölgelerimiz yağışsız günler geçirirken, yüksek basıncın etkisiyle özellikle iç kesimlerde yoğun sis bekleniyor... 
     Salı günü doğu bölgelerimizde düşecek hava sıcaklığı, çarşamdana itibaren tüm yurtta 4 derece artacak. Hafta sonu ise hissedilir derecede tüm Türkiye'de azalacak. Sıcaklıklar hafta içinde Antalya'da 20, Adana ve İzmir'de 16, Samsun'da 17 dereceye kadar çıkacak. Erzurum'da ise dondurucu soğuklar etkili olacak, gece sıcaklıkları -32 dereceye kadar inecek. 
     Yarın Orta ve Doğu Karadeniz'in kıyısı yağmurlu, iç kesimleri kar yağışlı, Erzurum-Kars bölümünde de kar yağışı var. Akdeniz ile Ege açık ve güneşli, diğer bölgelerimiz parçalı ve az bulutlu. Gökyüzü sisli. 
     Çarşamba, bütün bölgelerimiz yağışsız bir gün geçirecek. Akdeniz'de yine gökyüzü açık ve güneşli, Marmara, Ege, Doğu Anadolu ve Batı Karadeniz parçalı bulutlu, İç Anadolu az bulutlu ve açık. Gökyüzünde sis görülmeye devam edilecek. 
     Perşembe İç Anadolu ve Doğu Anadolu az bulutlu ve güneşli, diğer yerler parçalı ve çok bulutlu. Sis etkisini sürdürüyor. 
     
     SİS VE HAVA KİRLİLİĞİ UYARISI- 

     Meteoroloji uzmanları, hafta ortasına kadar yüksek basınca bağlı olarak şehir merkezlerinde oluşabilecek hava kirliliğine karşı dikkatli olunmasını istediler. Uzmanlar, şu uyarıda bulundular 
     ''Yurdumuz yüksek basınç merkezinin etkisindedir. Yüksek basınca bağlı olarak, kış aylarında gece radyasyon kaybı sonucu inversiyon yukarı seviyelere doğru çıkıldıkça sıcaklığın artması oluşmakta ve bu durum atmosferdeki kirleticilerin özellikle şehir merkezlerinde yer seviyesinde asılı kalmasına neden olmaktadır. 
     Bu durumun halk sağlığı açısından oluşturacağı olumsuz şartlara karşı vatandaşların özellikle yaşlı, çocuk ve astım hastaları ve ilgililerin tedbirli olmaları gerekiyor.'' Uzmanlar, ayrıca Marmara ile yurdun iç ve doğu kesimlerinde sabah saatlerinde beklenen sis nedeniyle kara ve hava ulaşımında meydana gelebilecek olumsuzluklara karşı tedbirli olunması gerektiğini de söylediler. 

     
</TEXT>
</DOC>
