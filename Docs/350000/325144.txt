<DOC>
<DOCNO> 325144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/dunya/axdun01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırgız muhalefeti ayakta 
</HEADLINE>
<TEXT>


DIŞ HABERLER SERVİSİ 


Kırgızistan'da milletvekili genel seçimlerinin 13 Mart'ta yapılan ikinci turunun ardından ülkenin çeşitli yerlerinde başlayan protesto gösterileri, başkent Bişkek'e sıçradı. Bişkek'te dün düzenlenen mitingte, bazı bölgelerde seçimlerin yenilenmesi istendi. 75 sandalyeli meclise az sayıda vekil sokabilen muhalefet, Devlet Başkanı Askar Akayev yönetiminin seçimlere hile karıştırdığını öne sürüyor. 
Oş kentinde de önceki gün bazı kamu binalarının protestocular tarafından işgal edilmesinden sonra dün 6 bin kişi yeniden sokaklara döküldü. Birçok merkezde yönetimin felç olduğunu, kamu hizmetlerinin durduğunu ileri süren göstericiler, eylemleri sırasında dua etmeyi de ihmal etmedi. Devlet Başkanı Akayev, olayların Gürcistan ve Ukrayna'daki gibi iktidarı devirmeye yönelik bir harekete dönüşmesi halinde iç savaş çıkacağı tehdidinde bulundu. 


</TEXT>
</DOC>
