<DOC>
<DOCNO> 338029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/yazar/tamer.html </URL>
<DATE> 2005/04/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Duyguların adamı bir Başbakan 
</HEADLINE>
<TEXT>

Başmüzakereci atanamamasıyla ilgili parti içi sorunları geçiştirmenin formülünü bulmuş "Baş müzakereci benim" deyip çıkıyor işin içinden 

Dün sabahın ilk saatlerini Ankara'da Ortadoğu Teknik Üniversitesi öğrencileriyle birlikte geçirdik. Gazetemiz yazarlarından Abbas Güçlü'nün Kanal D'deki Genç Bakış programında ODTÜ'lü gençler neredeyse sordukları her soruyu "Avrupa Birliği istemezük" sloganıyla noktaladılar. Bizlerin AB'yi destekleyen hemen her cevabını ise protesto edip, bizi "satılmışlık"la suçladılar. 
IMF, neredeyse gündemlerinden düşmüş. Hatta ABD bile ikinci planda. Yeni boy hedefleri Avrupa Birliği. Sadece ODTÜ'lü gençler için değil, Akdeniz Üniversitesi'nden Uludağ ve İstanbul Üniversitesi'ne son dönemde katıldığımız tüm toplantılarda karşımıza içeriksiz, slogancı bir AB aleyhtarlığı çıkıyor. 

Milliyetçilik ve AB 
Bir zamanların devrimci ODTÜ'sünü sabahın 3'ünde MHP çizgisiyle buluştukları noktada bırakıp, 3 - 4 saatlik uykudan sonra Başbakan'la sabah kahvaltısında biraraya geldik. İlginçtir Başbakan Erdoğan da AB yetkililerinin Diyarbakır ziyaretlerini kastederek "AB Türkiye'de milliyetçi cereyanı maalesef tam tersine tahrik ediyor" diye net bir saptama yaptı, ancak AB karşıtlığının IMF ve ABD'nin bile önüne geçtiğine ilişkin gözlemlerimize itibar etmedi. Dolayısıyla da Başbakan'a göre bu konuda ikna edilmesi gerekenler Türkiye'deki iç kamuoyu değil, Türk milliyetçiliğinin depreşmesine neden olan AB çevreleri. 

Kedili karikatür 
Başbakan ve Çin Seddi diye nitelenen yakın çalışma arkadaşlarıyla AB'den Ermeni sorununa, sosyal güvenlikten kızların eğitimine, kedili karikatürden medyaya, daldan dala keyifli bir ufuk turu yaptık. Hep biz sorduk o yanıtladı zannediyorsanız yanılıyorsunuz, bazen de Sayın Başbakan sordu, biz yanıtlamak zorunda kaldık. Örneğin kedili karikatürle ilgili olarak, "Özgürlükler tek taraflı olmaz. Orada kedi yok, İmam Hatip var. Başbakan olarak ben de haklarımı aramak ve bu makamı savunmak durumundayım. Siz Başbakan olsanız ne yapardınız Meral Hanım " diye sordu. 

Bilgisiz prof.'lar 
Hemen ardından da Vakit gazetesinde çıkan bir karikatürü de dava ettiğini, ama hiçbirimizin Vakit gazetesi karikatüristine sahip çıkmadığımızı hatırlattı. Sitemini haklı buldum. Karikatürü hatırlamıyorum bile. Bulup köşemde yayınlamayı vaat ettim. Bu arada Erdoğan'ın bundan sonra da karikatüristlere dava açmaya ısrarla devam edeceğini maalesef anladım. 
Başbakan'ın karikatüre tahammülsüzlüğünü çok yanlış buluyorum, ama TV kanallarında ahk m kesen ve sık sık ciddi maddi hatalar yapan profesörlerle ilgili tepkisine yürekten katılıyorum "Adam TV'de konuşuyor. Adının önünde profesör yazıyor. IMF'ye 30 milyar dolar borcumuz olduğunu söylüyor. Oysa iktidara geldiğimizde borç o kadardı. Şimdi 20 milyar dolar." 

'Sayenizde çekildim' 
Başbakan duyguların adamı. Konu ne olursa olsun lafın bir yerinde duyguların üzerinden sörf yaparak kimi zaman karşısındakine takılıyor, kimi zaman kendi yüreğini sonuna kadar açıveriyor. Hasan Cemal'in bir sorusunu yanıtlarken, cuntacılık günlerine ince bir dokundurma yapmayı ihmal etmiyor. TBMM'de 150 müteahhit milletvekili olduğu hatırlatıldığında Genel Yayın Yönetmenimiz Sedat Ergin'in tam gözlerinin içine delici bir bakışla "Sayenizde ben bu işlerden çekildim" diyor. Anlaşılan Ergin'in ısrarlı yazıları olmasa, Erdoğan Ülker bayiliklerini tasfiye etme gereği duymayacaktı. 

'Başmüzakereci benim' 
17 Aralık Zirvesi'nde AB ile yaşadığı düş kırıklığı sorulduğunda "İçimde bir tel koptu" diyerek yüreğinin taa derinindekini bizlerle paylaşıyor, ancak "Başmüzakereci kim olacak " diye sorduğumuzda artık kolayını bulmuş. AKP içindeki sıkıntıları ve belki de bir anlamda bu konudaki çaresizliğini gülerek "Başmüzakereci karşınızda işte " diyerek geçiştiriyor. 
Sedat Ergin "Kemal Derviş başmüzakereci olabilirdi, Birleşmiş Milletler'e kaptırdınız" diyerek sözü Derviş'in UNDP Başkanlığı'na getiriyor. "Kemal Bey'le birlikte dünyada önemli bir pozisyon kazandık," diyen Erdoğan bu atamada kendine de pay çıkarmayı ihmal etmiyor "Papa'nın cenazesinde bu konuyu Kofi Annan'la özel olarak görüştüm. Tabii kendisinin yetenekleri de göz ardı edilemez " Pekiyi Annan'dan nasıl bir izlenim aldınız diye soruyoruz. Cevabı "Ben Annan'ın gözlerinden Kemal Bey'i seçeceğini okudum..." 



</TEXT>
</DOC>
