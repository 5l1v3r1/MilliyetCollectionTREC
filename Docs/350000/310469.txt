<DOC>
<DOCNO> 310469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/altan.html </URL>
<DATE> 2005/01/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sisli puslu bir Köyceğiz'de, 1-2 kadeh kırmızı şarap... 
</HEADLINE>
<TEXT>


KÖYCEĞİZ'de hava kapalı. Sandras Dağları'nın üstünde karanlık bulutlar... Yollar ıslak ve yer yer yağmur birikintileri... Köyceğiz Gölü, sisli ve puslu bir yalnızlığın öksüzlüğünde, simsiyah karabatak sürülerinin av eğlencesine açmış göğüslerini... 
Hemen hemen tek başına -üstelik çok da güzel bir kadın olarak- teknesiyle gitmediği yer kalmadığı için, adı tüm dünyada "Kaptan June"a çıkmış olan zarafetle serüvenlerden nakışlanmış, eski dostumuz 82 yaşındaki June Haimoff'la, böyle bir günde oturup birkaç kadeh kırmızı şarap içmek... 

June'un, gençliğinde uluslararası düzeydeki zenginlerle yaptığı evlilikler... Şıkıdım, bin bir iltifatla dolu, şen şakrak, yer çekimsiz bir hayat... Sonra yavaş yavaş, kimliğiyle ömür haritasında duymaya başladığı bir boşluk... 
1971 yılında June Haimoff, teknesiyle ilk kez geliyor, 3 bin yıllık Karya uygarlığının ünlü "kral mezarları"yla, h l görkemli bir kalıntısı olan Dalyan'a... 
Ve uzayıp giden 7 km'lik İztuzu Plajları... 

Derken efendim 10 yıl içinde başlayan özel bir sevda İztuzu Plajları'na... Kaptan June'un uzakta demirleyen teknesi ve June'un, upuzun plajların kumları üstünde kurduğu özel bir barakada yaşamaya başlaması... 
O tarihlerde, sıram sıram yapılacak beton otellerle, turizme açılması düşünülüyor İztuzu Plajları'nın... 
Böyle bir plan karşısında deliye dönen June çevre koruma örgütlerini ayağa kaldıran June... 
Ve o canım İztuzu Plajları'nın, çarpık çurpuk bir oteller epidemisiyle, bir betonarme kasaplığından kurtulması... 

Sisli puslu Köyceğiz Gölü karşısında, 82 yaşındaki June ile havaya kalkan şarap kadehleri çin... çin... 
Yılların canlılığını gölgeleyemediği duru mavi gözler ve June'un Avustralyalı bir şairden okuduğu iki mısra 
Yanında yürüyen, sana ayak uyduramıyorsa bozulma 
Ola ki o da, seninkinden başka bir trampetin temposunda yürüyor. 

June Haimoff, İztuzu Plajları'na kurduğu barakada yaşamaya başladığı dönemde bir gece kıyılara yumurtlamaya gelen dev deniz kaplumbağalarıyla karşılaşıyor. 
Çok değişik bir titreşimde bir bütünleşme dev deniz kaplumbağalarıyla... 
Sonra da, İztuzu'na yumurtlamaya gelen dev deniz kaplumbağalarıyla ilgili, o görkemli yapıt "Kaptan June ve Deniz Kaplumbağaları"... 

June'un babası, İran'a gidip yerleşmiş, sonra da İran'da Müslüman olmuş bir İngiliz petrolcüsüymüş. Ancak İngiltere'de ölünce, cenazesi yine kiliseden Hıristiyan geleneklerine uygun olarak kaldırılmış. 
15 yılı aşkın bir süredir Dalyan'daki evinde, tek başına yaşıyor June tepelerde bir başka evi daha var... 
Kocasından aşırı dayak yediği için boşanıp, kapağı June'un yanına atmış bir yardımcısıyla birlikte yaşıyor oralarda. Bir zamanların kadın kaptanı, varını yoğunu yardımcısına bırakmak üzere planlamış ömür bitimini... 

Kim bilir kaç yıl oldu June'la tanıştığımız. 82 yaşında ve tek başına, özel bir orkestra, bir zamanların kadın kaptanı... 
Telefonda Köyceğiz'e geldiğimizi öğrenince Dalyan'dan kalkıp, kendi kullandığı 20 yıllık küçük arabasıyla bize geldi... 
Her zamanki cümbüşümüz yeniden başladı. 
Nureyev'in Margot Fonteyn'le oynadığı, ünlü bale gösterilerine duyduğu hayranlıktan söz ediyor June... 
Sonra Saint-Exupery'nin "Küçük Prens"inden... 
Sonra Daudet'nin "Değirmenimden Mektuplar"ından... 
Ne Irak'taki seçimlerden konuşuyoruz, ne Kerkük'teki etnik gerilimlerden... 
Köyceğiz'de bulutlarla kapalı bir gökyüzü... 
İnsanlığın çeşitli dallardaki unutulmaz anıtları da, sanki gelmiş masamızı paylaşıyorlar gibi... 

Ben her zamanki gibi ızgara köfte yiyorum June, barbunya balığı Solmaz, tavuk şiş... 
Oscar Wilde'dan bir öyküyü örgülüyoruz ortaklaşa 
İsa'yı çarmıha germişler. Adamın biri oturmuş, ağlıyor hüngür hüngür... Gizli dinin müritleri geliyorlar adamın yanına 
- Niye ağlıyorsun ki, diyorlar biliyorsun göğe uçtu o, şimdi artık göklerde... 
Adam 
- Ben ona ağlamıyorum ki, diyor ben de körlerin gözünü açtım, ben de kötürümleri yürüttüm, ben de ölülere can verdim. Ama beni değil, İsa'yı çarmıha gerdiler ona ağlıyorum ben... 

June, yeni bir kitap yazmaya başlamış adı "Sabah Kahvaltıları"... Hayatı boyunca dünyanın çeşitli yörelerinde yediği değişik sabah kahvaltılarını anlatıyormuş... 
Bir de, ilişkileri fiziki bir bütünleşmeye dönüşmemiş, Fransız kökenli bir dostu varmış Mayorka'da... Onunla buluştuğunda da, çok mutlu oluyormuş... 
"Başarı"yla, "mutluluk"un bir arada bulunamayacağı da, kazaska oynuyor kadehlerin arasında... 
Mutluluk, sevdiğinle birlikte zamanı unutmaktır başarı, artık yalan söylemeye hiç mi hiç gerek duyulmayan bir doruğa yerleşmiş olmak... 

Köyceğiz'deki bazı dostlar da, June'un geniş kavisli gökkuşağı ötesinde sen bakarsan görünen, keşfedilmemiş ve keşfedilmeyecek yıldızlar... 
Grayder operatörü kocasıyla, boy boy 4 kızına, birer orkide özeniyle bakan Feriştah... Ve Feriştah'ın yeni yavrulamış koyunuyla kuzusu yakında yavrulayacak olan keçisi... 

Çocukluğu bin bir cendere içinde geçmiş, 32 yaşındaki demirci ustası Nihat'ın, henüz daha 1 yaşına basmadan doktor doktor gezdirdiği ikinci çocuğu. 
Her zaman güleç yüzünde, mutluluğun güneşleri açan su tesisatçısı Bayram... 
Bir kadeh de onlar için içmez miydiniz 

Güzeldir Köyceğiz'in, sessiz sedasız yağmurlu günleri de... 



</TEXT>
</DOC>
