<DOC>
<DOCNO> 338092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko23.html </URL>
<DATE> 2005/04/29/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kredi kartıyla 3 ayda 18.2 milyar YTL harcandı... 
</HEADLINE>
<TEXT>

     Bu yılın ilk 3 ayında, kredi kartlarıyla 18 milyar 202 milyon YTL'lik alışveriş yapıldı. 
     Bankalararası Kart Merkezi BKM tarafından açıklanan 2005 yılı ilk 3 aylık dönem sonuçlarına göre, banka kartlarıyla yapılan alışveriş tutarı, geçen yılın aynı dönemine oranla yüzde 90 oranında arttı. 
     Verilere göre, ilk çeyrekte kredi kartıyla yapılan, turistlerin kullanımı da dahil alışveriş ve nakit avans çekimi toplam tutarı 2004 yılına göre yüzde 44 artarak 18 milyar 202 milyon YTL olarak gerçekleşti. 
     Bu dönemde yapılan işlemlerin 16 milyar 427 milyon YTL'si alışveriş, 1 milyar 775 milyon YTL'si nakit çekim olarak değerlendirildi. 
     İşlem hacminde yüzde 18.62'lik pay ile marketler ve alışveriş merkezleri en çok harcama yapılan alanda yine ilk sırayı aldı. Bunu yüzde 17.84 ile benzin istasyonları, yüzde 10. ile giyim ve aksesuar alışverişleri izledi. 
     Yapılan toplam harcamalarda elektrik-elektronik eşya ve bilgisayar alışverişleri yüzde 6.33, telekomünikasyon işlemleri yüzde 6.15'lik pay aldı. 
     
     404.5 MİLYON DOLARLIK DÖVİZ GİRDİSİ 
     31 Mart 2005 itibariyle kredi kartı sayısı geçen yılın aynı dönemine oranla 6 milyon 442 bin artarak 27 milyon 717 bin adete yükseldi. 
     2005 yılı ilk 3 aylık döneminde yabancı bankalara ait Visa, Mastercard ve diğer banka kartlarının Türkiye'de kullanılmasından elde edilen döviz girdisi, önceki yılın aynı dönemine göre yüzde 38.52 artarak 404.5 milyon dolar olarak gerçekleşti. 
     İlk çeyrekte Türkiye'deki ATM'lerin sayısı 13 bin 899'a, satış noktası terminali sayısı da POS 982 bin 966'ya yükseldi. 
     2004 yılı ilk 3 aylık döneminde 40 milyon 846 bin 78 olan banka kartı sayısı bu yıl 44 milyon 4 bin 678 adete yükseldi. 
     Banka kartıyla yapılan alışveriş ve nakit çekim tutarı geçen yıla göre yüzde 48.6 oranında artarken, alışveriş tutarı da yüzde 90'lık artışla 193 milyon YTL olarak gerçekleşti. 
     Banka kartlarıyla yapılan işlem adetlerinde ise yüzde 32'lik artış oldu. 
     
</TEXT>
</DOC>
