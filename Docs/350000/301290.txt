<DOC>
<DOCNO> 301290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko37.html </URL>
<DATE> 2004/12/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Coca Cola'da Türkiye'den bir transfer daha... 
</HEADLINE>
<TEXT>

     Uluslararası Coca-Cola sisteminde görev alan Türk yöneticilere bir yenisi daha eklendi. 
     Coca-Cola Türkiye'de Meyve Aromalı Gazlı İçecekler Grup Marka Müdürü olarak görev yapan Duygu Alptekin, Orta Avrupa, Avrasya ve Orta Doğu Grubu'na yönetici olarak atandı. 
     1 Ocak 2005 tarihinde yeni görevine başlayacak olan Duygu Alptekin, Coca-Cola markasıyla ilgili yeni bir projenin liderliğini üstlenecek. Alptekin'den boşalan yere ise Coca-Cola Stratejik Planlama ve Araştırma Müdürü Sedef Salıngan Şahin getirildi. 
     Coca-Cola Türkiye'de halen Fanta, Burn, Sprite, Sensun ve Schweppes markalarından sorumlu olan Duygu Alptekin, yeni görevi kapsamında Cem Kozlu'nun liderliğindeki 51 ülkenin yer aldığı Orta Avrupa, Avrasya ve Ortadoğu Grubu'na bağlanacak. 
     Grubun bir diğer Türk yöneticisi olan Pazarlama Direktörü Ayla Ficken ile çalışacak olan Alptekin, Coca-Cola'nın ev tüketimine yönelik stratejilerin geliştirilmesinde rol oynayacak. 
     Duygu Alptekin'in yerine atanan Sedef Salıngan Şahin ise 2003 yılında Coca-Cola sistemine katıldı. Daha önce Procter Gamble ve McKinsey şirketlerinde çeşitli pozisyonlarda çalışan Şahin, Boğaziçi Üniversitesi İşletme ve Uluslararası İlişkiler bölümlerinden çift lisans alarak mezun oldu. 
     
</TEXT>
</DOC>
