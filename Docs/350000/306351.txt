<DOC>
<DOCNO> 306351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/spo15.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Fener'e Ceyhan darbesi 

FIBA Cup Güney Konferansı'nda Fenerbahçe, Adana'da Ceyhan Belediyespor'a 72-71 yenildi. Karşılaşmanın ilk periyodunu ev sahibi ekip 23-16 önde geçmesine rağmen Fenerbahçe devreyi 39-33'lük skorla galip bitirdi. Ancak son periyodda üstünlüğü ele alan Ceyhan, zor da olsa galibiyete ulaştı. Diğer temsilcimiz Bandırma Banvitspor ise Kıbrıs Rus Kesimi ekibi Dentancol Apoel takımını 89-72 yendi. 

Avrupa kurası yarın 

2005 Avrupa Basketbol Şampiyonası finallerinin kura çekimi, yarın Sırbistan-Karadağ'ın başkenti Belgrad'ta yapılacak. Kura çekimine, federasyon adına Emir Turam, Milli Takım Menajeri Doğan Hakyemez ve başantrenör Bogdan Tanjeviç katılacak. 

Efes'e sis engeli 

BASKETBOLDA Avrupa Ligi'nde önceki gece Hırvatistan'da Cibona Zagreb ile karşılaşan Efes Pilsen, sis engeline takıldı. Dönüş için gelen kafile, İstanbul'daki sis nedeniyle uçağın kalkış izni alamaması yüzünden şoke oldu. Efes, ancak gece geç saatlerde Viyana üzerinden İstanbul'a dönebildi. Öte yanda Abdi İpekçi'de yarınki Efes Pilsen-B.Kolej ve Fenerbahçe-P.Karşıyaka maçları tek biletle izlenebilecek. Bilet fiyatları 4 ve 6 YTL olarak belirlendi. 

Atagün'e ödül 

YILDIZ Teknik Üniversitesi İşletme Kulübü tarafından Yılın Sporcusu seçilen Olimpiyat ikincisi boksör Atagün Yalçınkaya, ödülünü dün aldı. "Yılın Yıldızları" anketinde sporda ilk sırayı alan genç yıldız, MİLLİYET okurları tarafından da zirveye çıkarılmıştı. 

Tek golle yetindik 

MERİDYEN Kupası'na hazırlanan U - 18 Milli Takımımız, ilk maçta 7-0 yendiği Belçika ile oynadığı rövanşı 1 - 0 kazandı. İzmir Oğuzhan Boysan Stadı'ndaki maçta 45. dakikada Arda'nın soldan ortaladığı topu Ergin filelere gönderip, skoru belirledi. 

Minderde beş madalya 

AVUSTRALYA'DAKİ Dünya İşitme Engelliler Yaz Oyunları'nda sporcularımızın madalya yağmuru sürüyor. Serbest güreşte finali yitiren 55 kiloda Niyazi Başaran, 60'ta Erkan Karakaş, 66'da Mehmet Irk, 84'te Mustafa Dede gümüş, üçüncülük maçında Kanadalı'yı 4 - 3 yenen 74'te Erdinç Yıldız ise bronz elde etti. 

Hakem istediler 

BULGARİSTAN ve İsrail federasyonlarının talepleri üzerine bu ülkelerde şubat ayındaki üç ayrı özel milli maça üçü yardımcı toplam altı Türk hakem görevlendirildi. A klasman hakemlerinden Metin Aydoğan ve Bülent Demirlek Bulgaristan, Cem Papila da İsrail'de düdük çalacak. 

Sürpriz yok 

FUTBOLDA 2006 Dünya Kupası'nda görev yapacak aday hakemler belli oldu. Altı konfederasyondan seçilen 46 aday hakem, 2006 Dünya Kupası'nın başlama vuruşunun yapılacağı 9 Haziran 2006 tarihinden 16 ay önce eğitime alınacak. Listede Türkiye'den hiçbir isim bulunmuyor. 

Kayserispor'a Çek golcü 

KAYSERİSPOR, bir süreden beri peşinde olduğu 24 yaşındaki Çek golcü Thomas Piser'i dün sabah Antalya'daki kampa getirdi. Yönetici Rifat Pakkan, Brezilyalı Alberto Carlos'un da iki gün içinde gelmesini beklediklerini söyledi. 

Sebat'a döndü 

MUSTAFA Denizli'nin takımı Pas'a transfer etmek istediği Ankarasporlu Yusuf Şimşek'in Akçaabat Sebatspor ile anlaştığı öğrenildi. Bugün İran'a gitmesi beklenen Yusuf'un biletinin pazartesi gününe kaydırılması üzerine Sebatspor'un teklifine olumlu yanıt verdiği ileri sürüldü. Sebat, Gaziantepli Hasan Özer'i de Antalya kampına davet etti. 

Böylesi görülmedi 

A MİLLİ Erkek Hentbol Takımı'nın kalecisi Nevzat Hocaoğlu'nun, motive olamadığı gerekçesi ile Makedonya maçı öncesi kamptan ayrılması krize yol açtı. Federasyon Başkanı Tarık Cengiz, "Nevzat'ı teknik heyet ikna edememiş. 260 kez milli olmuş bir sporcu böyle gerekçeyle kampı terk etmek isterse zaten ona söylenecek birşey yok" dedi. 

Hazırlık maçları 

Denizli - Eyüp 3 - 6 
Malatya - Kayseri 5 - 0 
Ankaragücü - Yeşilyurt 4 - 0 
A.Sebatspor - Ç.Dardanel 3 - 1 
Konyaspor - Rubin 2 - 1 

Filede bugün 

Ankara Selim Sırrı Tarcan Salonu 
19.00 E.Toki - Karşıyaka TRT3 - Canlı 


</TEXT>
</DOC>
