<DOC>
<DOCNO> 336611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun18.html </URL>
<DATE> 2005/04/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
ABD'nin Kuzey Kore'ye 'karantina' planı 
</HEADLINE>
<TEXT>

     ABD, Kuzey Kore'yi ''karantina'' altına almayı öngören bir karar tasarısını BM Güvenlik Konseyi üyeleri arasında dolaştırıyor. 
     New York Times gazetesinin haberine göre, George W. Bush yönetimince hazırlanan karar tasarısı, tüm ülkelere Kuzey Kore'nin ithal ya da ihraç ettiği malları taşıyan gemileri, nükleer malzeme taşıyabileceği gerekçesiyle durdurma ve arama yapma hakkı tanıyor. 
     Beyaz Saray yetkilileri her ne kadar ''karantina'' sözcüğünü kullanmasa da Kuzey Kore'yi iyice tecrit edecek karar tasarısının asıl amacının, Çin'in Kuzey Kore sınırını denetlemesine olanak sağlayacak siyasi gücün verilmesi olduğu belirtiliyor. 
     Kuzey Kore'nin tüm gıda ve petrol gereksinimi bu sınırdan karşılanırken, sınırın, Pyongyang'ın başlıca döviz kaynağı olarak gösterilen silah, uyuşturucu ve sahte para kaçakçılığına açık olduğu kaydediliyor. 
     New York Times gazetesi, ABD ve diğer ülkelere gemileri uluslararası sularda durdurma ve uçakları denetlemek için inişe zorlama hakkı tanıyan karar tasarısı ile ilgili Çin ve Güney Kore'nin tutumunun ise merak konusu olduğunu belirtti. 
     
</TEXT>
</DOC>
