<DOC>
<DOCNO> 305578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur53.html </URL>
<DATE> 2005/01/11/ </DATE>
<TIME> 18.59 </TIME>
<AUTHOR>  </AUTHOR>
<HEADLINE>
"Türkiye'deki depremlerin Sumatra'daki depremle jeolojik bağı yok" 
</HEADLINE>
<TEXT>

     Ulusal Deprem Konseyi'nden yapılan açıklamada, bugün Gökova Körfezi'nde meydana gelen depremin Sumatra depremiyle ilişkilendirilmesinin ''tamamen spekülasyonların basına yansımasından ibaret'' olduğu belirtilerek, uzaktaki depremlerin Türkiye'de meydana gelen depremlerle herhangi bir jeolojik bağının bulunmadığı bildirildi. 
     Açıklamada, Gökova deprem aktivitesi ile Sumatra depreminin ilişkilendirilmesi üzerine Deprem Değerlendirme Kurulu üyesi Dr. Ömer Emre, Prof. Dr. Ali Koçyiğit ve Prof. Dr. Mustafa Akar'ın bir araya gelerek bir değerlendirme yaptıkları kaydedildi. 
     Gökova Körfezi'ndeki 5.1 büyüklüğündeki depremin, Batı Anadolu'nun önemli, aktif fay kuşaklarından Gökova grabenini oluşturan Ula-Ören Fay Zonu'ndan kaynaklandığı bildirilen açıklamada, Ula-Ören fayının karadaki görünür uzunluğunun 60 kilometre olduğu ve denizaltından İstanköy Adası'na doğru devam ettiğinin sanıldığı belirtildi. 
     Bugünkü depremin, fayın Ören bölümünden kaynakladığı şeklinde yorumlanabileceği ifade edilen açıklamada, şu değerlendirmelere yer verildi 
     ''Gökova Körfezi son yıllarda yoğun deprem aktivitesinin izlendiği alanlardan biridir. Sismolojik kayıtlar bölgede meydana gelen depremlerin genelde orta büyüklükte olduğunu gösterir ve bunları artçı sarsıntılar izlemektedir. Ula-Ören fay zonunun doğu yarısında 2004 yılı Ağustos ayında iki gün içerisinde üç tane orta büyüklükte deprem meydana gelmiş ve bunları çok sayıda artçı sarsıntı izlemiştir. 11 Ocak 2005 depremi fay zonundaki aktivitenin biraz yer değiştirerek yeniden başladığı şeklinde yorumlanabilir. Fayın denizaltı bölümüne ilişkin yapısını açıklayacak daha fazla bilimsel veri elde etmeden bölgede en büyük depremin ne olacağı konusunda tartışma spekülasyona neden olacaktır. 
     Bu deprem vesilesi ile tekrar gündeme gelen ve Türkiye'de son günlerde olan ve gelecekte olacak depremlerin 26 Aralık 2004 Sumatra depremiyle ilişkilendirilmesi haberleri spekülasyonların basına yansımasından ibarettir. Türkiye'de olan depremlerin uzaktaki depremlerle herhangi bir jeolojik bağı yoktur. Sumatra deprem aktivitesinin daha doğuya veya batıya yayılması olasılığı ancak son büyük depremi yaratan Sunda Dalma-Batma zonu içerisinde sınırlı kalabilir.'' 
     
</TEXT>
</DOC>
