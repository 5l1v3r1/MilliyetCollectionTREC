<DOC>
<DOCNO> 340932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy14.html </URL>
<DATE> 2005/05/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Dışişleri Rumlar konunun çözümüne yönelik çabalardan uzaklaşıyor 
</HEADLINE>
<TEXT>

     Dışişleri Bakanlığı Sözcüsü Namık Tan, Rumların 1974 öncesi Kıbrıs’ın kuzeyinde bıraktığı mülk için Güney Kıbrıs’ta Türkler aleyhine dava açmalarını, konunun çözümüne yönelik çabalardan uzaklaşma yönünde bir adım olarak niteledi. 
     Tan, düzenlediği haftalık basın toplantısında, Rumların Türkler aleyhine açtığı bu tür davalarla ilgili soru üzerine, "Kıbrıs Rum kesimi, bu tür girişimleriyle konunun çözümüne yönelik çabalardan uzaklaşma yönünde adımlar atmaktadır. Biz, bu şekilde görüyoruz" dedi. 
     Kıbrıs sorununa BM Genel Sekreteri Kofi Annan’ın iyi niyet misyonu çerçevesinde adil ve kapsamlı bir çözüm bulunması gerektiğine inandıklarını belirten Dışişleri Bakanlığı Sözcüsü Tan, Annan’ın KKTC’ye yönelik izolasyonların kaldırılması yönünde uluslararası camiaya yaptığı çağrıları hatırlatarak, "Biz bu çağrıların bir an önce yerine getirilmesini de bekliyoruz" diye konuştu. 
     
</TEXT>
</DOC>
