<DOC>
<DOCNO> 311451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur27.html </URL>
<DATE> 2005/02/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Cinsel taciz kaymakama bildirildi mi 
</HEADLINE>
<TEXT>

     Urla Kaymakamı Ahmet Mailoğlu, Barbaros Çocuk Köyü'ndeki ''cinsel taciz ve ilişkiye girme'' iddialarıyla ilgili yürütülen soruşturma kapsamında, köyde daha önce de münferit taciz olaylarının yaşandığının, ancak konuyla ilgili doğrudan Sosyal Hizmetler İl Müdürlüğü'nün bilgilendirildiğinin tespit edildiğini söyledi. 
     Mailoğlu, bazı yerel ve ulusal basın yayın organlarında yer alan ''cinsel taciz ve ilişkiye girme iddialarının daha önce Urla Kaymakamlığı'na bildirilmesine rağmen işlem yapılmadığı'' yönündeki iddialar üzerine basın açıklaması yaptı. Barbaros Çocuk Köyü'nde meydana gelen olayların, vicdan sahibi kimseler tarafından kabul edilemeyecek, üzücü olaylar olduğunu belirten Mailoğlu, ''Türkiye'nin göz bebeği olan Barbaros Çocuk Köyü'nün şartlarının iyileştirilmesi ve örnek köy olarak hizmet vermesi için tüm imkanları seferber etmemize, bütün ilgimizi odaklamamıza rağmen, bugüne kadar gündemdeki konularla ilgili hiç bir şikayet tarafımıza bildirilmedi'' dedi. 
     Çocuk köyünü sıkça ziyaret ederek sorunlarla ilgilendiğini belirten Mailoğlu, bu ziyaretlerde ısınma ve rutubet konularında şikayetler aldığını, çocukların ahlak zafiyeti içinde oldukları, kötü ve disiplinsiz bir yönetim sergilendiği konusunda bir bilginin kendisine ulaşmadığını söyledi. Mailoğlu, ''Hatta Cumhurbaşkanı Ahmet Necdet Sezer'in eşi Semra Sezer'in ziyaretinde de sorunları olup olmadığı yönündeki sorulara rağmen hiç bir şikayet dile getirilmedi'' diye konuştu. 
     
     MÜFETTİŞLERİN İNCELEMESİ 
     Kaymakam Mailoğlu, konuşmasını şöyle sürdürdü 
     ''Ortaya çıkan son olaylarla ilgili başlatılan soruşturmada, 29 Ekim 2004'te 4 yaşındaki bir kız çocuğunun 12 yaşındaki erkek çocuk tarafından cinsel tacize uğraması konusunun İzmir Valiliği, Kaymakamlık ve Cumhuriyet Savcılığı'na bildirilmediğini, doğrudan Sosyal Hizmetler İl Müdürlüğü'ne ulaştırıldığını tespit ettik. 2004 Mart ve Nisan aylarında Sosyal Hizmetler Genel Müdürlüğü müfettişleri tarafından çocuk köyünde yapılan inceleme sonucu makamımıza sunulmadığı için konuyla ilgili detaylı bilgi edinemedik. Öte yandan, çocuk köyündeki yaşananlarla ilgili Barbaros Köyü sakinlerinin Kaymakamlığa dilekçeyle, söz konusu olayları ilettikleri iddiaları üzerine yaptığımız araştırmada, kayıtlarımızda böyle bir dilekçeye rastlamadık. İddia edildiği gibi dilekçenin verildiği söylenen Yazı İşleri Müdürü Hayri İnam da dilekçenin verildiği öne sürülen tarihten yaklaşık 10 ay önce emekliye ayrılmıştır. Ayrıca, dilekçeyi verdiği iddia edilen Ali Türköz ve Ali Ertan adlı vatandaşlar da Kaymakamlığa gelerek böyle bir dilekçeyi imzalamadıklarını ve ilgili mercilere intikal ettirmediklerini, fakat bazı kişilerin yönlendirmesiyle köyün adını temize çıkarmak amacıyla yanlış beyanlarda bulunduklarını bildirmişlerdir. '' Bazı yerel ve ulusal basın organlarında şahsına yönelik çıkan haberlerin gerçeği yansıtmadığını iddia eden Mailoğlu, bu kuruluşlar hakkında Cumhuriyet Savcılığı'na suç duyurusunda bulunduğunu ifade etti. 
     Bu olayların herkesi çok üzdüğünü belirten Mailoğlu, ''Ancak herkes bilmelidir ki, adaletin pençesinden kimse kaçamaz. Suçu olan herkes cezasını çekecektir'' dedi. 
     Mailoğlu, 80 kişinin yaşadığı çocuk köyünde, bu kötü olayların fail veya mağdurunun küçük bir azınlığı kapsadığını, çoğunluğu teşkil eden çocukların ise her zamankinden daha fazla ilgi, sevgi ve şefkate muhtaç olduğunu belirterek, ''Bu çocuklarımızın, psikolojilerini dikkate alarak, ruhlarındaki fırtınaları dindirmek için sivil toplum örgütlerimiz, vatandaşlarımız, basınımız ve bütün kamu yöneticileri olarak sorumluluk bilinciyle el ele çalışmalıyız'' diye konuştu. 
     
</TEXT>
</DOC>
