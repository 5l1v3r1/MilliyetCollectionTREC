<DOC>
<DOCNO> 324279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yasam/ayas.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
30 bin turiste bedel 
</HEADLINE>
<TEXT>


Terör nedeniyle geçen yıl ertelenen 20. Avrupa Üroloji Kongresi, İstanbul'da başladı. Tüm dünyadan kongreye katılan tam 8 bin delegenin, 3 günde 16 milyon euroluk ticaret hacmi yaratması bekleniyor 

PINAR AKTAŞ, AHU COŞKUN İstanbul 

İstanbul'daki bombalı saldırılar nedeniyle geçen yıl ertelenen 20. Avrupa Üroloji Kongresi, dün 8 bin delegeyle başladı. 
Avrupa ve Tür Üroloji Dernekleri ev sahipliğinde CNR Expo Center'da yapılan kongrenin ilk gününde katılımcılar kayıt için uzun kuyruklar oluşturdu. 

Oteller doldu taştı 
Tıp doktoru ve araştırmacıların yanı sına ilaç endüstrisinin temsilcilerinin de katıldığı, 28 sempozyum ve 65 bilimsel oturum gerçekleştirilecek kongrenin organizasyonunu yapan ISEVV İkon, Setur, Visitur, VIP Konsorsiyumu Yönetim Kurulu Başkanı Talha Çamaş, şu bilgileri verdi 
"Geçen yıl terör nedeniyle kongre iptal edilmişti. 'Domino etkisi yapıp diğer kongreler de gider mi ' diye düşünüyorduk. Ancak 2004'te Eurovision, İslam Konferansı, OECD Bakanlar Toplantısı, WAN ve NATO'nun toplantılarının peş peşe olması İstanbul'da patlayan bombaları unutturdu. Bunlar olmasaydı insanlar bu kongreye daha ürkek gelebilirlerdi." 
Kongrenin yaklaşık 2.5 milyon euroya mal olacağını söyleyen Talha Çamaş, gelen konukların İstanbul'a sağlayacağı katkıyı ise şöyle anlattı "Bu kongre, konaklama, eğlence, yemek ve alışverişiyle 3 günde 16 milyon euro ticaret hacmi yaratacak. 30 bin turist getireceksiniz ki, ancak böyle bir para gelsin. Topkapı Sarayı'nı günde 3 bin 500 kişi ziyaret ediyor. Bu sabah aynı saatte 5 bin konuğumuz Topkapı Sarayı'na giriş yaptı. İstanbul'un otellerinin mart ayındaki ortalama doluluk oranı yüzde 52'dir. Şu anda 5 ve önemli 4 yıldızlı otellerimizde yüzde 100 doluluk yaşanıyor. İstanbul'un belli başlı restoran ve eğlence yerleri 3 gün boyunca dolu." 
Terör endişesi nedeniyle konuklardan herhangi bir tepki almadıklarını kaydeden Çamaş, "Hırsızlık, kapkaç gibi konularda belirgin bir uyarıda bulunmadık. Ancak bu kişiler zaten daha önce büyük şehirlerde bu tür kongreler nedeniyle bilinçliler. Uyarımız sadece TL'den YTL'ye geçiş nedeniyle oldu" dedi. 

Kongreden ilk öneri Prostat kanserine karşı kırmızı şarap 

Kongredeki konuşmacılardan British Colombia Üniversitesi'nden Prof. Dr. Martin Gleave, haftada 4 bardak kırmızı şarabın, prostat kanserinin oluşumunu önleyebileceğini belirtti. Özellikle kötü beslenme, aşırı kırmızı et ve yağ tüketiminin prostat kanseri riskini artırdığını ifade eden Gleave, "Obezite, prostat kanserinin oluşumunda büyük risk oluşturur. Selenyum, E vitamini, soya ve özellikle kırmızı şarap prostat kanserine yakalanma riskini azaltmaktadır" dedi. 


</TEXT>
</DOC>
