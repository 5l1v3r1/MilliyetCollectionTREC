<DOC>
<DOCNO> 335381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/siyaset/siy03.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır toplardan Bush'a 'soykırım' ablukası 
</HEADLINE>
<TEXT>


Senato ve Temsilciler Meclisi'nin ünlü isimleri, ABD Başkanı Bush'tan 24 Nisan'da yayımlayacağı mesajda "soykırım" sözcüğü kullanmasını istiyor 

YASEMİN ÇONGAR Washington 


ABD Başkanı George W. Bush'tan, 24 Nisan'da yayımlayacağı "Ermeni Anma Günü" mesajında "soykırım" sözcüğünü kullanmasını isteyen Kongre üyeleri arasında her iki siyasi partinin ağır topları var. 
Temsilciler Meclisi'ndeki Ermeni Dostluk Grubu Eşbaşkanları Demokrat Frank Pallone ile Cumhuriyetçi Frank Knollenberg'in kaleme aldığı ve birkaç hafta süreyle Kongre'de imzaya açılan mektup, Senato ve Temsilciler Meclisi üyelerince iki ayrı metin olarak Beyaz Saray'a iletiliyor. 
Senato kanadının 18 Nisan tarihli mektubunda toplam 32 imza yer alırken, Temsilciler Meclisi'nde hazırlanan benzer bir mektup 175 imzaya ulaştı. 

Açık talep 
ABD'li senatörler mektuplarında Başkan Bush'tan isteklerini de, "Anma mesajınızda Ermenilerin kitlesel kıyımına soykırım olarak değinmenizi saygıyla talep ediyoruz" sözüyle yansıttılar. İmzacılar arasında Hillary Clinton ile eski başkan adayları Joseph Lieberman, John Kerry ve Elizabeth Dole'un yanı sıra, Edward Kennedy, Joseph Biden ve Christopher Dodd gibi Senato'nun dış politika ve insan hakları alanında öne çıkmış üyeleri var. 


</TEXT>
</DOC>
