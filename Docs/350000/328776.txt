<DOC>
<DOCNO> 328776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/axspo01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşik'TAŞ' 
</HEADLINE>
<TEXT>


Demirören, "Trabzon, Galatasaray, Beşiktaş Başkanı bir şeylerden yakınıyorsa, herkes şapkasını önüne koymalı" diyerek, Fenerbahçe'ye göndermede bulundu 

CENGİZ MALGIR 


İTÜ'de dün düzenlenen "Bir Asır Beşiktaş" paneline katılan Beşiktaş Başkanı Yıldırım Demirören, ilginç açıklamalar yaptı. Transferden centilmenliğe, Del Bosque'den Çalımbay'a kadar her şeyi anlatan Demirören, sorulara içtenlikle yanıt verdi. 
TBMM'deki "Üç büyükleri iki takıma düşürmek istiyorlar" sözünü açan Beşiktaş Başkanı, "Beşiktaş'ın geçen sene şampiyonluğu engellendi. Hakem hatalarına kurban gidiyoruz. Rakip, ceza sahasında neredeyse voleybol oynadı, penaltılarımız verilmedi" diye konuştu. 
Trabzon Başkanı Atay Aktuğ'un demeçlerini gazeteden okuduğunu da söyleyen Demirören, "Trabzon, Galatasaray ve Beşiktaş Başkanı bir şeylerden yakınıyorsa herkesin şapkasını önüne koyup düşünmesi lazım" sözüyle Fenerbahçe'ye göndermede bulundu. 
Fenerbahçe ile oynanan son basketbol maçında Beşiktaş taraftarına silah gösterildiğini belirten Yıldırım Demirören, "Taraftara gösterilen silah, bana gösterilmiş demektir" açıklamasını yaptı. 

'Carew'e hayrandım' 
Bosque'yi bir dünya takımı olmak için getirdiklerini söyleyen Demirören, Juanfran'ı Bosque'nin transfer ettiğini söyledi. Yıldırım Demirören, "Carew, hayranı olduğum Avrupa'nın sayılı yıldızlarından bir futbolcuydu ama tutmadı. Herkes 'Juanfran, Türkiye'ye gelmez' dedi, getirdik, o da tutmadı" yorumunu yaptı. 
Demirören, son olarak da şunları söyledi "Bosque'nin kalmasını isterdim. Ama buradan söz veriyorum, sonuç ne olursa olsun sonuna kadar Rıza Çalıbay'ın arkasında olacağım." 

Hassan Pancu kararsızlığı 

ORHAN YILDIRIM 

Beşiktaş Teknik Direktörü Rıza Çalımbay, Cordoba dışındaki yabancılarda bir türlü kararını veremedi. Genç hoca, özellikle Pancu ve Ahmed Hassan'ın durumlarını bir kez daha gözden geçirecek. Yönetimin, özellikle Pancu'yu kadroda tutmak istediği öğrenildi. Ahmed Hassan'ın ise kalabileceği, ya da takasta kullanılabileceği vurgulandı. Mısırlı futbolcunun Trabzonsporlu Özgür ya da Gençlerbirliği'nden Youla'nın transferinde takas yöntemi ile kullanılması da planlar içinde yer alıyor. 

Büyük konuştu 

SÜLEYMAN HATISARU 

Diyarbakırspor maçının hazırlıtklarını sürdüren Beşiktaş'ta Teknik Direktör Rıza Çalımbay, gelecek sezon için bir süper star alacaklarını ancak az ama öz transfer yapacaklarını belirtti. Eksik mevkiileri tespit edip, alternatifli bir kadro oluşturmanın hesaplarını yapan Çalımbay, Beşiktaş'ın gelecek sezon en büyük şampiyon adayı olacağını iddia etti. Başarılı teknik adam, elinde güçlü isimlerden oluşan bir kadronun bulunduğuna da dikkat çekti. 
Diyarbakır maçı hazırlıklarını dün tek idmanla sürdüren Siyah - Beyazlılar, kondisyon, istasyon ve pas çalışmasının ardından 3 gruba ayrılıp çift kale maç yaptı. Turnuva biçimindeki antrenman maçlarında, Kaptan Tayfur'un takımı ilk sırayı elde etti. Mısır Milli Takımı'ndan dönen ve antrenmanda yer alan Ahmed Hassan idmanda yer aldı. 

Kiralıklar sahada yok 

Beşiktaş'ın Diyarbakırspor'a kiraladığı Yasin, Sinan ve Eser, pazar günü Yeşil - Kırmızılı formayı giyemeyecek. Siyah - Beyazlılar, bedelsiz olarak başka takıma gönderdiği oyuncuların, kendilerine karşı oynamamaları için kulüplerle özel anlaşma yapmıştı. 

'Farkımız olsun ' 

Marmara Üniversitesi'nde düzenlenen "Beşiktaş" konulu panele Siyah-Beyazlı futbolcular ve basketbolcular katıldı. Panelde konuşan kaleci Ramazan, "Bir gün herkes Beşiktaşlı olmasın, o ayrıcalık bizde kalsın" diye konuştu. 

Diyarbakır'a özel sefer 

Deplasmanda pazar günü Diyarbakırspor ile karşılaşacak olan Beşiktaş, kente özel uçakla gidecek. Klass Otel'de kampa girecek olan Siyah - Beyazlı kafile, maç sonrasında da yine özel uçakla İstanbul'a dönecek. 


</TEXT>
</DOC>
