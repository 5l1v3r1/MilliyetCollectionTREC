<DOC>
<DOCNO> 332834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yazar/asik.html </URL>
<DATE> 2005/04/13/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Marduk geliyor... 
</HEADLINE>
<TEXT>


Gazetecilikte yeni bir dalga baş gösterdi... Marduk gezegeni, Da Vinci Şifresi, Vatikan'ın sırları, Nostradamus'un kehanetleri, gaipten sesler, öbür dünyadan haberler... Sırlar, gizemler, şifreler, fallar, kehanetler... Gazete manşetlerine şimdi bu çeşit zırvalıklar çıkıyor. Tiraj da getiriyor. 
Gördüklerine değil, görmediklerine inanmayı huy haline getirmiş yurttaşımız, dünyadaki varlığına ve konumuna bu şekilde anlam getirmeye çalışıyor. Kimisi de belki hayatın bu kadar yavan ve tekdüze olamayacağını, çaresiz bir kadere bu denli sert ve sıkıca bağlı olunamayacağını düşünerek yeni yaşam tünelleri arıyor... Oysa hayat önlerinde durup duruyor garibanların... 
Çalışarak, üreterek, okuyarak, bilime inanarak çıkış yolu bulmaktan umudunu kesmiş yığınlar, mucizevi çıkış yollarını keşfetmeye uğraşadursun... 
Medya bu çaresizliği sömürüyor... Ama kabahat yalnızca medyada değil. 
Talep olmadan arz olmaz... 
Kabahatin birazı da senin kardeşim... 

Alman Die Welt gazetesi diyor ki "Başbakan Erdoğan, şakaya karşı alerjisini paraya çeviriyor." 
Devam etselerdi "Oysa küçük bir gülümsemeden yoksun bir hayatta, istediğin kadar paran olmuş neye yarar .." 
Haldun Ertem 

"Kitap alıyoruz" TNT Express firması, kitap toplama kampanyasını başlattı... Kitap bağışlamak isteyenler, 444 0 868 no'lu telefona başvuruyor... TNT kuryeleri gelip, bağışlamak istediğiniz kitapları evinizden veya işyerinizden alıyor. Kitaplar, daha sonra Çağdaş Yaşamı Destekleme Derneği'nce belirlenen Anadolu okullarına gönderiliyor... Uyaralım İşe yaramayan kitapları değil... Kendilerini ilgilendiren klasikleri, çocuk hik ye ve romanlarını, üniversite ve lise hazırlık kitaplarını bekliyor çocuklar... 

Anlaşıldı yeni Ceza Yasası gereği, göstericileri polis artık dövmeyecek, 'kışkırmış sağduyulu vatandaş' linç edecek .. 
Bir dirhem provokasyon, bin yolsuzluk örter 
Akif Kökçe 

Fotoğrafın lekeleri "Fotoğrafın bütün fenalığı, dört köşe bir çerçevenin içine sıkıştırılmaktan gelir. Halbuki fotoğraf hür olmak istiyor, bağırmak istiyor, koşmak istiyor... Mehmet Ünaydın bilerek veya bilmeyerek, gelecek olan fotoğrafçılığın temelini zorluyor... Onun fotoğraflarında lekeler duvarsız sonsuza doğru ilerliyor." 
Ara Güler, AYŞE Takı Galerisi'nde süren Mehmet Ünaydın'ın fotoğraf sergisi için yazmış bu satırları. Sergi "Şakayık Sok. 45 - 7 Tuna Palas Teşvikiye" adresinde 30 Nisan'a kadar sürüyor. 

Eşek semeri Başbakan Erdoğan, Trabzonlular Gecesi'nde yaptığı konuşmada, Ziya Paşa'nın ünlü özdeyişini tekrarladı 
"Eşek ölür semeri kalır, insan ölür eseri kalır." 
Başbakan, insanın eserini eşeğin semeriyle kıyasladığına göre, eşeklere kediler gibi tepkili bakmıyor. Hatta sempatiyle bakıyor denebilir. 
Daha da ilginç olan, Başbakan'ın bu özdeyişte başkalarının göremediği bir derinlik fark ederek her fırsatta tekrarlaması... 
Ali Haydar Nergis arkadaşımız bir araştırma yapmış... 
Tayyip Erdoğan, "Eşek ölür semeri kalır, insan ölür eseri kalır" sözünü ilk kez, İstanbul Belediye Başkanı'yken, 27 Eylül 1998'de Eminönü'ndeki tarihi Kirazhan binasını açarken kullanıyor... Daha sonra sırasıyla 
28 Eylül 1998'de Belediye Başkanı olarak Maktul Mustafa Paşa Tekke ve Camii'nin açılışında... 6 Ekim 1998'de Sütlüce Mezbahası'nın Kültür Sitesi'ne dönüştürülmesi nedeniyle konuşurken... Erzincan'da 14 Ekim 2002'de sosyal demokratları, 19 Ekim 2002'de de Deniz Baykal'ı eleştirirken... 26 Nisan 2003'te Denizli'de bir fabrika açılışında... 
Üç ay önce Trabzon'da, partisinin kadın kolları toplantısında... Bu özdeyişi yine tekrarlamış... 
- Ehli keyfe keyf verir kahvenin kaynaması, eşeği baştan çıkarır sıpanın oynaması... 
Hayır, bu sonuncusu Başbakan'dan bir özdeyiş değil... Bu da bizden eşekle ilgili bir tekerleme... 



</TEXT>
</DOC>
