<DOC>
<DOCNO> 341126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/yazar/guclu.html </URL>
<DATE> 2005/05/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
TÜBİTAK'ta neler oluyor 
</HEADLINE>
<TEXT>


TÜBİTAK Yasası TBMM'den geçti, Cumhurbaşkanı Sezer'in onayını bekliyor. Muhtemelen veto yiyecek. Ama AKP iktidarı bu konuda kararlı. Aynı yasayı bir kez daha TBMM'den geçirdikten sonra yeniden Çankaya'ya gönderecek. Sezer'in bu kez onaylamaktan başka seçeneği olmadığı için yasa yürürlüğe girecek. 
Eğer iddia edildiği gibi bilimde siyasallaşma süreci söz konusu ise üniversitelerin ayağa kalkması gerekiyor. Çünkü bu süreç, en fazla onları ilgilendiriyor. Tepkiler yok mu Elbette var. Ama o kadar cılız ki 
YÖK, geçen aylarda mevcut TÜBİTAK yönetimini yasal bulmayarak, üniversitelerin TÜBİTAK'la diyalog kurmasına ambargo getirdi. Ama uzun sürmedi. YÖK'e rağmen ikili ilişkiler çoktan başlamıştı. 
Peki şimdi ne olacak Bu konuda Başbakan Erdoğan'a çok büyük sorumluluk düşüyor. 14 kişilik Bilim Kurulu'nun çok üyesini o atayacak. Başkanı da o belirleyecek. Eğer bu aşamada objektif olursa, YÖK yasası konusunda da epeyce yol kat eder. Çünkü bu konudaki tavrı, YÖK yasası ve ÖSS için çok önemli bir referans olacak. 
Benzeri bir düzenleme, daha önce Erdal İnönü'nün başbakan yardımcılığı döneminde gerçekleşmişti. Atamaları o yapmış ve herhangi bir sıkıntı yaşanmamıştı. 
Erdoğan, bilime mi yoksa ideolojiye mi önem veriyor Bunu hep birlikte göreceğiz. 
AKP'nin üniversitelere yönelik daha önceki icraatlarından ağzı yananların, bu konuya aşırı duyarlılık göstermeleri doğal. Ben yaptım oldu mantığı, ne Erdoğan'a ne de AKP'ye bir şey kazandırır. TÜBİTAK, ele geçirilmesi gereken sıradan bir kurum ya da sivil toplum örgütü değildir. Ülkemizin geleceğidir. Umarız bunun farkındadırlar .. 

Liseler 4 yıla çıkıyor 
Milli Eğitim Bakanlığı, önümüzdeki yıldan itibaren liseleri 4 yıla çıkarıyor. İyi de yapıyor. Peki altyapısı hazır mı Buna evet demek o kadar zor ki 
Liselerin 4 yıla çıkması, fazladan bir milyon 200 bin öğrenci demek. Peki bu kadar öğrenciye yetecek derslik, öğretmen ve kaynak var mı Buna da evet demek çok zor. Ama yine de 4 yıllık eğitime geçmek zorundayız. Çünkü AB'ye kabul edilmemizin önkoşullarından biri de bu. 
Lise ve dengi okullarda yaklaşık 3.5 milyon öğrenci öğrenim görüyor. Bunların yüzde 60'ı genel liselerde, yüzde 40'ı da mesleki liselerde. 4 yıla geçişten sonra bu denge değişir mi Çok zor. Çünkü bu yönde hiçbir yatırım yok. Üstüne üstlük, ÖSS'de önlerinin tıkanması nedeniyle öğrenciler meslek liselerinden kaçıyorlar. O halde 4 yıllık bu eğitimin kime ne yararı olur Bu sorunun cevabını bilen de yok. 
4 yılla birlikte, anadolu liseleri, süper liseler ve fen liselerindeki hazırlık sınıflarının kaldırılması da düşünülüyormuş. Yabancı dille eğitime de veda ediliyormuş. Ne l Genel liseleri onların seviyesine çıkaramıyorsak, onları diğerlerinin seviyesine indirmek en akıllıca olanıydı. Onu yapıyorlar. 
Anadolu liseleri, kolejler ve benzeri okullardaki öğrenci oranı yüzde 5'i bile bulmaz. Bu okullara bile yeterince öğretmen bulamazken, şimdi tüm öğrencilere, ilköğretim 4'üncü sınıftan itibaren İngilizce öğreteceğiz demek, hayalin de ötesinde, bir ütopya. 
Ayrıca neden hep İngilizce AB çokkültürlülüğü ve çokdilliliği esas alırken, bizim Almanca ve Fransızcayı bir kenara itip İngilizcede ısrar etmemiz ne kadar doğru 
Öylesine komiklikler yapıyoruz ki şaşmamak elde değil. Fransızca ve Almanca öğretmenlerini İngilizce öğretmeni olarak atayıp, İngilizce öğretmelerini istiyoruz. Gerisini siz düşünün. 
Bu çerçevede öngörülen yeniliklerden biri de liselere yeniden bitirme sınavının getirilmesiymiş. Bir bu eksikti Daha önce vardı. Madem getirilecekti neden kaldırıldı 
Özetin özeti Eğitim yapboz değildir. Oldubittiye getirilmemeli. 



</TEXT>
</DOC>
