<DOC>
<DOCNO> 317588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo10.html </URL>
<DATE> 2005/02/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Köpek sahaya girince... 
</HEADLINE>
<TEXT>

     Seçkin KIRARSLAN-Barış DOĞAN DHA 

      ZONGULDAK Deplasmanlı Süper Lig'de mücadele eden Kozlu Belediyespor-Devrek Belediyespor karşılaşması sırasında oyun alanına giren sokak köpeği, futbolculara zor anlar yaşattı. Maç oynanırken iki kere sahaya giren köpek, ilkinde sakatlanarak yerde yatan bir futbolcunun üzerine çıkarken, ikincisinde ise futbolcularla birlikte topun peşinden koştu. 
     Kozlu Beldesi Adnan Taneri Stadı'nda lider Kozlu Belediyespor ile takipçisi Devrek Belediyespor arasında oynanan Deplasmanlı Amatör Süper Lig maçında sahipsiz bir köpek, maçın 75'inci dakikasında sahaya girerek sakatlık geçirip yerde yatan Devrek Belediyespor'lu 5 numaralı oyuncu Hakan'ın üzerine çıktı. 
     Futbolcular, köpeği alarak oyun alanının dışına çıkardı. Köpek, saha görevlileri tarafından stadın dışına çıkarıldı. Bu olaydan 5 dakika sonra aynı köpek yine oyun oynandığı sırada tekrar sahaya girdi. 
     Futbol topunun peşinde bir süre koşan köpeği yine futbolcular yakalayarak saha görevlilerine teslim etti. Köpek, stadyum dışında iple bağlandı. Ancak, maç bitiminde ipten kurtulan köpek yine sahaya girdi. İki kere sahaya girerek oyunun durmasına sebep olan köpek karşılaşmayı izleyenlerin gülüşmelerine neden oldu. 3 kırmızı kartın çıktığı bu önemli karşılaşma 0-0 sona erdi. 
     
</TEXT>
</DOC>
