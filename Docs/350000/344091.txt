<DOC>
<DOCNO> 344091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/dunya/axdun01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Atına binip kaçamadı 
</HEADLINE>
<TEXT>


DIŞ HABERLER SERVİSİ 


Özbekistan'ın Kırgızistan sınırındaki Karasu kasabasının denetimini ele geçirdiğini öne süren isyancıların lideri Bahtiyar Rahimov, önceki gece Özbek ordusunun operasyonuyla yakalandı. Rahimov'un ailesi, 30 kadar özel kuvvet mensubunun, gece yarısından sonra evlerine baskın düzenlediğini, havaya ateş açtıktan sonra Rahimov'u dipçiklerle döverek götürdüklerini belirtti. Rahimov'un kız kardeşi, askerlerin 14 yaşındaki oğluyla birlikte 20 kadar kişiyi daha götürdüklerini kaydetti. Yöre sakinleri de, isyancıların baskın sırasında kan dökülmeden yakalandığını ve kasabanın yaklaşık 1000 asker tarafından kuşatıldığını söylediler. Rahimov, önceki gün AP muhabirine at üzerinde verdiği demeçte, amaçlarının Kuran'a uygun bir İslam devleti kurmak olduğunu vurgulayarak, askerlerin kendilerine müdahale etmesi halinde, savaşmaya hazır olduklarını belirtmişti. 


</TEXT>
</DOC>
