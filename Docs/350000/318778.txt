<DOC>
<DOCNO> 318778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/altan.html </URL>
<DATE> 2005/02/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sahanda sucuklu yumurta 
</HEADLINE>
<TEXT>


TA öteden beri benim en iyi anlaştığım insanlar mahalle bakkalları, çiçek satıcıları, taksi şoförleri, lokanta garsonları, barmenler, manavlar, mağaza tezg htarları, gezginci sigara satıcıları, çakmak tamircileri... 
Eskiden 
- Ağabey gel bir çayımızı iç, derlerdi. 
Epey bir zamandan beri, çay ikramı yine berdevam sadece "ağabey" hitabı "amca"ya dönüştü... 
Onlarla daha rahat anlaşıp, şakalaşmamın nedeni, sanırım otantik olmaları bir de her gün boğayı boynuzlarından tutup, yere çökerterek geçimlerini Hazine'den değil, çıplak hayatın içinden kazanmaları... Üstelik, ne "laiklik" gerekçesiyle militer yönetimlerin özlemini çekmedeler, ne de "geleneklerimiz, göreneklerimiz" gerekçesiyle takkeli yönetimlerin özlemini... 

Portekizli iki dostun akşam yemeğine geleceği gün, Galatasaray'da Balık Pazarı'na uğradım... 
Salah Birsel'in "Şıngır mıngır İstanbul"unun gerçek bir özeti olan Balık Pazarı'na... 
Ah o ışıklı kavanozlarıyla rengarenk turşucu dost dükk nları, camekanlı tezg hlarında kirli sarı balmumundan zırhları içinde, yapışık ikizler gibi kalıplanmış balık yumurtalarıyla, lakerda da satan balıkçı dostlar vitrinlerinde çeşit çeşit baklavaların sergilendiği tatlıcı dükk nları ve fırından yeni çıkmış taze ekmek, özel simit, kümeleme halkalarıyla Karadenizli genç fırıncı dost... 
Balık Pazarı'nın gerçek insanlarıyla selamlaşmalar, sarmaş dolaş olmalar, şakalaşmalar... 
Büyümeden yaşlanmış bir yazı emekçisi için, daha büyük bir mutluluk mu olur 

Yıllar yıllar önceydi... 
Cumartesi, pazar akşamları da yatılı okulda kalan öğrencilere "bek r talebe" dendiği yıllar... 
Cumartesi günleri, 1 lira olan haftalığımı Müdür Muavini Lütfü Bey'den aldıktan sonra okuldan dışarı çıktığımda... 
Ben de, birçok öğrenci gibi, Balık Pazarı'na girişin hizasındaki ayak üstü, içkisiz, sahanda yumurta ve sandviççi lokantası "Levent"e uğrardım... 
Küçük yumuşacık tereyağlı kaşarlı sandviçler 5, biraz daha irice sıcak sandviçler 10 kuruştu... 
Sahanda sucuklu yumurta ise 60 kuruştu sinema da 66 kuruş... 
1 lira olan haftalığımla sıkışır kalırdım, sahanda sucuklu yumurta yemekle sinemaya gitmek arasında... 

Babam da, 1911'de aynı okuldan mezun olmuş 93 muharebesi göçmenlerinden bir ailenin çocuğuydu. Balkanlar'dan kopan o büyük göçte, İslimye'den gelen aileyi Bergama'ya iskan etmişlerdi. Ve babam, henüz daha 10 yaşındayken, bir demirci ustası olan babası -yani dedem- ölmüştü. Kendisi burslu sınavını kazanmış ve öyle girmişti yatılı liseye... 
Ne bir deneyimi, ne de bir modeli olduğundan "bek r bir talebenin" hafta sonlarında sucuklu yumurta ile sinema arasında sıkışmaması için, kaç para harçlık alması gerektiğini bilmiyordu. Okula harçlığımı, "haftada 1 lira" üstünden hesap ederek gönderiyordu. 
Bizler de pek alışık değildik, babalarımızdan biraz daha fazla para istemeye... 

Sucuklu yumurta h l daha en vazgeçemediğim yemek... 
Bir akşam Nadir Nadi'ye akşam yemeğine davetliydim. Özenilmiş bezenilmiş sofraya oturduğumda, canım sucuklu yumurta çekmişti. 
Berrin Nadi'den rica etmiştim 
- Kusura bakmayın, bana bir sucuklu yumurta lütfeder misiniz 
Hırtlığımı hışırlığımı görmezlikten gelmişler ve bana hemen sucuklu yumurta pişirip getirmişlerdi. 

Faik Türün Paşa'nın, İstanbul'da Sıkıyönetim Komutanlığı döneminde -ki gazetelerde yazı yazmadığım bir dönemdi- bir sabah siyah bir arabayla beni evden almışlar ve Selimiye Kışlası'na götürmüşlerdi. 
1961 Anayasası'na göre, kimsenin 24 saatten daha çok, gözaltında tutulmaması gerektiği halde, 15 gün tek başıma "sorgu odası"nda kapalı tutulmuştum. Kimse nerede olduğumu bilmiyordu ve tuvalete dahi kelepçeyle götürülüyordum. 

Bir öğle üstü uzatmalı bir başçavuş gelmiş ve bana serbest bırakıldığımı söyleyerek, bir defter imzalatmıştı. 
Sevinçle hemen giyinip kravatımı takmıştım. Selimiye'den çıkar çıkmaz, koşup sahanda sucuklu yumurta yiyecektim... 
İmzaladığım defter nedeniyle serbest bırakılmış göründüğüm halde, beni dışarı çıkartmamışlardı. 
Birden aklıma içeride beni öldürecekleri gelmişti. O gece de hiç mi hiç uyuyamamıştım. Dışarıdaki hoparlörlerden özel olarak yansıtılan işkence seslerini dinleyerek geçmişti o gece de... 

Ve ertesi sabah, silahlı bir manga askerin ortasında beni, uzun koridorlardan geçirerek, kışlanın ortasındaki talimg ha doğru götürmüşlerdi. 
Bir an önce her şeyin bitmesini isteyerek yürüyordum ölmeden ölmüş gibi... 
Tam alt kapıdan avluya çıkarılacağım sırada, ufak tefek bir binbaşı içeri girdi kapıdan ve 
- Sonra, dedi... 
Tekrar "sorgu odası"na geri götürüldüm... 
Sonra... Sonra... Sonra... 
Herhalde artık hiç sahanda sucuklu yumurta yiyemeyecektim. 
Sonra... Sonra... Sonra... 

Derken yine kapı açıldı, askeri savcının odasına götürüldüm bu kez ve savcı, Kartal Askeri Cezaevi'ne nakledildiğimi söyledi... 
Sahanda sucuklu yumurta yeme umudum, biraz olsun canlanmıştı. 



</TEXT>
</DOC>
