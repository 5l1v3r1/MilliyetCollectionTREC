<DOC>
<DOCNO> 328551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy06.html </URL>
<DATE> 2005/03/30/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Çağlayan Bakanlar, yakınlarına iş bulmam için beni arıyor 
</HEADLINE>
<TEXT>

     ANKARA Milliyet 

Ankara Sanayi Odası ASO Başkanı Zafer Çağlayan, bazı bakanların yakınlarına iş bulmak için kendisini aradığını söyledi. 
     Çalışma Bakanı Murat Başesgioğlu'nu ziyaret eden Çağlayan, 3 üniversite mezunundan birinin işsiz olduğunu ve psikolojik sorunlar yaşadığını belirterek, buna karşın sanayi işletmelerinin nitelikli eleman sıkıntısı yaşadığını söyledi. Çağlayan, ASO'nun İş ve İşçi Bulma Kurumu gibi çalıştığını savunarak, "Bazı bakanlar bile yakınlarını işe yerleştirmek için telefon ediyor" dedi. 
     
     "Balata sıyırmadan" çözülmeli 
     Çağlayan, 50'den fazla işçi çalıştıran işyerlerinin zorunlu avukat, çevre mühendisi gibi mesleklerden personel çalıştırılma zorunluluğu bulunduğunu belirterek, sosyal güvenlikteki kayıtdışılığın önlenebilmesi için sorunun "balata sıyırmadan" çözülmesi gerektiğini kaydetti. 
     
     Koç ile Sabancı'ya bile fazla 
     İstihdamın önündeki en büyük engelin sosyal güvenlik prim yükü olduğunu söyleyen Çağlayan, bu yüksek primlerde rekabet şanslarının olmadığını belirtti. Çağlayan, işçi ve işverenlerin kıdem tazminatı meselesini çözmesi gerektiğine de belirterek, "Aksi halde hepimiz fabrikalarımızı satsak kıdem tazminatlarını karşılayamıyoruz. Koç, Sabancı da buna dahil" dedi. 
     Başesgioğlu ise, Genel Sağlık Sigortası Yasa Tasarısıyla eşit hizmet sunumunu amaçladıklarını belirterek, "Hükümet olarak vergiyi ve SSK primlerini tabana yaymak ve bunu yaparken kayıtdışı istihdamı ve ekonomiyi olabildiğince önlemek istiyoruz" dedi. Başesgioğlu, çalışma saatlerinin düşürülmesiyle ilgili bir soru üzerine de "istihdam yaratmadan pastanın tekrar tekrar bölüşülmesinin, istihdam ve işsizlik sorununun çözümüne katkı sunmayacağını" söyledi. 
     
</TEXT>
</DOC>
