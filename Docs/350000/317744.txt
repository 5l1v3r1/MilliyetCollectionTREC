<DOC>
<DOCNO> 317744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/siyaset/siy02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk büyük bir devrimciydi' 
</HEADLINE>
<TEXT>


Basın toplantısı düzenleyip eleştirilen açıklamasını yeniden okuyan Yargıtay Ceza Genel Kurulu Başkanı Şirin, laiklik kavramıyla barışık olduğunu söyledi 

ANKARA Milliyet 


Milli Gazete yazarı Selahattin Aydar hakkında laikliğin ceza tehdidiyle korunmasına gerek kalmadığı gerekçesiyle beraat kararı verilmesi ve ilk Adalet Bakanı Mahmut Esat Bozkurt hakkındaki sözleriyle tartışma yaratan Yargıtay Ceza Genel Kurulu YCGK Başkanı Osman Şirin, sözlerinin saptırıldığını savundu. Eleştirilen açıklamasını yeniden okuyan Şirin, YCGK'nin kararına yönelik eleştirileri ise 2 gün sonra yarın yanıtlayacağını söyledi. 
Şirin, "yazılı açıklamasını okumak için" dün yazılı ve görsel basını Yargıtay'a davet etti. Şirin, YCGK'nin verdiği karar sonrası, fikri tartışmak yerine şahsının karalandığını, laiklik ve Atatürkçülük kavramlarıyla barışık olmadığı yalanının yayıldığını savundu. 
YCGK'nin laiklikle ilgili kararını, Yargıtay'ın bölünmüşlüğüne "vehmetmenin" gerçekle bağdaşmadığını, karardaki her görüşü başkanlığın sahiplendiğini savunan Şirin, şöyle devam etti 
"Demokrasi, laiklik, Atatürk devrimlerinin şahsımızın kalbine, beynine, yaşamının vazgeçilmezliğine nasıl geçirildiğini 2 gün sonraki bildirimde yeniden duyacaksınız. O büyük devrimcinin ilkelerinin söylemde bırakılarak değil, eylemle yaşama geçirileceğine dair kararlılığımızı yeniden izleyeceksiniz." 



</TEXT>
</DOC>
