<DOC>
<DOCNO> 320710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy08.html </URL>
<DATE> 2005/03/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Sahte rakı ile mücadele için vergi oranlarında indirime gidilecek mi " 
</HEADLINE>
<TEXT>

     CHP Ardahan Milletvekili Ensar Öğüt, kaçak rakı üretenlerle mücadele adına, rakıdaki vergi oranlarının düşürülüp düşürülmeyeceğini sordu. 
     Öğüt, Maliye Bakanı Kemal Unakıtan'ın yanıtlaması istemiyle verdiği soru önergesinde, TEKEL'in ürettiği 70'lik rakının üretim ve dağıtım maliyetinin 7.5 YTL olmasına karşın, maliyetin üzerine 3.43 YTL Katma Değer Vergisi, 11.57 YTL de Özel Tüketim Vergisi eklendiği için 22.5 YTL'ye satıldığını belirtti. Kaçak rakıcıların 70'lik rakıyı 10 YTL'ye sattığını bildiren Öğüt, önergesinde, insanların zehirlenmesine, sakat kalmasına ve ölümüne neden olan sahte rakı üreticileri ile mücadele etmek için vergi oranlarında indirim düşünülüp düşünülmediği sorusunu yöneltti. 
     Öğüt, İtalya şaraplarının, İskoç viskilerinin ve Rus votkasının hem bu ülkelerin ekonomilerine çok büyük bir girdi sağladığına hem de tanıtım unsuru olduğuna işaret ederek, Türk rakısının dünya pazarlarından gerekli payı alabilmesine yönelik bir çalışma yapılıp yapılmadığı konusunda da bilgi istedi. 
     
</TEXT>
</DOC>
