<DOC>
<DOCNO> 309647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur21.html </URL>
<DATE> 2005/01/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Antalya'da fırtına .. Limana gemi giriş-çıkışı durduruldu 
</HEADLINE>
<TEXT>

     Meteoroloji Bölge Müdürlüğü'nce dün yapılan fırtına uyarısı nedeniyle Antalya Limanı'na gemi giriş ve çıkışı durduruldu. 
     Ortadoğu Antalya Liman İşletmeciliği A.Ş. Genel Müdür Vekili Rasim Şinel, AA muhabirine yaptığı açıklamada, Meteoroloji Bölge Müdürlüğü'nce dün yapılan fırtına uyarısı nedeniyle limanda çeşitli önlemler aldıklarını söyledi. Limana gemi giriş ve çıkışının durdurulduğunu belirten Şinel, ''Limanda yükleme yapamıyoruz. Şu anda yurtdışına gidecek kilingeri gemiye yükleyemiyoruz. 10 bin ton kilinger bekliyor'' dedi. 
     Şinel, fırtına öncesi Akdeniz'de seyreden Türk ve yabancı bayraklı gemilerin de limana sığındığını kaydetti. 
     Antalya Liman Başkanı Ramazan Kaplan da denizde şiddetli yağışın devam ettiğini, rüzgarın orta şiddette, denizin kaba dalgalı olduğunu belirtti. Bu nedenle limana gemi giriş ve çıkışının durduğunu, gemilere yükleme yapılamadığını bildiren Kaplan, limandan çıkmak isteyen gemilere çıkış izni vermeyeceklerini söyledi. 
     Kaplan, gemilere yükleme yapılamadığı için, kilinger yüklü kamyonların 2 kilometre uzunluğunda kuyruk oluşturduğunu sözlerine ekledi. 
     
</TEXT>
</DOC>
