<DOC>
<DOCNO> 305711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun13.html </URL>
<DATE> 2005/01/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belçika'da yangın 3 Türk öldü 
</HEADLINE>
<TEXT>

     Belçika'nın Flaman bölgesindeki Saint Nicolas'da çıkan yangında 3 Türk öldü. 
     Yangın, bu sabaha karşı, alt katında manav bulunan bir binada çıktı. Binada ikamet eden Türk çift ve 3 çocuk, uyurken alt katta başlayan yangının içinde kaldılar. 
     Saint Nicolas Belediye Başkanı Freddy Willockx'tan elde edilen bilgilere göre, itfaiye ekipleri Türk aileden anne ve bir çocuğunu alevlerden kurtarmayı başardı. Baba ile bir kız ve bir erkek çocuk kurtarılamadı. 
     Willockx, iki yaralının hastaneye kaldırıldığını, kimlik tespiti yapılacağını, yangının nedeninin henüz belirlenmediğini bildirdi. 
     
     SORUŞTURMA DEVAM EDİYOR 

     Flaman bölgesindeki Saint Nicolas'da 3 Türk'ün ölümüyle sonuçlanan yangına ilişkin soruşturma devam ediyor. 
     Savcılık kaynaklarından edinilen bilgiye göre, yangın alt katında manav bulunan bir binada sabaha karşı çıktı. Binada ikamet eden Konya'nın Yunak ilçesinden Süleyman Şahin 34 , eşi Nergis Şahin 33 ile çocukları Deniz 12 , Hakan 7 ve Tülin 8 , yangına uykuda yakalandı. 
     Saint Nicolas Belediye Başkanı Freddy Willockx, itfaiye ekiplerinin, anne Nergis Şahin ile Tülin adlı kız çocuğu alevlerden yaralı olarak kurtarmayı başardığını, baba Süleyman Şahin ile Deniz ve Hakan'ın kurtarılamadığını bildirdi. İtfaiye ekipleri, alevlerin şiddeti nedeniyle ailenin diğer fertlerini kurtaramadıklarını ifade ettiler. 
     Sorgu hakiminin incelemelerini sürdürdüğünü belirten savcılık kaynakları, manavın önünde bulunan karton kutuların yangının nedeni olabileceğini belirtiliyor ve bu kutuların ne şekilde alev aldığının araştırıldığını ifade ediyorlar. 
     
</TEXT>
</DOC>
