<DOC>
<DOCNO> 347096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun12.html </URL>
<DATE> 2005/05/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hille havaya uçtu 27 ölü... Sünni parti lideri tutuklandı 
</HEADLINE>
<TEXT>

     Irak'ın Hille kentinde düzenlenen iki intihar saldırısında, ölü sayısı 27'ye çıktı. 
     Yetkililer, iki intihar eylemcisinin, görevlerine son verilmesi nedeniyle bir hükümet binası önünde protesto gösterisi düzenleyen polis memurlarının arasına karışarak kendisini havaya uçurduğunu söylediler. 
     İntihar bombacılarından birinin, yüzlerce özel polis gücü mensubunun, özel gücün feshedilmesini protesto etmek için bir karakolun önünde toplandığı sırada, diğerinin ise polis, asker ve kamu hizmetleri için işe alınacakların sağlık kontrolünün yapıldığı tıp merkezinde düzenlediği saldırılarda 100 kişinin de yaralandığını belirtti. 
     Hille’de geçen şubatta düzenlenen intihar saldırısında 125 Iraklı ölmüştü. 
     
     Ölenlerin hepsi polis 

     Bağdat’ın güneyindeki Hille’de düzenlenen iki intihar saldırısında ölenlerin 20’sinin de polis olduğu bildirildi. 
     Irak İçişleri Bakanlığı’ndan Albay Adnan Abdurrahman, Bağdat’tan telefonla yaptığı açıklamada, bu sabah 08.15’te iki intihar bombacısının bir grup polisin ortasında belindeki patlayıcıları infilak ettirdiğini söyledi. Abdürrahman, saldırılarda 96 kişinin de yaralandığını belirtti. 
     Irak polisi ve askerinin bölgeyi derhal kordon altına aldığı kaydedildi. 
     
     ABD ASKERLERİ SÜNNİ PARTİ LİDERİNİ TUTUKLADI 

     Irak’taki Amerikan askerlerinin, önde gelen bir Sünni partisinin liderini tutukladığı bildirildi. 
     Parti yetkilileri, askerlerin Irak İslam Partisi lideri Muhsin Abdülhamid’i bugün Bağdat’taki evinde tutukladığını söyledi. 
     Yetkililer, Abdülhamid’in tutuklanma gerekçesini bilmediklerini belirtti. 
     Irak İslam Partisi, 30 Ocak’ta yapılan seçimleri boykot etmiş, ancak daha sonra ülke siyasetinde daha çok rol almaya hazır olduğu mesajını vermişti. 
     
     TALABANİ DERHAL SERBEST BIRAKILSIN 

     Irak Devlet Başkanı Celal Talabani, İslam Partisi lideri Muhsin Abdülhamid’in tutuklanmasına şaşırdığını bildirdi ve liderin derhal serbest bırakılmasını istedi. 
     Talabani adına yapılan yazılı açıklamada, "Devlet Başkanı Talabani, İslam Partisi liderinin tutuklanmasına şaşırmış ve bundan mumnuniyetsizlik duymuş olup liderin derhal salıverilmesini istemiştir" denildi. 
     Açıklamada, "bu seviyedeki bir siyasiye karşı keyfi muamelede bulunulmasının kabul edilemeyeceği" belirtildi. 
     İslam Partisi yöneticileri, liderlerinin bu sabah Bağdat’taki evini basan Amerikan askerlerince tutuklandığını açıklamıştı. 
     
     BAŞBAKAN CAFERİ, SORUŞTURMA İSTEDİ 

     Irak Başbakanı İbrahim Caferi, Irak İslam Partisi liderinin tutuklanmasıyla ilgili soruşturma açılmasını istedi. 
     Başbakanlık sözcüsü Leys Kubbe, "Başbakan tutuklamayla ilgili soruşturma başlatılması talimatı verdi" dedi. Caferi'nin tutuklamayı bir hata olarak nitelendirdiği belirtildi. 
     "Irak'taki siyasi süreci ve demokrasiye geçişi destekleyen önde gelen Sünni liderlerin tutuklanmasından yarar sağlayacak çevreler olduğuna inandıklarını" belirten Kubbe, dördünce kez bir Sünni liderin tutuklandığına dikkat çekti. 
     
     SERBEST BIRAKILDI 

     Bu arada, bu sabah Amerikan askerlerince evine yapılan baskında tutuklanan Muhsin Abdülhamit'in serbest bırakıldığı bildirildi. 
     Partinin genel sekreteri İyad El Samarey, Amerikalıların kendilerini aradığını ve Abdülhamit'i serbest bıraktıklarını söylediklerini bildirdi. Samarey, henüz parti liderini görmediklerini belirtti. 
     Amerikan ordusu da Abdülhamit'in yanlışlıkla tutuklandığını ve serbest bırakıldığını açıkladı. 
     Akrabaları, Amerikan askerlerinin Abdülhamit'in evinin kapısını kırarak içeri girdiklerini ve parti liderinin başına bir torba geçirerek götürdüklerini anlatmışlardı. 
     
     SADDAM'IN GENERALİ YAKALANDI 

     Irak’taki çokuluslu güç FMN de yayınladığı bir açıklamada, Irak’ın devrik devlet başkanı Saddam Hüseyin’in eski bir generalinin tutuklandığını bildirdi. 
     İsmi açıklanmayan generalin eski rejimin istihbarat yetkilisi ve Fedayin adlı birliğin üyesi olduğu belirtildi. 
     FMN, tutuklanan generalin Amerikan askerlerine bomba, havan ve RPG ile saldırılar düzenleyen ve Bağdat’ın batısındaki Gazaliye semtinde faaliyet gösteren terörist hücreleri yönetmekte olduğunu bildirdi. 
     
</TEXT>
</DOC>
