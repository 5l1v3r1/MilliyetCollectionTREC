<DOC>
<DOCNO> 336176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun21.html </URL>
<DATE> 2005/04/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İngiliz donanmasından Türkiye'ye saygı... 
</HEADLINE>
<TEXT>

     İngiltere'de yayımlanan Daily Mail gazetesi, St. George Gününün kutlandığı İngiltere'de, Plymouth'daki İngiliz donanması karargahında bulunan gemilerin, St. George bayrağı yerine, limanda bulunan Oruç Reis gemisine saygı gösterisi olarak uluslararası denizcilik flaması çekeceklerini açıkladı. 
     İngilizlerin büyük azizlerinden biri kabul edilen St. George'un bütün İngiltere'de anıldığını ve onu temsil eden haçlı bayrağın her yeri süslediğini hatırlatan Mail, limanda konuk olan Oruç Reis gemisine saygı gösterisi amacıyla İngiliz savaş gemilerinin haçlı bayrak yerine denizcilik flamasıyla yetineceklerini yazdı. 
     23 Nisan'ın İngiltere'de milli bir gün olduğu gibi Türkiye'de de Ulusal Egemenlik ve Çocuk Bayramı olduğuna dikkati çeken gazete, bazı kesimlerin kararı eleştirdiğine ve ''dış politikada doğruları yapmak adına çılgınlık noktasına ulaştık'' görüşünü savunduklarını bildirdi. 
     Bu kesim adına konuşan Muhafazakar Parti milletvekili Andrew Rosindell'in bir yandan St. George gününün bir milli bayram olarak ilan edilmesi için lobi yaparken, diğer yandan da donanmanın kararını eleştirdiğini duyuran Mail gazetesi, Rosindell'in şu açıklamasını aktardı 
     ''İngiliz donanması gemilerinin neden St. George bayrağını göndere çekmediklerini anlamış değilim. Bütün İngiltere bunu yaparken, Plymouth'daki Devonport deniz üssündeki gemilerin aynısını yapmamaları garip. Sanırım, Türkler de bunun aynı zamanda bizim de milli günümüz olduğunu ve ziyaret sırasında bugüne uygun bir bayrak takmamızı anlayabilecektir. Bütün bunlar saçmalık.'' Gazete, limandaki gemilerin mürettebatının da gemilerinde hem St. George bayrağı, hem de bir başka bayrağın dalgalanmasında bir sakınca görmediklerini söylediklerini yazdı. 
     Daily Mail gazetesi, St. George'un Türkiye'de doğmuş bir aziz olduğunu ve İstanbul'da da en büyük azizlerden biri olarak hatırlandığını kaydetti. 
     
</TEXT>
</DOC>
