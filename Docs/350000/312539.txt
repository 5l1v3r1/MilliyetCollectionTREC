<DOC>
<DOCNO> 312539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/dunya/adun.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cephede eğlence 
</HEADLINE>
<TEXT>


Afganistan ve Irak'ta savaşan Amerikalı Korgeneral Mattis, 'Afganistan'da peçe takmadıkları için kadınları döven erkekleri vurmak müthiş eğlenceli' dedi. Korgeneral, disiplin cezası almayacak 

Sema Emiroğlu - New York 


Afganistan ve Irak savaşlarında üstün yararlılıklar gösteren Amerikalı bir komutan, "Bazı insanları vurmanın çok eğlenceli olduğunu" söyleyerek herkesi şaşırttı. 
Irak ve Afganistan'da Amerikan kuvvetlerine komuta eden Deniz Piyade Korgeneral James Mattis, ABD kamuoyunda tartışma yaratan bu sözleri yüzünden uyarıldı ancak disiplin cezasına çarptırılmadı. 
General Mattis, geçtiğimiz salı San Diego'daki bir panelde yaptığı konuşmada, "Savaşta bazı insanları vurmak müthiş keyif veriyor" dedi. 

'Kavgayı severim' 
Cephedeki deneyimlerinden söz eden General Mattis, "Afganistan'a gidiyorsunuz. Orada peçe takmadıkları için 5 yıldır kadınları döven erkeklerle karşılaşıyorsunuz. Bu tür adamların zaten erkekliğinin kalmadığını biliyorsunuz. Bu yüzden onları vurmak müthiş eğlenceli. Kahkahalarla gülmek kadar keyif veriyor. Peşinen söyleyeyim, kavgayı da seviyorum" ifadesini kullandı. 
Irak'a saldıran 1. Deniz Piyade Tümeni'nin komutanlığını yapmış olan Mattis'in bu sözleri Amerikan basınında geniş yankı buldu. Deniz Piyadeleri Komutanı Orgeneral Michael Hagee, tartışmaların ardından bir açıklama yayımlayarak Mattis'in, ABD'nin en cesur ve en deneyimli askeri liderleri arasında yer aldığını söyledi. Hagee, "Bazılarının, Mattis'in söylediklerini sorun yapmasını anlıyorum. Ancak aynı zamanda Mattis'in, savaşın şanssız ve sert gerçeklerini yansıtma niyetini sergilediğini de biliyorum" dedi. Hagee, Mattis ile bu konuda konuştuğunu ve Mattis'in, "Sözlerimi daha dikkatli seçmeliydim" dediğini aktardı. 

İkaz ile yetinildi 
Komutan Hagee'nin, Mattis'e karşı disiplin cezası uygulamayı planlamadığı açıklandı. 
ABD Savunma Bakanı Donald Rumsfeld, yorum yapmayacağını belirtirken, Genelkurmay Başkan Yardımcısı Orgeneral Peter Pace, "Liderlik görevinde olan hepimizin, sözlerimizde ve eylemlerimizde, bizden liderlik bekleyenlere her zaman doğru bir örnek teşkil etme sorumluluğu var" dedi. Pace buna karşılık, Mattis'in Irak ve Afganistan'da liderlik yeteneğini kanıtladığını vurguladı. 
Korgeneral James Mattis, halen Virginia'daki Deniz Piyadeleri Savaş Geliştirme Komutanı olarak görev yapıyor. 


</TEXT>
</DOC>
