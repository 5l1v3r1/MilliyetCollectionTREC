<DOC>
<DOCNO> 341281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo29.html </URL>
<DATE> 2005/05/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Schumacher Şampiyonluk için bize şans vermeyenler bizi tanımıyorlar 
</HEADLINE>
<TEXT>

     Formula 1’de geçen yılın şampiyonu Ferrari’nin Alman pilotu Michael Schumacher, "Şampiyonluk yarışında bize şans vermeyenler bizi tanımıyorlar" dedi. 
     Geçen yıl çıktığı 18 yarıştan 13’ünü kazanarak 7. kez Dünya Şampiyonu olmayı başaran Michael Schumacher, kendi internet sitesinde yaptığı açıklamada, sezonun halen 5. yarışını geride bıraktıklarını ve sezonda toplam 19 yarış olacağına dikkati çekti. 
     Bu sezon çıktığı 5 yarıştan 3’ünde pisti terketmek zorunda kalan Alman pilot, "5 yarışta alınan puanlar bize gösteriyor ki şampiyonluk için daha çok mücadele etmemiz gerekiyor. Ancak son birkaç yarışta, 1 haftada birçok şeyin hızlı bir biçimde değişebileceğini gördük" diye konuştu. 
     Ferrari’nin 36 yaşındaki pilotu Schumacher, açıklamasını şöyle sürdürdü 
     "Yine tekrarlıyorum. Sezon çok uzun ve birçok şey değişebilir. 
     Biliyorum ki şampiyonluğa ulaşmak biraz daha zorlaştı ancak hiçbir şey kaybedilmiş değil. Biz, hergün biraz daha fazla çalışmaya devam edeceğiz." Hafta sonu sezonun 5. ayağı olan İspanya Grand Prix’sinin ardından ilk 5 yarışında 3 birincilik, 1 ikincilik ve 1 üçüncülükle 44 puan toplayan Renault’un İspanyol pilotu Fernando Alonso, sürücüler klasmanında ilk sırada bulunuyor. 
     5 yarışta 10 puan toplayabilen Schumacher’in pist dışı kaldığı 
     İspanya Grand Prix’sini, McLaren-Mercedes’in Finli pilotu Kimi Raikkonen kazanmıştı. 
     
</TEXT>
</DOC>
