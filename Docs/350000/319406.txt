<DOC>
<DOCNO> 319406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur62.html </URL>
<DATE> 2005/02/28/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Uçucu madde bağımlıları çatı yaktı 
</HEADLINE>
<TEXT>

     Gaziantep'te, kaldıkları yetiştirme yurtlarından kaçan uçucu madde bağımlısı 12 çocuk, kullanılmayan bir evin çatısını ateşe verdi. 
     AA muhabirinin edindiği bilgiye göre, Gaziantep Sosyal Hizmetler İl Müdürlüğü'ne ait Hoşgör, Akınal ve Güvenevler yetiştirme yurtlarında kalan ve uçucu madde bağımlısı olduğu öğrenilen 12 çocuk, Batalhöyük Semti'ndeki üç katlı kullanılmayan bir binanın çatı katını, otomobil lastiği yakarak ateşe verdi. 
     İhbar üzerine bölgeye gelen Çocuk Polisi Şube Müdürlüğü ekipleri, çevrede geniş güvenlik tedbiri aldı. 
     Bu sırada, itfaiye ekipleri de uzaktan tazyikli su sıkarak yangını söndürmeye çalıştı. Çatıda bulunan çocuklar, aşağıya inmeleri için kendilerini ikna etmek isteyen polislere ve yangına müdahale etmek isteyen itfaiye ekiplerine taş atarak karşılık verdi. 
     Yangına uzaktan müdahale etmek zorunda kalan itfaiye ekiplerinin, yangını söndürmesi uzun zaman aldı. 
     Çocuklar, yangının söndürülmesi sonrası çatıdan inip bina içerisine girdi. 
     Polis ekipleri çocuklara müdahale etmeyip, olay yerinden ayrıldı. Yetkililer, 10-15 kişilik bir grubun, sık sık kaldıkları yetiştirme yurtlarından kaçıp, söz konusu binaya gelerek uyuşturucu madde kullandıklarının belirlendiğini bildirdi. 
     
</TEXT>
</DOC>
