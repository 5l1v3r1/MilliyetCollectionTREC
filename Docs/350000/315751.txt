<DOC>
<DOCNO> 315751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko32.html </URL>
<DATE> 2005/02/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Desa'dan 9.3 milyon YTL net kar... 
</HEADLINE>
<TEXT>

     Deri sektöründe faaliyet gösteren Desa, 2004 yılında 9.3 milyon YTL net kar elde etti. 
     Desa'dan yapılan açıklamada, İMKB'ye gönderilen enflasyon muhasebesine göre düzeltilmiş 12 aylık mali sonuçlara göre, şirket cirosunun 44 milyon 181 bin 946 YTL'lik kısmının ihracattan sağlandığı belirtildi. 
     Açıklamada, brüt satış karının 26 milyon 6 bin 573 YTL olan Desa'nın aynı dönemdeki esas faaliyet karının 11 milyon 722 bin 832 YTL, diğer faaliyet gelir ve karlarının ise 8 milyon 433 bin 962 YTL olduğu kaydedildi. 
     Desa Yönetim Kurulu Başkanı Melih Çelet, Desa'nın geçen yılı 9.3 milyon YTL net karla kapattığını ve 2003 yılına oranla yüzde 48'lik bir büyüme yakaladığını bildirdi. 
     Desa'nın Düzce yatırımının da son hızla devam ettiğini belirten Çelet, ''2004, Desa açısından parlak bir yıl olmuştur. Haziran sonu itibarı ile Düzce fabrikamızın, ilk dönem eğitimlerini tamamlamış, kalite takip sistemini oturtmuş ve ihracat yapar duruma gelmiş olacağını ön görüyoruz'' dedi. 
     Bunun yanı sıra Desa'nın marka bedeli ödemeksizin çok düşük yatırım maliyetine kendi işinin patronu olmak isteyen yatırımcılara da büyük bir fırsat verdiğini anlatan Çelet, açıklamasında şu görüşlere yer verdi 
     ''Halka arzımızı takip eden dönemde 2004 yılı, satış grafiğimizi artırmamız ve buna bağlı olarak büyümemiz açısından verimli geçen bir yıl oldu. 2004 yılında 86 milyon 704 bin 517 YTL ciro elde eden Desa, 2005 yılında Desa Go ve Desa In markaları ile iç piyasada etkinliğini artırmaya ve Düzce'de yeni fabrika yatırımını hayata geçirmeye odaklanacak." 
     
</TEXT>
</DOC>
