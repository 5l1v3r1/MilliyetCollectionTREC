<DOC>
<DOCNO> 346688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko07.html </URL>
<DATE> 2005/05/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Şampiyon Liverpool'un nevresim takımı da Türkiye'den... 
</HEADLINE>
<TEXT>

     İstanbul’da 25 Mayıs Çarşamba günü yapılan karşılaşma sonrası AC Milan’ı yenerek Avrupa Şampiyonlar Ligi Şampiyonluğu kupasını kaldıran Liverpool takımının, kupaya özel tasarlanan nevresim takımlarının da Türkiye’de üretileceği belirtildi. 
     AA muhabirine açıklamalarda bulunan Menderes Tekstil Yönetim Kurulu Başkan Vekili Ahmet Göksan, Liveerpool’un şampiyonluğu için özel tasarlanan nevresim takımlarının üretimine başladıklarını söyledi. 
     Karşılaşmayı Liverpool takımı lisansörleriyle birlikte izlediklerini ifade eden Göksan, şöyle konuştu 
     "Lisansörler misafirimiz olarak geldi ve maçı beraber izledik. 
     İlk yarı sonunda stadı terkedeceklerdi. Onları ikna ettik. Son düdüğün çalmasıyla birlikte yanlarında getirdikleri desenleri alarak üretim çalışmasını başlattık. 
     50 bin adetlik açılış siparişini aldık, iki hafta içinde 
     Liverpool’un mağazalarında satışa sunulacak. Yüksek miktarda satış bekliyoruz. Liverpool’un kupayı almasının Türkiye’nin turizm ve tanıtımının yanında tekstil sektörüne de katkısı oldu." 
     
     ÖZEL BASKI TEKNİĞİ 

     Uyguladıkları özel baskı tekniği ve kaliteli üretim nedeniyle dünyada tercih edilen firmalar arasına girdiklerini belirten Göksan, benzeri çalışmaları daha önce İngiltere Milli Takımı, Manchester United ve David Beckham için de yaptıklarını hatırlattı. 
     Bunlardan özellikle Beckham basılı nevresim takımlarının büyük ilgi gördüğünü kaydeden Göksan, "David Beckham basılı ürünlerden 250-300 bin adet satarak 2 yılda 3 milyon pound ciro yaptık. Liverpool için hazırladığımız ürünlerle kırdığımız bu rekoru yenileyeceğiz" dedi. Geçen yıl ağırlığı Avrupa ülkeleri olmak üzere 138 milyon dolarlık ihracat yaparak ev tekstilinde ihracat şampiyonu olduklarını kaydeden Göksan, bu yıl ihracatı 170 milyon dolara çıkarmayı planladıklarını kaydetti. 
     
</TEXT>
</DOC>
