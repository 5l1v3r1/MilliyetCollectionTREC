<DOC>
<DOCNO> 312271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/oztrak.html </URL>
<DATE> 2005/02/04/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
İki araştırma ve aynanın diğer yüzü 
</HEADLINE>
<TEXT>


Genç yaşta devlette genel müdürlük ve başkan yardımcılığı görevlerine yükseldikten sonra TCMB de danışmanlık görevine gelen iki arkadaşımın yaptığı son iki araştırmaya değinmek istiyorum. 
Bunlardan birincisi BDDK eski başkan yardımcısı Ercan Türkan'a ait. "Türkiye'de Ekonomik Aktivite İçinde Yabancı Sermaye Payı" adlı çalışmasında Türkan, sadece ödemeler dengesindeki yabancı sermaye giriş rakamlarına bakarak Türkiye'nin yabancı sermaye fakiri olduğunu ileri sürmenin önemli bir yanılgı olduğunu ortaya koyuyor. 
Türkiye'de yabancı sermayeli firmaların ekonomik aktivite içindeki payına bakan bu çalışma oldukça çarpıcı sonuçlara ulaşmış. Türkiye'deki ilk 500 büyük firma arasında yabancı sermayeli kurumların sayısı 1990 yılında 88 iken 2003 yılında 147 ye ulaşmış. Bunların içinde sermayesinin 100 ü yabancı olan firma sayısı ise aynı dönemde 5 ten 34 e yükselmiş. İlk 500 büyük firma içinde yabancı sermayeli firmaların payı üretim içinde yüzde 20,1, ihracat içinde yüzde 26,3, istihdam içinde yüzde 14,3, sermaye içinde yüzde 16, kar içinde ise yüzde 22,6 olmuş. Türkan'ın da altını çizdiği gibi ekonomide izahta zorluk çektiğimiz bazı gelişmelere bu verilerin ışığında baktığımızda daha sağlıklı açıklama getirmek de mümkün olabiliyor. Bu durum yabancı sermaye ile ilgili analizlerde sadece ödemeler dengesinde yer alan yabancı sermaye girişlerine değil, şirket birleşmelerine, sermaye artırımı sonuçlarına ve sermaye benzeri kredilere de bakılması gerektiğini gösteriyor. 
Bu çalışmadan sonra yayımlanan bir diğer araştırma ise hem DPT de hem de TCMB de Genel Müdürlük yapmış olan Zafer Yükseler tarafından gerçekleştirilmiş. "Türkiye'nin Rekabet Gücündeki Gelişim 1997-2004 Dönemi " adlı çalışma aralarında ABD, Çin, Brezilya, önemli AB ve Asya Ekonomilerinin bulunduğu 15 ülkeye karşı Türkiye'nin rekabet gücünü incelemiş. Yükseler çalışmasında rekabet gücünü ölçmek için göreli fiyat ve döviz kuru farklılıklarını dikkate alan TÜFE ve TEFE bazlı endeksleri ve bunların işgücü verimliliği ile düzeltilmiş halini kullanmış. İşgücü verimliliği ile düzeltilmiş endekslere göre Türkiye'nin 1997 den itibaren gerileyen rekabet gücü, 2001 yılında krizden sonra bir miktar arttıktan sonra izleyen yıllarda yeniden düşüyor. Aşağıdaki grafikte TEFE bazlı endekse göre bazı ülkelerin Türkiye'ye karşı rekabet gücündeki gelişmeler yer alıyor. Bu veriler genellikle söylendiğinin aksine işgücü verimliliğindeki hızlı artışa rağmen Türkiye'nin rekabet gücünün, araştırmada seçilen 15 ülke karşısında artmadığı hatta Çin karşısında önemli bir rekabet gücü kaybı olduğunu gösteriyor. Çünkü işgücü verimliliği bir tek bizde değil diğer ülkelerin önemli bir kısmında da artıyor. 15 ülke arasında bir tek İspanya'ya karşı rekabet gücümüz 2004 yılında daha yüksek çıkıyor. 
Bu çalışmalarla Türk ekonomisinde yaşanan gelişmeler hakkında daha sağlıklı yorum yapmak mümkün. Yabancı sermayeli firmalar kadar yurt dışında yatırım yapan yerli firma sayısında da artış var. Bu yurt dışında bilgi ve firma ağına sahip kuruluş sayısının arttığını gösteriyor. Bu ağ, yerli girdinin ucuz ithalatla kolaylıkla ikamesine ve bu firmaların ihracatlarını sürdürmesine imkan veriyor. İthal malları, dolayısıyla ucuz yabancı işgücünün kullanımını kolaylaştıran ve hızlandıran bu yeni yapı, sermaye hareketlerine bağlı olarak TL nin aşırı değer kazanmasının faturasını çok daha hızla yerli işgücüne çıkarıyor. İthalat artarken, ihracat, içindeki yerli işgücü oranı düşse de, kurdaki gelişmeden çok da fazla etkilenmiyor. 
TL'nin yabancı paralar karşısındaki değer artış eğilimi devam ederse, benzer bir ağa sahip olmayan üreticilerin üretimden vazgeçmeleri sonucunda büyüme gerilerken, ithalat ve ihracat artışının sürdüğünü ve dış açığın artmaya devam ettiğini görmek şaşırtıcı olmayacaktır. 






</TEXT>
</DOC>
