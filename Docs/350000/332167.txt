<DOC>
<DOCNO> 332167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun63.html </URL>
<DATE> 2005/04/11/ </DATE>
<TIME> 22.48 </TIME>
<AUTHOR>  </AUTHOR>
<HEADLINE>
Lübnan'da hükümet kurma çalışmaları başarısız oldu 
</HEADLINE>
<TEXT>

     Lübnan'da hükümet kurma çalışmaları başarısızlıkla sonuçlandı. 
     Cumhurbaşkanlığı sarayında yeni hükümetin kimlerden oluşacağını belirlemek üzere yapılan ve 4 saat süren toplantıdan Devlet Başkanı Emil Lahud, Başbakan Ömer Kerame ve Lübnan Meclis Başkanı Nebih Berri'nin açıklama yapmadan ayrıldığı belirtildi. 
     Adının açıklanmasını istemeyen resmi bir yetkili, ''Toplantı sonunda, katılımcıların hükümetin oluşturulmasını geciktiren tüm engelleri ortadan kaldırmak amacıyla kendilerine daha fazla zaman vermeye karar verdiklerini'' söyledi. 
     Yetkili, katılımcıların seçim yasası ve bakanlık görevlerinin dağılımı konusunda uzlaşamadıklarını da kaydetti. 
     Ömer Kerame, eski başbakanlardan Refik Hariri'nin 14 Şubat'ta öldürülmesinin ardından gelişen protesto hareketleri üzerine 28 Şubat'ta istifa etmiş, ancak yeniden hükümeti kurmakla görevlendirilmişti. 
     
</TEXT>
</DOC>
