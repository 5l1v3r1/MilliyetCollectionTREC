<DOC>
<DOCNO> 314106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko14.html </URL>
<DATE> 2005/02/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Petkim, 100 milyon dolarlık yatırım yapacak... 
</HEADLINE>
<TEXT>

     PETKİM Petrokimya Holding A.Ş Genel Müdürü Kenan Yavuz, 2005'te 100 milyon dolar civarında yatırım yapmayı planladıklarını belirterek, 10 yıllık perspektifte kapasiteyi iki katına çıkarmanın bir zorunluluk olduğunu söyledi. 
     Yavuz, 2004 yılında ulaştıkları sonuçların kendileri için yeterli olmadığını söyledi. 2005 yılında yüzde 30 fiziki büyüme ve ciroyu 1.5 milyar dolar seviyesine çıkarmayı hedeflediklerini ifade eden Yavuz, cironun yüzde 15'i kadar da karlılık amaçladıklarını dile getirdi. 
     2005 yılında 100 milyon dolarlık yatırım planladıklarını belirten Yavuz, ''PETKİM'in, en az iki katına ulaşacağı projeleri gerçekleştirmesi, rekabetin ve ülke ihtiyaçlarının ortaya çıkardığı bir zorunluluk olarak gözükmektedir. Kapasiteyi iki katına çıkarırsak ülke her yıl için en az bir milyar dolar civarında katma değer kazanacak'' dedi. 
     PETKİM ile yatırım yapmak isteyen çok sayıda uluslararası oyuncu bulunduğunu, bunları değerlendirdiklerini dile getiren Kenan Yavuz, şirketin giderek daha fazla dikkate alınan bir kurum haline geldiğine dikkati çekti. 
     
     SİYASİ DESTEK 
     Özelleştirme ile yatırım ve verimlilik artırma gibi konuların birbirine karıştırılmaması gerektiğini söyleyen Yavuz, PETKAM Kapasite Artırma ve Modernizasyon Projesi çerçevesinde tamamlanan yatırımların, Mart ayında üretime alınacağını dile getirdi. Şirketin 2005-2015 yatırım projeleri hakkında Maliye Bakanı Kemal Unakıtan'a bilgi verdiklerini kaydeden Genel Müdür Yavuz, şunları söyledi 
     ''Sermaye ve teknoloji yoğun bir şirket olan PETKİM, konumunu kaybetmemesi gereken bir sektörde bulunuyor. Bu gerçeğin siyasi irade tarafından tespiti ve gereğini yerine getirme noktasındaki desteğini kamuoyuna deklare etmesi, ülkemiz açısından yeni dönem başlangıcı olarak yorumlanabilir. 
     Özelleştirme kapsamında olmak, rekabetin ve ülke ekonomisinin gerekli kıldığı zorunlulukları ve atılımları yerine getirmemek anlamına gelmez. Bu tesis canlı organizma gibidir. Bu nedenle sürekli kendisini yenilemek ve rekabetin zorunlu kıldığı ekonomik ölçeğe ulaşmak zorundadır. Sayın Bakanımızın bize verdiği moral, cesaret ve destek heyecanımızı artırdı.'' 
     
     UYUMLU ÇALIŞMA 
     Yönetim Kurulu ve çalışanlar ile iyi bir takım oluşturduklarını belirten Kenan Yavuz, ''Takım olarak kamu işletmeciliğinde devrim yaratacak yaklaşımları içeren bir misyon edindik. Elde ettiğimiz sonuçların tesadüfi olmadığını, sürdürülebilir bir verimlilik ve büyüme dönemine girdiğimizi kamuoyuna ispat etmek istiyoruz'' diye konuştu. 
     
</TEXT>
</DOC>
