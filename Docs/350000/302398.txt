<DOC>
<DOCNO> 302398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da yılbaşının ardından... 2 polis ölü bulundu 
</HEADLINE>
<TEXT>

     Almanya'da yılbaşı gecesi çeşitli kentlerde farklı olaylar meydana geldi. 
     Schwaben Emniyet Müdürlüğü'nden yapılan açıklamada, Merching kentinde 2 polisin ölü bulunduğu bildirildi. Daha önce bir partiye katıldıkları belirtilen 22 yaşındaki bir kadın ve 20 yaşındaki bir erkek polisin, polislerden birinin silahıyla başlarına sıkılan kurşunlarla öldürülmüş halde bulundukları açıklandı. 
     Leipzig kentindeki yılbaşı kutlamaları sırasında da gençlerle polis arasında çatışmanın meydana geldiği, olaylar sırasında 12 polisin yaralandığı, 16 kişinin de bir süre gözaltına alındıkları belirtildi. 
     Kuzey Ren Vestfalya eyaletinin Warendorf kentinde de, evinin önünde maytap patlatan çocuklara kızan 60 yaşındaki bir kişinin, otomobiliyle ve elinde pompalı tüfekle çocukları kovalarken bir çocuğa çarparak onu yaraladığı, başka bir çocuğun başına da dolu silahı dayayarak, ''suçunu polise itiraf etmesini'' istediği ifade edildi. 
     Olay yerine gelen polisin, bu kişinin evinde yaptığı aramada bulduğu kurusıkı tabancalarla mermilere el koyduğu kaydedildi. 
     Düsseldorf polisi de, uzun zamandan bu yana en yoğun yılbaşı gecesini geçirdiklerini açıklayarak, çok sayıda soygunun meydana geldiğini ve çok sayıda kişinin geçici süre gözaltına alındığını belirtti. 
     Başkent Berlin'de ise yılbaşı gecesinin nispeten sakin geçtiği bildirildi. 
     Berlin polisi, tarihi Brandenburger Tor'un Brandenburg Kapısı çevresinde yaklaşık 1 milyon kişinin toplandığını, gece boyunca sadece 10 kişinin geçici süre gözaltına alındığını açıkladı. 
     
</TEXT>
</DOC>
