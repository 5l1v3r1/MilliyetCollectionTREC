<DOC>
<DOCNO> 337061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy42.html </URL>
<DATE> 2005/04/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Meclis mesai yapacak... 
</HEADLINE>
<TEXT>

     TBMM Genel Kurulu'nun gündemine ilişkin Danışma Kurulu önerisi kabul edildi. Bazı tasarılar gündemin ön sıralarına çekilirken, Genel Kurulu'nun saat 22.00'ye kadar çalışması benimsendi. 
     TBMM Genel Kurulu'nda, Danışma Kurulu önerisi ele alındı. 
     Öneri aleyhine konuşan ANAP Malatya Milletvekili Süleyman Sarıbaş, Cumhurbaşkanı Ahmet Necdet Sezer tarafından bir kez daha görüşülmek üzere geri gönderilen ve siyasi partilere Hazine yardımına ilişkin Yasa'nın gündemin ön sıralarına alınmak istendiğini belirterek, iktidar ve anamuhalefetin Parlamento'da kendilerinden başka kimsenin sesinin çıkmasını istemediğini ileri sürdü. ''Konu para değil, bu parayı alamayacağımızı beyan edebiliriz'' diyen Sarıbaş, azınlığın haklarının nasıl gasp edildiğinin demokrasi açısından irdelenmesi gerektiğini savundu. 
     Sarıbaş, iktidar partisi olan AK Parti'nin 32 trilyon lira, anamuhalefet partisi CHP'nin ise 18 trilyon lira Hazine yardımı aldığını belirterek, ''Anamuhalefet partimiz 18 trilyon lira aldı ama ülkeye çaktığı 18 çivi yok'' dedi. 
     CHP'li milletvekillerinin tepki göstermesine karşılık sözlerini sürdüren Sarıbaş, iktidar partisinin demokrasiye ihtiyacı olmadığını, ama demokrasiyi savunması gereken anamuhalefetin de ''demokrasinin sesini kısmak'' için bu düzenlemeye destek verdiğini söyledi. 
     DYP Denizli Milletvekili Ümmet Kandoğan da önerinin aleyhine yaptığı konuşmada, ülke gündemindeki önemli sorunlar dururken Meclis gündeminin, gündemle ilgisi olmayan konularla meşgul edildiğini savundu. 
     Son günlerde Hükümet'e yönelik çeşitli kesimlerden eleştiriler yapıldığını kaydeden Kandoğan, ''Genelkurmay Başkanı'nin bir açıklamasına sadece AK Parti Genel Başkan Yardımcısı yanıt verirken, dün Anayasa Mahkemesi Başkanı Mustafa Bumin'in sözleri için tüm bakanlar sıraya girdi. Ben de katılmıyorum sayın Bumin'e....Tıpkı Ermeni soykırımı ile ilgili olarak dışarıda yapılanlara olduğu gibi Hükümet hem içte hem dışta kendisine yöneltilen eleştirilere karşı dik bir duruş sergileyememiştir'' diye konuştu. 
     
     ''HERKESİN HADDİNİ BİLMESİ GEREKİR'' 
     CHP Grup Başkanvekili Kemal Anadol, öneri lehinde yaptığı konuşmada, ANAP'lı Sarıbaş'ın CHP'ye yönelik sözlerine yanıt verdi. ''Herkesin haddini bilmesi gerektiğini'' belirten Anadol, ''CHP'nin aldığı 18 trilyon lira, anasının ak sütü gibi helaldir. Kimsenin CHP için 'ülkeye 18 çivi çakmadı' deme cüretini gösteremez. Bugün burada konuşuyorsak, bu CHP'nin ülkeye yaptığı hizmetlerin sonucudur'' dedi. 
     Anadol, Sarıbaş'ı CHP'ye yönelik sözleri nedeniyle kınadı. 
     AK Parti Grup Başkanvekli İrfan Gündüz de öneriyi savunurken, demkorasilerde tek gücün milletin verdiği yetki olduğunu belirterek, ''Tıpkı şirket kurar gibi 3-5 kişi biraraya gelip bize para verin demekle olmaz. Önümüzdeki seçimlere girer alırsınız, o zaman bu parayı...'' dedi. 
     Konuşmaların ardından Danışma Kurulu önerisi kabul edildi. Buna göre, Emniyet teşkilatında terfi sistemini yeniden düzenleyen tasarı, vekil imamlara kadro verilmesini düzenleyen yasa teklifi, 2006 yılı programının hazırlanması ile ilgili yasa tasarısı, TÜBİTAK Yasa teklifi, yatırımların ve istihdamın teşviki yasa tasarısı, Cumhurbaşkanı Sezer tarafından bir kez daha görüşülmek üzere geri gönderilen ve siyasi partilere Hazine yardımını düzenleyen yasa ile uluslararası anlaşmaların onaylanmasını içeren 2 yasa tasarısı da gündemin ön sıralarına alındı. Ayrıca, Genel Kurul'un bugün 22.00'ye kadar, yarın 14.00-22.00 saatleri arasında çalışması ve 28 Nisan Perşembe günü ise saat 14.00'te toplanması benimsendi. 
     
</TEXT>
</DOC>
