<DOC>
<DOCNO> 322342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/ekonomi/eko01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2.2 milyar dolar aldı kuru kıpırdatamadı 
</HEADLINE>
<TEXT>


Merkez Bankası, faizi 1 puan indirmesine karşın düşmeye devam eden kura müdahale etti. 2.2 milyar dolar civarında alım miktarına karşın dolar kuru sadece 1 kuruş yükseldi 

Songül Hatısaru 

Merkez Bankası kısa vadeli faizleri 1 puan indirmesine karşın dolar kuru gerilemeye devam etti. Dolar kurunun parite etkisiyle hızla gerilemesi üzerine Merkez piyasaya girerek dolara doğrudan alım yönünde müdahale etti. Yurtdışında doların özellikle euro karşısında hızla değer kaybederek son iki ayın en düşük seviyesine inmesi, içeride de liranın dolar karşısında hızla yükselmesine neden oldu ve dolar kotasyonları 1.2515 seviyesine kadar geriledi. 
Dün yurtdışı piyasalarda euro - dolar paritesi 1.3388 seviyesine kadar indi. Paritenin de etkisiyle bankalararası piyasada 1.2515 YTL ile 27 Haziran 2001'den bu yana en düşük seviyesine inmiş olan dolar kuruna 1.2540 seviyesinde Merkez müdahalesi geldi. 

Akşam saatlerine kadar sürdü 
Müdahale sonrasında dolar kuru en yüksek 1.2780 seviyesine kadar yükseldi. Merkez'in ara ara yaptığı alımlarla müdahale akşam saatlerine kadar sürdü. Bankalararası piyasada sabah 1.2600 seviyesinden açılan dolar kotasyonları sabah seansında 1.2520 seviyesine kadar geriledi. Merkez'in dünkü doğrudan alım müdahalesiyle 2.2 milyar dolar civarında alım yaptığı tahmin ediliyor. Buna rağmen Merkez piyasadan çekilince dolar kuru akşam saatlerinden 1.2650 seviyesine geriledi. 
Yılın ikinci doğrudan alım müdahalesini yapan Merkez Bankası 27 Ocak'taki müdahalesinde piyasadan 1.35 milyar dolar tutarında dolar almıştı. Dünkü müdahalenin alım miktarının 1.35 milyar doların çok üzerine çıktığı dikkat çekti. Merkez Bankası 22 Aralık'tan itibaren başlattığı günlük döviz alım ihaleleriyle de 1.5 milyar dolar civarında alım yaptı. 

ABD faizi bizi de etkiledi Dünkü faiz indirimi sonrasında gecelik fonlama maliyeti yüzde 17,90'dan yüzde 16,76'ya geriledi. Piyasada gösterge 27 Eylül tahvilinin faizi, indirim sonrasında yüzde 15,60 seviyesine kadar geriledi. Ancak faiz indiriminin ardından gevşeyen bono faizleri ABD Hazine bonolarındaki faiz yükselişi nedeniyle sınırlı da olsa yükseldi. 27 Eylül vadeli bonoda faiz sabahki düşüşün ardından bugün valörlü işlemlerde 15.75 puan seviyesine yükseldi. 

Değerli YTL politikası yok Müdahale üzerine Merkez Bankası'ndan yapılan açıklamada ülke ekonomisine ilişkin olumlu beklentilerin artarak devam etmesine bağlı olarak gözlenen döviz satışlarının oynaklığa neden olduğu belirtildi. Adana Sanayi Odası'nda yaptığı konuşmada YTL'yi değerli tutmak gibi bir politikaları olmadığını söyleyen Başkan Süreyya Serdengeçti, "TL değer kazanıyorsa bunu yaşanan olumlu sürecin bir yansıması olarak görelim " dedi. 

Merkez piyasadan çekilince kur düşmeye devam etti 9 Mart 2004 sabah açılış 1.2600 13 10 1.2540 ilk müdahale geldi 13 14 1.2700 13 16 1.2750 13 35 1.2760 14 20 1.2730 15 08 1.2750 15 30 1.2780 15 44 1.2752 16 53 1.2740 17 05 1.2730 17 20 1.2680 18 03 1.2650 

</TEXT>
</DOC>
