<DOC>
<DOCNO> 309552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko40.html </URL>
<DATE> 2005/01/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Tanıl Küçük Önümüzü görebilmeye olan inancımız giderek artıyor 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, yatırım yapmanın önlerini görebilmeye bağlı olduğunu belirterek, ''önümüzü görebildiğimize olan inancımız her geçen gün artmaktadır'' dedi. 
     Tanıl Küçük, İSO Meclis toplantısında yaptığı konuşmada, 2004'ü, pek çok açıdan başarılı bir yıl olarak tamamladıklarını ve yeni yıla, belki de son yıllarda hiç olmadığı kadar umutlu girdiklerini söyledi. 
     Küçük, ''Umutlu girdik çünkü, ekonomik göstergelerdeki iyiye gidiş, 2004'te de artarak sürdü. 2004 kalıcı istikrar yönünde önemli ekonomik ve siyasi kazanımların elde edildiği bir yıl oldu'' dedi. 
     Uzun yıllardır özlemini çektikleri bu olumlu tablonun, hükümetin kararlı siyasi tavrı ve yoğun çabasının bir sonucu olduğunu ifade eden Küçük, şöyle devam etti 
     ''Hükümetimizin ekonomik programı takip etmekte gösterdiği titizlik, Avrupa Birliği'ne tam üyelik hedefi doğrultusunda sergilediğiniz kararlılık ve verdiğiniz mücadele için şahsınıza ve hükümetimize teşekkürlerimizi ifade etmek istiyoruz. Şimdi hem hükümet hem de toplumun tüm kesimleri olarak, böyle yüksek bir moralle başladığımız 2005'i çok iyi değerlendirmek, 2004'te yapamadıklarımızı, eksik kalanları tamamlamak sorumluluğuyla karşı karşıyayız. Uzun yıllardan beri ilk defa böyle olumlu bir ortam yakaladığımız göz önüne alındığında, bunun tarihi bir sorumluluk olduğu açıktır.'' Sanayi üretiminde, ihracatta ve yatırımlarda da önemli artışlar elde edildiğine işaret eden Küçük, ''Bizler, tek parti iktidarının Türkiye için bir şans olduğuna ve bu şansı iyi değerlendirmekte hepimize görev düştüğüne, başarılanların, elde edilen kazanımların tüm Türkiye'nin başarısı olacağına inandık'' dedi. 
     
     İÇİMİZİ TİTRETİYOR... 
     90'lı yıllar boyunca, oldukça istikrarsız, inişli çıkışlı bir siyasi ve ekonomik ortamda yaşamak zorunda kalındığını ve istikarsızlığın bedelinin oldukça ağır ödendiğini kaydeden Tanıl Küçük, 10 yılık periyodlarla bakıldığında 1990-2001 arasının yüzde 3'le, 2. Dünya Savaşı yılları hariç Cumhuriyet tarihinin en düşük büyüme ve yüzde 70'le en yüksek enflasyon ortalamasıyla kapandığına işaret etti. İSO Yönetim Kurulu Başkanı Küçük, şunları söyledi 
     ''Açıkçası, iş dünyası olarak, zor yakaladığımız bu istikrar ortamı bizler için o kadar büyük önem taşıyor ki, kaybetme riski düşüncesi adeta içimizi titretiyor. Hepimiz, siyasi ve ekonomik istikrarın kıymetini bilmeli, korumak ve sürdürmek için elimizden geleni yapmalıyız. Yakaladığımız bu tarihi fırsatı, bu olumlu rüzgarı, çok daha ileri gitmek için kullanabilmeliyiz. 
     Türkiye, şimdiye kadar hep günü kurtarmak, ve yanlışları yol boyu düzeltmek anlayışıyla hareket etmiştir. Artık, bu anlayışı terketmenin, uzun vadeli sağlam politikalar üretmenin zamanı gelmiştir. 2005, 10 yıl, 20 yıl sonra nerede olacağımızı planlamaya başladığımız bir yıl olmalıdır.'' Sanayinin girdi maliyetlerinin yüksekliği, vergi ve prim yükü, yoksulluk, işsizlik konularına değinen Küçük, işsizliğin Türkiye'nin en büyük ekonomik ve toplumsal sorunu olmaya devam ettiğini vurgulayarak, her yıl yaklaşık 750-800 bin kişiye iş yaratabilmek için yıllık yüzde 7-8 civarındaki büyüme potansiyelini açığa çıkarabilmek gerektiğini bildirdi. 
     2004'ün üçüncü çeyreğinde büyüme hızında yavaşlamaya rağmen üç çeyrek sonunda özel sektör yatırım harcamalarında yüzde 55 oranında artış olduğunu belirten Küçük, ''11 ay sonunda, yatırım malı ithalatı da bir önceki 11 aya göre yüzde 62 artmıştır. Bu yatırımlar, 2005'te mutlaka üretim ve ihracat artışına dönüşecektir. Önemli olan, yatırım eğiliminin 2005'te de kesintisiz bir şekilde devam etmesidir. Yatırım yapmak önünü görebilmeye bağlıdır. Önümüzü görebildiğimize olan inancımız her geçen gün artmaktadır'' dedi. 
     Yatırım ortamını iyileştirmeye yönelik girişimlerin bir an önce sonuçlandırılmasının yatırımcıları daha da teşvik edeceğini kaydeden Küçük, konuşmasında kapsamlı bir vergi reformu ve kayıt dışının kayıt altına alınmasının hala beklendiğini ifade etti. 
     
     POPÜLİZMDEN UZAK KALMAYA DEVAM ETMEK 
     Küçük, iller arasındaki gelişmişlik farkının azaltılması amacıyla yürürlüğe giren 5084 sayılı teşvik yasasının haksız rekabete yol açtığını belirterek, teşviklerde GSYİH'nin tek ölçüt olmamasını, sektörel ve yöresel rekabet unsurlarının da mutlaka dikkate alınmasını istedi. 
     Demokrasilerde etkin ve iyi yönetimin, toplumda var olan çeşitli çıkarları uzlaştırma, politika üretme ve yenilik yapma kapasitesine sahip olmak olarak tanımlandığını kaydeden Tanıl Küçük, ''Ak Parti iktidarı, geride bıraktığı iki yılı aşkın süre içinde kanaatimizce bu anlamda başarılı bir sınav vermiştir. Ümidimiz ve beklentimiz, aynı başarının önümüzdeki dönemde artarak devam edeceği yönündedir. İktidarda kalma süreniz ne kadar uzun olursa olsun, popülizmden uzak kalmak konusunda şimdiye kadar gösterdiğiniz hassasiyeti sonuna kadar sürdürmeniz gerektiğini özellikle belirtmek istiyoruz. Bu, siyasi kültürümüze bırakacağınız çok önemli bir miras, çok önemli bir iz olacaktır'' diye konuştu. 
     Önümüzde Avrupa Birliği ile hiç kolay olmayacak bir müzakere süreci bulunduğuna işaret eden Tanıl Küçük, bu zor süreçte farklı beklentileri ve talepleri uzlaştırmak, toplumsal diyalogu güçlü tutmak açısından ekonomik ve sosyal konseyi etkin bir şekilde işletebilmek gerektiğini kaydetti. 
     
     ''REHAVETE KAPILMADAN YOLA DEVAM ETMELİYİZ'' 
     İSO Yönetim Kurulu Başkanı Küçük, Türkiye'nin siyasette ve ekonomide son derece olumlu bir ivme yakaladığını vurgulayarak, konuşmasını şöyle tamamladı 
     ''Birkaç yıl önce söylense hiçbirimizin inanmayacağı olumlu gelişmeler gerçekleşmiştir. Bu başarılar, bizleri mutlu etmekte ve aynı zamanda sorumluluğumuzu da artırmaktadır. Beklentilerin, hızlı bir biçimde olumluya döndüğü dönemler, rehavet riski nedeniyle bir anlamda işlerin zorlaştığı dönemlerdir. Kazanımlarımızı kalıcı hale getirmek için hiçbir şekilde rehavete kapılmadan, kararlılıkla yolumuza devam etmeliyiz. 
     Enflasyonla mücadelede çok önemli bir başarı sağlanmıştır ancak mücadele henüz bitmemiştir. Bütçe disiplini ve enflasyonla mücadeleyi aynı şekilde sürdürmeliyiz. Avrupa Birliği ile müzakere süreci zorlu geçecektir. Ama bu süreç, ülkemiz için büyük bir dönüşüm şansı getirmektedir ve on yıl sonraki Türkiye, bugünkünden çok daha farklı bir Türkiye olacaktır. AB'ye tam üyelik yolundaki kararlı çizgi devam etmelidir. Daha çok yolumuz var. Yakaladığımız bu olumlu rüzgarı arkamıza alarak hızımızı artırabilmeliyiz.'' 
     
</TEXT>
</DOC>
