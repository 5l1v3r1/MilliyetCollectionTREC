<DOC>
<DOCNO> 309757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/siyaset/siy03.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta etnik milliyetçilik olmaz 
</HEADLINE>
<TEXT>


İSO Meclis toplantısında konuşan Başbakan, "Kıbrıs davasına etnik yaklaşım içinde bakmıyoruz" dedi 


Başbakan Recep Tayyip Erdoğan, Kıbrıs'la ilgili milli duyarlılıklarını farklı yerlere çekmek isteyenlerin yanıldığını vurgulayarak "Bu olaya etnik yaklaşım içinde bakmıyoruz. Eğer böyle bakarsak işin çözümü söz konusu değil" dedi. 
İSO Meclis toplantısında konuşan Erdoğan, AB için çok yoğun geçen 2 yılın ardından müzakere tarihi alındığını anımsattı. Yeni sürecin yorucu olacağını vurgulayan Erdoğan sözlerini şöyle sürdürdü 
"Fakat bundan sonraki süreçte bu işi sadece devlet ağırlıklı taşımayacağız, götürmeyeceğiz. Bunu tüm sivil toplum örgütleri, akademisyenler, sermaye çevreleri, medyamızı, AB üyesi ülkelerle şu veya bu şekilde kontağı olan her noktayı, merkezi devreye sokmak suretiyle sürdüreceğiz." 
Erdoğan, taviz vermeyecekleri 3 kırmızı çizgiyi de "etnik, bölgesel ve dinsel milliyetçilik" olarak sıraladı. Almanya'da 5 bini aşkın mescit ve cami olduğunu, dile getiren Erdoğan "Onlar sana müsaade ediyor, sen de et. Sen de burada yaşayana aynı şekilde müsaade edeceksin. Bunu farklı yerlere çekmenin hiçbir anlamı yok" diye konuştu. 

Biz de böyle geldik 
Erdoğan, genel seçimlerde uygulanan yüzde 10 barajını kendilerinin getirmediğini ve bu konunun gündemlerinde olmadığını kaydetti. Erdoğan "Bizler de bu yüzde 10 barajına tabii olarak şu anda iktidardayız" dedi. 


</TEXT>
</DOC>
