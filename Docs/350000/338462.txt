<DOC>
<DOCNO> 338462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo18.html </URL>
<DATE> 2005/04/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yasemin Dalkılıç, 50 metre gösteri dalışı yaptı... 
</HEADLINE>
<TEXT>

     Marmaris Uluslararası Denizcilik Festivali çerçevesinde Yasemin Dalkılıç, serbest stille 50 metrelik gösteri dalışı yaptı. 
     Dalkılıç, Kadırga Burnu açıklarındaki dalışta, üzerinde festival logosu bulunan 50 kilogram ağırlığa ulaşan sembolik piramati 50 metre derinliğe yerleştirdi. 
     Piramitin, Cumhurbaşkanı Ahmet Necdet Sezer'in imzasının da bulunduğu bir benzeri ise oluşturulacak festival müzesine konulacak. 
     Dalıştan sonra Grand Yazıcı Otel'de bir basın toplantısı düzenleyen Dalkılıç, piramiti su altına indirerek festivali su altına taşıdığını söyledi. 
     Festival çerçevesinde rekor denemesi yapmak istediğini, ancak hazırlıkları tamamlayamadığını belirten Dalkılıç, "Sembolik bir dalış oldu. Türkiye açısından büyük önem taşıyan bu festivalin parçası olmaktan büyük mutluluk duydum" dedi. 
     Temmuz veya Ağustos ayında rekor denemesi yapacağını bildiren Yasemin Dalkılıç, bu denemeyi Türkiye'de gerçekleştireceğini, sonbaharda da ise 120 metreye dalışını Yunanistan'da yapmak istediğini bildirdi. 
     
</TEXT>
</DOC>
