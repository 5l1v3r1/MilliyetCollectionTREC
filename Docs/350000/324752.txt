<DOC>
<DOCNO> 324752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko27.html </URL>
<DATE> 2005/03/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hindle Vergisini ödemeyenlerin cezaevine gideceği yaptırımlar olmalı 
</HEADLINE>
<TEXT>

     The Economist'in Editörü Tim Hindle, ABD'de olduğu gibi Türkiye'de de, vergisini ödemeyenlerin 'cezaevine gidebileceği' şeklinde yaptırımlar olması gerektiğini söyledi. 
     Dünya Gazetesi ile The Economist Dergisi tarafından ortaklaşa düzenlenen ''Avrupa Birliği Yolunda Türkiye Ekonomisi'' konulu toplantıların ikincisi, bugün Ankara'da yapıldı. 
     Dünya Gazetesi Genel Yönetmeni Osman Arolat'ın oturum başkanlığını yaptığı panelde konuşan The Economist Editörü Hindle, Türkiye'nin yolsuzluk konusunu ele almakta başarısız olduğunu belirtti. Hindle, yolsuzluğun Türkiye'ye çok büyük yük getirdiğini ve yolsuzluk probleminin eksi haneye yazıldığını vurguladı. Erdemir Yönetim Kurulu Başkanı Recai Berber de, göreve geldiklerinde 450 milyon dolarlık bir şirket olan Erdemir'i 2.5 milyar dolar değerinde bir kuruluş haline getirdiklerini ifade etti ve ''Erdemir'in, 2010 yılından önce AB'nin ilk 5 firması arasında yer alması uzak ihtimal değildir'' dedi. 
     Önümüzdeki 10 yıl içinde demir çelik sektöründe Türkiye olarak AB ile hem üretim, hem de tüketim rakamlarında aynı düzeye geleceğimizi vurgulayan Berber, Erdemir'de önümüzdeki 5 yılda yaklaşık 2 milyar dolarlık yatırım gerçekleştireceklerini de bildirdi. Panelde konuşmaların ardından, soru-yanıt bölümüne geçildi. 
     
     SORULAR 
     Erdemir Yönetim Kurulu Başkanı, bir soruyu yanıtlarken, KİT statüsü şirketlerin artık miyadını doldurduğunu ve Türkiye'de de olmaması gerektiğini söyledi. 
     Kendilerinin Zonguldak bölgesinden kömür sağlamaları gerekirken, ithalat yapmak zorunda kaldıklarını anlatan Recai Berber, ''Türkiye'nin maden sahaları işletilemiyor. Maden konusu çözülebilmiş değil. Madende daha işe başlarken yüzde 50 vergi alınıyor. Madencilik, bu yüzden çok sıkıntıları olan bir sektördür'' diye konuştu. 
     
     ATATÜRK FOTOĞRAFI 
     Hindle de, Türkiye Raporunun kapağında yer alan Atatürk fotoğraflarına ilişkin soru üzerine, Türkiye'de çocukların Kemalizm imajıyla büyüdüklerini, paralarda Atatürk resmi bulunduğunu, Atatürk Bulvarı gibi caddelerde yürünüldüğünü ifade etti. 
     Bu fotoğraf ile modern Türkiye imajını yansıtmaya çalıştıklarını kaydeden Hindle, Avrupa'nın da Türkiye'yi böyle tanıması gerektiğini vurguladı. 
     Panele katılan Prof. Norman Stone de, ''Atatürk, bir şeyler yaptı. Türkiye'nin Atatürk'ün yüzünü para üzerinde tutmaya devam etmesi gerekiyor. Kendisi, gerçekten muhteşem biriydi'' dedi. 
     Hindle, yolsuzluklarla ilgili soruyu yanıtlarken de, yolsuzluğu kişilerin değil, sistemin ortaya çıkardığına işaret etti. 
     Burada detay üzerinde çalışmanın gereğine dikkati çeken Hindle, yolsuzlukların mali sistem için de engel olarak ortaya çıktığını dile getirdi. 
     Günümüzde ABD'de vergi ödemeyen bir kişinin bunun müeyyideleri karşısında titrediğini ve vergisini ödemeyi düşündüğünü kaydeden Hindle, ''burada da herkesin vergisini ödemesi sorumluluğunu hissetmesi gerekiyor. Vergisini ödemeyenlerin cezaevlerine gidebileceği gibi yaptırımlar olması gerekiyor'' diye konuştu. 
     
     KAYITDIŞI İLE MÜCADELE 
     Merkez Bankası Başkan Yardımcısı Erdem Başçı da, bir soruyu yanıtlarken, AB'ye reel yakınlaşmanın vakit alacağını söyledi. 
     Bu alanda kayıtdışı ekonominin çözümünün önemine değinen Başçı, ancak bunun hallinin de uzun süreli bir iş olduğunun altını çizdi. 
     Türkiye'de işgücüne katılım oranının düşük olduğunu belirten Başçı, özelleştirmede de biraz problem bulunduğunu vurguladı ve ''Yavaşlık hala var'' dedi. 
     Aynı şekilde hukukun üstünlüğünde ciddi yol kat edilmesi gerektiğini, bankacılık ve sermaye piyasaları alanında da yapılacak önemli şeyler olduğunu dile getiren Merkez Bankası Başkan Yardımcısı, ''ancak burada atılacak adımların temeli, enflasyonu kalıcı olarak düşürmek olacaktır'' şeklinde konuştu. 
     
</TEXT>
</DOC>
