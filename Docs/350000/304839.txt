<DOC>
<DOCNO> 304839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun06.html </URL>
<DATE> 2005/01/09/ </DATE>
<TIME> 01.05 </TIME>
<AUTHOR>  </AUTHOR>
<HEADLINE>
Danimarka ve İsveç'te şiddetli fırtına can aldı 7 ölü... 
</HEADLINE>
<TEXT>

     Danimarka ile İsveç'in güneyinde etkili olan şiddetli fırtına 7 kişinin ölümüne neden olurken, her iki ülkede de yüzbinlerce evin elektriksiz kalmasına yolaçtı. 
     İsveç'in güneyini etkisi altına alan ve zaman zaman kasırgaya dönüşen fırtına dün sabahtan beri hayatı olumsuz etkiliyor. Fırtınadan dolayı arabaların üzerine ağaç devrilmesi sonucunda üç sürücü hayatını kaybetti. Saateki hızı 140 kilometreye Km ulaşan fırtına nedeniyle İsveç'teki iki nükleer santral kapatıldı. 
     Son yılların en ılık kışını geçiren İsveçliler, dün sabah saatteki hızı zaman zaman 140 km'ye ulaşan fırtınayla uyandılar. 24 saat boyunca etkisini artırarak devam ettiren fırtına İsveç'in güneyinde ulaşımın durmasına neden oldu. İsveç'in güneyindeki Malmö, Helsingborg, Skaone ve Göteborg'da deniz, tren ve uçak seferleri iptal edilirken, halktan mecbur kalmadıkça dışarı çıkmamaları istendi. Skaone'de ise fırtınanın devirdiği ağaçların altında kalan üç sürücü öldü. 
     İsveç'in Meteorolji ve Hidroloji Enstitüsü'nden ülkenin güneyindeki Gotaland ve Svealand kentleri için şiddetli fırtına uyarısında bulunuldu. Ayrıca fırtına nedeniyle ülkenin güneyindeki 200 bin evin elektriksiz kaldığı kaydedildi. İsveç ulusal haber ajansı TT, Malmö kenti yakınındaki Stupur havalanının fırtına nedeniyle geçici bir süre ulaşıma kapatıldığını ve ısıtma ve aydınlatmasız kalan 5 yolcu treninin tahliye edildiğini duyurdu. 
     
     İKİ NÜKLEER SANTRAL KAPATILDI 

     Ülkenin güneyindeki Ringhal ve Barsebeack nükleer santrallerini de fırtına nedeniyle faaliyetleri durduruldu. Bu arada İsveç ile Danimarka'yı denizden birbirine bağlayan Malmö İsveç ile Kopenhag Danimarka'nın başkenti arasındaki Öresund Köprüsü de güvenlik nedeniyle ulaşıma kapatıldı. 
     
     DANİMARKA'DA 4 ÖLÜ 

     Danimarka polisinden yapılan açıklamada, Funen adasında 2 kişinin bir kulübenin rüzgarın etkisiyle uçan çatısının çarpması sonucu öldüğü, 2 kişinin de yıkılan ağaçların altında kalarak hayatlarını kaybettikleri belirtildi. 
     Danimarka'da şiddetli rügarlar nedeniyle tren ve feribot seferlerinde geniş çaplı aksaklıkların meydana gelirken, Danimarka Meteoroloji Enstitüsü'nden tüm ülkeye şiddetli fırtına uyarısında bulunuldu. 
     Danimarka haber ajansı Ritzau 15 binden fazla evin elektriksiz kaldığını duyururken, Kopenhag Havaalanı'nda çok sayıda uçak seferinin ertelendiği ya da iptal edildiği kaydedildi. 
     
     İNGİLTERE'DE HALK GECEYİ SOKAKTA GEÇİRDİ 

     İngiltere'de fırtına ve sağanak yağış bazı bölgelerde yaşamı olumsuz etkiledi ve uzmanların sel uyarısında bulunduğu bu bölgelerde halk geceyi sokakta geçirdi. 
     İngiltere Çevre Ajansı, özellikle Carlisle ve Cumbria bölgelerinde su taşkınları yaşanmasının an meselesi olduğunu açıklayınca, binlerce insan evlerinden çıkıp geceyi sel sularının ulaşamayacağını düşündükleri yerlerde geçirdi. Aynı bölgelerdeki 70 bin ev de gece boyunca elektriksiz kaldı. 
     Carlisle bölgesinde 3 kişinin yaşamını yitirdiği belirtilirken, polis bu kişilerin ölümünün sel yüzünden olup olmadığına dair açıklama yapmadı. Bölge polis şefi Norman Atkinson, ölümlerin nedenlerinin araştırıldığını bildirdi. 
     Bradford'da polisin Aire nehri sularına kapılıp sürüklenen bir kişiyle ilgili arama kurtarma çalışmalarını sürdürdüğü açıklandı. 
     Cumbria'daki Botcherby kasabasında dün akşam Melbourne parkta sulara kapılıp köprüden düşen bir gencin de acil yardım ekipleri tarafından kurtarıldığı bildirildi. 
     İngiltere Çevre Ajansı, ülke çapındaki nehirlerin çevresindeki 100'den fazla kent, köy ve kasabada önümüzdeki günlerde sel tehlikesi ortaya çıkabileceği uyarısında bulunurken, bu bölgelerde yaşayan halkı uyanık olmaya çağırdı. 
     
</TEXT>
</DOC>
