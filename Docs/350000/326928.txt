<DOC>
<DOCNO> 326928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/oztrak.html </URL>
<DATE> 2005/03/25/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Likiditenin daraldığı ortamda ekonomiyi yönetmeye alışmak 
</HEADLINE>
<TEXT>


ABD'de Federal Açık Piyasa Komitesi FOMC 22 Mart'ta yaptığı toplantı sonrasında FED faizlerini 25 baz puan artırarak yüzde 2.75'e yükseltti. Bu artış bekleniyordu. Ancak FOMC'nin yaptığı para politikası açıklamasında yer alan enflasyonist baskılara vurgu ve uygun para politikası izlenerek, sürdürülebilir büyüme ve fiyat istikrarıyla ilgili risklerin dengelenmesi gerektiğinin altının çizilmesi ileriye dönük beklentileri etkiledi. Uluslararası piyasalar bu açıklamadan ve ABD'de fiyatların yüksek çıkmasından sonra FED faizlerindeki artışın daha uzun süre devam etmesini ve bu yılın sonunda yüzde 4'ün üstüne çıkmasını bekliyorlar. Bu çerçevede dolar, euro karşısında hızla değer kazanırken, uluslararası sermayenin yükselen piyasalara dönük iştahı azalmaya başladı. 
Bu durum 2002 sonundan bu yana, yükselen piyasalara dönük likidite bolluğunun belirleyici olduğunu, dünyada yaşanan konjonktürün değişmeye başladığını gösteriyor. Sermayenin bizim gibi ekonomilere yönelmesinde kendi risk alma iştahından kaynaklanan itici faktörlerin belirleyiciliği azalırken, ülke ekonomilerinin kendi koşullarına bağlı çekici faktörlerin önemi artıyor. 

İki önemli risk 
Türk ekonomisinde 2001 yılından itibaren gerçekleştirilen yapısal reformlar, değişen makroekonomik oyun çerçevesi ve mali disiplin, enflasyonu ve borç yükünü düşürdü. Bu gelişmelerle birlikte, AB'ye tam üyelik sürecinde kaydedilen ilerleme, sermaye hareketleri karşısında ekonominin içsel dayanıklılığını artırdı. 
Ancak iki önemli risk de ortaya çıktı. Bunlardan birincisi, cari açığın GSMH'nin yüzde beşini aştığı bir dönemde yeni konjonktüre girilmesi. Evet, cari açık finanse edildi, ama bu, eski konjonktürdeki likidite bolluğunun verdiği bir imkandı. Yeni konjonktürde bu dengesizlik düzeltilirken, ülkenin çekiciliğini artıramazsak, yani sermayenin ilgisindeki azalışa seyirci kalırsak, sert bir inişle karşılaşabiliriz. Çekiciliği artıracak unsurlar nelerdir Geçtiğimiz yıl sonuna doğru IMF ile yeni bir stand - by düzenlemesine gidilmesi konusunda uzlaşıldığına dair yapılan açıklamalarla öncelikli yapısal reformları dünyaya kendimiz açıkladık. Üzerinden üç ay geçmesine rağmen bu konuda bir ilerleme kaydedilmedi. Yeni konjonktür bu durumu ciddi bir risk unsuru olarak ön plana çıkarmaya başlıyor. Bu reformların süratle tamamlanması ve IMF ile 10 milyar dolarlık finansmanı da içeren stand - by düzenlemesi konusunun sonuçlandırılması dış dengesizliğin düzeltilmesinde izlenecek politikaların daha tedrici olmasına imkan sağlayacaktır. 

İyileşmenin nedeni 
Ancak burada ikinci önemli risk ortaya çıkmaktadır. İşbaşındaki hükümet bu yeni konjonktürde ortaya çıkacak oyun kurallarına alışık değildir. Ekonomide yaşanan son iki buçuk yıldaki iyileşmenin tamamen kendi yoğurt yiyişinden kaynaklandığını düşünmektedir. Cari açığa, sermaye girişine veya TL'nin aşırı değerlenmesine dikkat çekenleri, yeni düzeni anlamamakla, ekonominin bugün içinde bulunduğu durumun üç yıl öncesinden ne kadar farklı olduğunu görmemekle suçlamaktadır. Gündemdeki afların, teşviklerin, tahkimlerin, düzenleyici kurumlar üzerindeki hükümet kontrollerinin geçmişte olduğu gibi görmezden gelinmesini, IMF'nin esnek tutumunu sürdürmesini beklemektedir. 
Oysa o güzel günler geride kalmıştır. Şimdi gerekenleri yapma ve hiç hata yapmama zamanıdır. Maalesef bu sürece hükümetin iktidar döneminin yarısından fazlasını tamamladığı bir dönemde girilmiştir. Dünyadaki olumlu konjonktürün sağladığı nefes alma imkanından yeterince yararlanılmamış, yeniden yapılanma sürecine hız vermek yerine bazı geri adımlar atılmış, ekonomide yeni kırılganlıklar yaratılmıştır. 
Tabii ki Türk ekonomisi eskisi gibi değildir, AB süreci önemli bir çapa olacaktır, dalgalı kur sermaye çıkışını frenleme görevini yerine getirecektir. Ama bütün bu mekanizmaların işleyebilmesi hükümetin yeni konjonktürün gereklerini yerine getirebilecek bir dinamizm içine girmesine bağlıdır. Bunun için de sağda solda suçlu aramak yerine, uluslararası konjonktürdeki değişimi kabullenmek ve ülkenin çekiciliğini artıracak politikalara odaklanmak gerekmektedir. 



</TEXT>
</DOC>
