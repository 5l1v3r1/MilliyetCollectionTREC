<DOC>
<DOCNO> 336981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko12.html </URL>
<DATE> 2005/04/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
THY Sabiha Gökçen'den ucuza uçacak 
</HEADLINE>
<TEXT>

     THY, 30 nisan 2004 tarihinden itibaren İstanbul'un Anadolu yakasında bulunan Sabiha Gökçen Havaalanı'ndan uçuşlara başlıyor. 
     İlk etapta en çok uçulması talep edilen İzmir, Trabzon, Adana ve Antalya Havaalanları'na tarifeli iç hat uçuşları karşılıklı olarak gerçekleştirilecek ve fiyat 89 YTL olacak. 
     
     Anadolu yakasında oturanlara kolaylık 
     THY'nin Sabiha Gökçen'den uçuşlara başlamasıyla Anadolu yakasındaki yolculara daha rahat ulaşım imkanı sağlanırken, Avrupa yakasındaki müşteriler için de iki çevre yolu bağlantısıyla varılan Sabiha Gökçen Havaalanı, alternatif hava ulaşım imkanı yaratmış olacak. 
     Sabiha Gökçen Havaalanı uçuşları gerek İstanbul'un Anadolu yakasındaki ilçeler için, gerekse İzmit, Yalova ve Adapazarı gibi çevre iller açısından hava ulaşımını kolaylığı sağlayacak. 
     
     Ücretsiz otopark 
     Sabiha Gökçen Havaalanına HAVAŞ otobüsleri ile Kozyatağı-Sabiha Gökçen Havaalanı güzergahında yolcular için düzenli olarak ulaşım hizmeti verilecek. Özel araçlarını kullanan yolcular da Sabiha Gökçen Havaalanı otoparkından ücretsiz olarak istifade edecekler. 
     Sabiha Gökçen Havaalanı'nın Atatürk Havaalanı'na oranla daha az yoğun trafiği olduğundan, yolcular terminal kapısından uçağa bininceye kadar daha rahat bir şekilde işlemlerini yaptırabilecekler. 
     
     Yüzde 50 indirim 
     THY'nin, Sabiha Gökçen Havaalanı'ndan yapılacak tüm iç hat uçuşlarında bilet ücreti vergi dahil 89 YTL olarak belirlendi. Böylece, Atatürk Havaalanı'ndaki benzer uçuşlara göre 50 YTL'ye varan indirimli uçuş imkanı ortaya çıkmış oluyor. 
     Yolculardan yeterli talep gelmesi halinde Sabiha Gökçen Havaalanından yapılacak ucuz tarifeli uçuşlar daha da arttırılacak. 
     30 Nisan'da uygulanmaya başlayacak tarife şöyle 
     Sabiha Gökçen'den İzmir'e 07.15, İzmir'den Sabiha Gökçen'e 9.05 Sabiha Gökçen'den Trabzon'a 10.55, Trabzon'dan Sabiha Gökçen'e 13.25 Sabiha Gökçen'den Adana'ya 16.00, Adana'dan Sabiha Gökçen'e 18.15, Sabiha Gökçen'den Antalya'ya 20.35, Antalya'dan Sabiha Gökçen'e 22.40 
     
</TEXT>
</DOC>
