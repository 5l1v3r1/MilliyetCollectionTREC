<DOC>
<DOCNO> 330313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/sazak.html </URL>
<DATE> 2005/04/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP kampı 
</HEADLINE>
<TEXT>


Kızılcahamam'da toplanan AKP'li milletvekilleri Başbakan ve bakanlarla görüşerek iktidar grubunda gözlenen dağınıklığı gidermeye çalıştılar. AKP'nin kamp çalışması sırasında ANAP kongresi toplandı ve Erkan Mumcu merkez sağdaki 'ölü fayları' canlandırmak üzere genel başkan seçildi. ANAP, 10 milletvekili ile Meclis'te üçüncü grup oldu. 
17 Aralık sonrası AB hedefinden savrulan, ABD'ye tepki politikaları nedeniyle Türkiye'de 'milliyetçi dalga'yı yükselten AKP, giderek kendi muhalefetini doğuruyor. DYP ve MHP'den sonra ANAP da, potaya girdi. Bundan önceki hükümetler gibi AKP'nin de hatası, 'öteki Türkiye'yi görememek. Sadece ekonomik göstergelere, rakamlara bakarak, ülkede işlerin iyiye gittiğini sanmak. Toplumsal muhalefeti önemsememek. Oysa tüm iktisatçılar, yüzde 9.9'luk büyüme rakamına karşın, ekonomideki durgunluğa dikkat çekiyorlar. 
Piyasalarda yaprak kımıldamıyor. Halkta para yok. Esnaf ve çiftçi kan ağlıyor. 
Üretici ekim yapmıyor. Tarımda SOS veriyoruz. Gençler 'iş' beklentisiyle isyan ediyor. 
Peki AKP kampında Türkiye'nin gerçek gündemi konuşuldu mu İktidar yetkililerinin 'Büyümeyi eleştiren, ekonomi bilmiyor' savunması, hükümetin eleştiriye ne ölçüde kapalı olduğunun göstergesi. Oysa ekonomideki durgunluk ortada. Bunun hissedilmesi için halkın arasına girmek yeter. AKP yönetimi bunu yapmak yerine Kızılcahamam kampında milletvekilleri ile bakanları buluşturup parti teşkilatından gelen 'tayin' şik yetlerini dinlemeyi yeğledi. 
AKP'ye yönelik muhalefetin gerçek nedenleri üzerinde bir analiz yapıldığı konusunda işaret görünmüyor. Kapalı kapılar ardında, AKP'deki çözülmenin nedenleri mutlaka tartışılmıştır. 
Kampın medyaya yansıması ise Başbakan Erdoğan'ın çevresinde örülen 'duvar' oldu. Başbakan'ın danışmanı Ömer Çelik 'Çin Seddi'nin mimarı sayılıyor. 
Duvar tartışması bile, AKP'nin gerçek tartışma gündeminden koptuğunu gösteriyor. Çünkü sorun, Başbakan'ın danışmanlarının medya ilişkisinden kaynaklanmıyor. 
İktidar döneminin yarısına gelen AKP'nin karar alma süreçlerinde yorgunluk gözleniyor. AB, ABD ve IMF ilişkileri askıda. Başmüzakereci atanamıyor. Kabinede 'revizyon' ihtiyacı var ancak AKP içi dengeler Başbakan'ın elini kolunu bağlıyor. Anadolu'da muhalefet güçlenirken, Erdoğan uzun dış gezilerle kendisini iktidara taşıyan halktan kopuyor. Kriz sinyalini alamıyor. 
2005'in ilk yarısının 'kaybedilmiş' bir zaman dilimi olarak geçeceği ortada. Hükümet, yüksek büyüme rakamlarına karşın 'ekonomideki durgunluğun' nedenlerini iyi analiz edemezse ve 'istihdam sorunu'nu çözemezse 2002 seçimlerinde iktidar partilerini oylarıyla tasfiye eden mutsuz bir kitleyi karşısında bulabilir. 



</TEXT>
</DOC>
