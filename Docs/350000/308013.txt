<DOC>
<DOCNO> 308013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun04.html </URL>
<DATE> 2005/01/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Özbek general, suikastten kurtuldu 
</HEADLINE>
<TEXT>

     Özbek General Raşid Dostum'a, Afganistan'ın Şıvırgan kentinde suikast girişiminde bulunuldu. Dostum, saldırıdan kurtuldu. 
     General Dostum'un, Şıvırgan camisinde bayram namazını kıldıktan sonra, cami çıkışında düzenlenen saldırıdan yara almadan kurtulduğu açıklandı. 
     Saldırı, Dostum'un yanına yaklaşan dilenci kılığındaki bir saldırganın bomba patlatmasıyla düzenlendi. 
     Patlamada General Dostum zarar görmezken, yanında bulunan kardeşi hafif yaralandı. Türkiye'nin Kabil Büyükelçisi Bülent Tulun, Dostum'tan bilgi aldığını ve Özbek General'in sağlık durumunun iyi olduğunu söyledi. 
     
     Raşid Dostum kimdir 
     Raşid Dostum, Afganistan'da Taliban'a karşı savaş veren 'Kuzey İttifakı' adlı teşkilatın öne çıkan isimlerinden biri. Teşkilata kendisine bağlı güçlerle katılan Dostum, ABD'de 11 Eylül saldırılarından sonra Mezar-ı Şerif yönünde en etkili saldırıyı gerçekleştirdiği belirtiliyor. 
     Afganistan'da, terörizmi desteklemekle suçlanan Taliban rejimiyle mücadele eden devrik hükümet güçleri, ABD'de 11 Eylül'de düzenlenen saldırıların ardından özellikle dünyanın dikkatini yeniden çekmeye başladı. 
     Yaygın olarak 'Kuzey İttifakı' adıyla anılan devrik hükümet güçleri, Afganistan'da 1996'dan beri iktidarı elinde tutan Taliban'a karşı savaşıyor. Taliban'ın beş yıl önce iktidardan uzaklaştırdığı hükümeti temsil eden ittifak, BM ve dünyanın çoğu ülkesi tarafından resmi yönetim olarak tanınıyor ve yurtdışında büyükelçilik düzeyinde temsil ediliyor. 
     İttifakta, devrik Devlet Başkanı Burhaneddin Rabbani, suikaste kurban giden Tacik komutan Ahmed Şah Mesud ve kendisine bağlı güçlerle daha sonra katılan Özbek General Raşid Dostum'un adları ön plana çıkıyor. 
     
</TEXT>
</DOC>
