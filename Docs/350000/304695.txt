<DOC>
<DOCNO> 304695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo25.html </URL>
<DATE> 2005/01/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Malatya Belediyesi'nden Malatyaspor'a 500 bin YTL... 
</HEADLINE>
<TEXT>

     Malatya Belediyesi, Malatyaspor'a 500 bin YTL'lik yardımda bulundu. 
     Belediye Başkanı H. Cemal Akın, Malatya Belediyesi Esenlik Şirketi'nin 500 bin YTL'lik yardım çekini bugün Belediye Meclis Salonu'nda düzenlenen törenle Malatyaspor Kulübü Başkanı Hikmet Tanrıverdi'ye verdi. 
     Törende konuşan Akın, Malatya'ya hizmet için güçbirliği içerisinde olduklarını söyledi. Malatya Belediyesi ve Malatyaspor'un Malatyalıların iki kurumu olduğunu ifade eden Akın, şöyle dedi 
     ''Her iki kurum da Malatya insanına hizmet için vardır. Bu kurumlar güçbirliği ve beraberlik içerisinde bu hizmeti gerçekleştirmektedir. Malatyaspor ödeme takvimi açısından yoğun bir dönem yaşamaktadır. Bugün Malatyaspor'un sıkıntı içinde olduğunu biliyoruz. Bu sıkıntıların aşılmasında yardımcı olmak için 24 Ocak 2005 ödeme tarihli 500 bin YTL'lik çeki bugün başkana teslim ediyoruz. Bir Anadolu takımının Süper Ligde şampiyon olması halkımızın rüyasıdır. Rüyalarımızın gerçekleşmesini istiyorum.'' Malatyaspor Kulübü Başkanı Hikmet Tanrıverdi de Belediye Başkanı Akın'a teşekkür ederek, Malatya Belediyesi'nin Malatyaspor'a verdiği tüm sözleri yerine getirdiğini söyledi. 
     
</TEXT>
</DOC>
