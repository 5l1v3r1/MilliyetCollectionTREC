<DOC>
<DOCNO> 339346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas01.html </URL>
<DATE> 2005/05/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Avrupa'da 30 Milyon kişi astım hastası... 
</HEADLINE>
<TEXT>

     Avrupa’da 30 milyon kişinin astım hastası olduğu, bunlardan 6 milyonunun astım krizi geçirdiği ve bu hastalık nedeniyle uykularının sık sık bölündüğü bildirildi. 
     "3 Mayıs Dünya Astım Günü" dolayısıyla Avrupa Alerji ve Astım Birlikleri Federasyonu tarafından yapılan araştırma, Batı Avrupa’da, nüfusun yüzde 5.9’unun astım hastası olduğunu, son 10 yılda astım hastalarının sayısının iki katına çıktığını ortaya koydu. 
     Almanya, İspanya, Fransa, İngiltere ve İsveç’te yapılan araştırmada, bu ülkelerde yaşayan astım hastalarının yüzde 67’sinin haftada en az bir defa hastalık nedeniyle uykudan uyandıkları, yüzde 76’sının nefes almakta güçlük çektiği, yüzde 25’inin ise konuşma 
     kapasitesini sınırlandıran astım krizine girdiği belirlendi. 
     Araştırmaya katılan 1300 hastadan yüzde 76’sı astımı "rahatsız edici", yüzde 63’ü "can sıkıcı" ve yüzde 58’i "stres verici" olarak nitelendirdi. 
     Araştırmada ortaya çıkan en ilgi çekici nokta ise her 4 astım hastasından birinin sigara kullanıyor olması. 
     
</TEXT>
</DOC>
