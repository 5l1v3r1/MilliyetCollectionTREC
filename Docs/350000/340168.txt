<DOC>
<DOCNO> 340168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko30.html </URL>
<DATE> 2005/05/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Borsada hafta 24.950 puandan tamamlandı 
</HEADLINE>
<TEXT>

     Dünü, 25 bin 99 puan seviyesinden tamamlayan borsa bileşik endeksi, bugüne az da olsa satış ağırlıklı bir seyir izleyerek başladı. Açılışla birlikte 25 bin puan seviyesinin altına sarkan endeks, 24 bin 800 seviyesindeki destek noktasının üzerinde tutunmaya çalıştı. Borsa bir ara 24 bin 795 puana kadar gerilese de bu seviyeden gelen alımlarla 25 bin seviyesi üzerinde günün yarısını tamamladı. İlk seans boyunca 24 bin 795 25 bin 109 puan aralığında hareket eden borsa bileşik endeksi, günün ilk yarısını 94 puanlık kayıpla 25 bin 5 puan seviyesinden tamamladı. Bu kapanışla birlikte hisse senetleri ortalama olarak yüzde 0,38 oranında değer kaybetti. İlk seansta toplam 333,4 milyon YTL işlem hacmi gerçekleşirken, Yapı Kredi Bankası, Turkcell, İhlas Holding, Tansaş ve Tofaş Otomobil Fabrikası en çok işlem gören hisseler oldu. 
     İlk seansta bu seyir yaşanırken endeks ikinci seansa biraz daha sakin bir seyir izleyerek başladı. Seansın ilk yarım saati tamamlanmak üzereyken ise borsaya alım geldiği gözlendi. Gelen alımlar endeksi tekrar 25 bin puan seviyesinin üzerine çıkardı. İlk seansta olduğu gibi yine bu seviyenin üzerinde zorlandığı görülen endeksin bu noktadan gelen satışlarla tekrar 24 bin 900’lü rakamlarda gerilediği görüldü. Bu satışlarla da borsa haftayı 25 bin seviyesinin altında tamamladı. 
     Gün boyu 24 bin 795 25 bin 109 puan aralığında hareket eden borsa, günü 149 puanlık düşüşle 24 bin 950 puan seviyesinden tamamladı. Bu kapanışla hisse senetleri bir önceki güne göre ortalama yüzde 0,59 oranında değer kaybederken, bir önceki haftaya göre ise ortalama yüzde 5,76 oranında değer kazandı. Bugün gerçekleşen işlemler sonucunda toplam 709,4 milyon YTL işlem hacmi gerçekleşirken, Yapı Kredi Bankası, İhlas Holding, Turkcell, Sabancı Holding ve Tansaş en çok işlem gören hisseler oldu. 
     İzmir Demir-Çelik - 6,71 , Bisaş Tekstil - 3,98 , İndes Bilgisayar - 3,85 , Alarko GYO - 3,64 ve Vakıf GYO - 3,51 gün sonunda en çok değer yitiren hisseler olurken, en çok yükselen hisseler Plastikkart 9,76 , Nuh Çimento 9,55 , Banvit 8,88 , Uşak Seramik 7,75 ve Tek-Art Turizm 6,84 olarak sıralandı. 

D-FİNANS AR-GE 
     
</TEXT>
</DOC>
