<DOC>
<DOCNO> 318566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy10.html </URL>
<DATE> 2005/02/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
DEP'liler yeniden yargılanıyor... 
</HEADLINE>
<TEXT>

     Kapatılan DEP'in eski milletvekilleri Leyla Zana, Orhan Doğan, Hatip Dicle ve Selim Sadak'ın yeniden yargılanmalarına devam edildi. 
     Ankara 11. Ağır Ceza Mahkemesi'nde görülen davanın bugünkü duruşmasına, Zana, Doğan, Sadak ve Dicle ile avukatları Yusuf Alataş ve Mehmet Nuri Özmen katıldı. 
     Eski DEP'liler, savunmalarında suçlamaları kabul etmeyerek, Yargıtay'ın bozma kararı ve AİHM'nin ihlal kararları göz önüne alınarak, adil yargılanma talebinde bulundular. 
     Hükümlülerin avukatlarından Yusuf Alataş, söz alarak, mahkeme kapısındaki duruşma listesinde müvekkillerinin TCK'nın ''vatan hainliği, devletin ülkesi ve egemenliğine karşı suçlar'' başlıklı 125. maddesinden yargılanıyor gözüktüklerini belirterek, bu durumun düzeltilmesini istedi. 
     Mahkeme heyetine başkanlık eden Süreyya Gönül, teknik sorunlar nedeniyle böyle bir durum ortaya çıktığını, bir dahaki duruşma listesinde hatanın düzeltileceğini söyledi. 
     Alataş, Türk Ceza Kanunu TCK ve Ceza Muhakemeleri Usulü Kanunu'nda CMUK değişiklikler yapıldığını anımsattı. Söz konusu yasal düzenlemelerin yeniden yargılamanın şekline zemin oluşturacağını ifade eden Alataş, bu değişiklikler çerçevesinde yargılama usulü ve duruşmaların nasıl yapılması gerektiğine ilişkin görüşlerini içeren dilekçe sunmak için süre istedi. 
     Avukat Mehmet Nuri Özmen de aynı talepte bulundu. 
     Mahkeme heyeti, DEP'lilerin avukatlarına talep ettikleri sürenin verilmesine karar vererek, duruşmayı 22 Nisan'a erteledi. 
     Duruşmanın ardından gazetecilere açıklama yapan Alataş, 1 Nisan'da yürürlüğe girecek Ceza Muhakemeleri Kanunu'nda tanıkların çapraz sorguya tabi tutulması yönünde düzenleme olduğunu söyledi. Yeniden yargılama sürecinde de bu yönde talepleri olduğunu, ancak reddedildiğini anımsatan Alataş, çapraz sorgunun heyet tarafından teknik cihazlarla dinlenmesi gerektiğini, ancak personel yeterliliği yönünden tereddütleri olduğunu ifade etti. 
     Türkiye'de önemli düzenlemeler yapıldığını ve yeni bir döneme girildiğini anlatan Alataş, mahkemeye sunacakları dilekçenin, bunları içereceğini kaydetti. 
     
     DAVA SÜRECİ 
     Ankara 1 No'lu DGM, 1994 yılında eski milletvekilleri Zana, Dicle, Sadak ve Doğan'ı, terör örgütü PKK'nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca 15'er yıl ağır hapis cezalarına mahkum etti. 
     DEP'lilerin temyiz başvurusunu inceleyen Yargıtay 9. Ceza Dairesi, kararı onadı. 
     Kapatılan DEP'in eski milletvekilleri, 28 Mart 2003 tarihinde Ankara 1 No'lu DGM'de yeniden yargılanmaya başlandı. 
     DGM, 21 Nisan 2004 tarihinde ilk kararını tasdik etti. DEP'lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 Haziran 2004'te tahliye kararı verdi, yerel mahkemenin kararını da bozdu. 
     
</TEXT>
</DOC>
