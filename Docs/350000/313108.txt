<DOC>
<DOCNO> 313108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun47.html </URL>
<DATE> 2005/02/07/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Papa'nın istifa olasılığına Vatikan'dan yanıt 
</HEADLINE>
<TEXT>

     Vatikan Devlet Sekreteri Başbakan Kardinal Angelo Sodano, Papa İkinci Jean Paul'ün istifa edip etmeyeceğini kendi vicdanına bırakılması gerektiğini söyledi. 
     Vatikan'ın siyasi organizasyonunda başbakanlık makamına tekabül eden Devlet Sekreterliği koltuğunda oturan Kardinal Sodano, bugün akşam saatlerinde katıldığı bir etkinlikte gazetecilerden gelen bir soruya karşılık olarak, ''İstifa konusu Papa'nın vicdanına bırakılmalı. Temennimiz Dokuzuncu Pius'un görev dönemi 1846-1878 rekorunu geride bırakması'' dedi. 
     İkinci Jean Paul'ün dün Angelus duası vesilesiyle hastane odasındaki pencereden birkaç kelime söylemeye çalıştığı sırada konuşmakta zorlandığının görülmesi, göreve devam edip edemeyeceği tartışmalarını hızlandırdı. 
     Kardinal Sodano'nun bugün Vatikan Yayınevi'nin yeni yerinin açılış töreni vesilesiyle düzenlediği basın toplantısı da, Papalık makamına ilişkin geleceğin tartışmasına dönüştü. 
     Kardinal Sodano, bir gazetecinin, ''Konuşamayan ya da az konuşan bir kişi Papalık yapmaya devam edebilir mi '' biçimindeki sorusunu şu sözlerle yanıtladı 
     ''İkinci Jean Paul'ün Papalığı bırakıp bırakmayacağı onun vicdanına bırakılmalı. Kilise'de, normal sivil toplumdan farklı olarak, yaşlılık faydalı bir şeydir. Yaşlı bir insanın bilgeliği, Kilise için bir lütuftur. Yaşlılık, yakın geçmişe kadar, altmış yaşından itibaren başlatılırdı. Ancak günümüz hekimleri, insan ömrüne daha uzun bir zaman biçiyor.'' Kardinal Sodano, Papa Dokuzuncu Pius'un 32 yıl tahta kaldığını belirtmesinin ve de Katolikliklerin Papa'yı, Tanrı'yı betimlemede kullanılan Üçlem'in unsurlarından biri konumundaki Kutsal Ruh tarafından yönlendirilen bir kişi olarak algıladıklarını hatırlatmasının ardından, sözlerini şöyle sürdürdü 
     ''İkinci Jean Paul'ün sağlığı için duacı olmamız gerekiyor. Temennimiz Dokuzuncu Pius'un rekorunu da geride bırakması. Kutsal Ruh tarafından yönlendirilen, Kilise'yi herkesten daha çok seven, imrenilesi bir bilgeliğe sahip olan biri varsa o da Papa'dır. Dolayısıyla, ona güvenmemiz lazım. Yapılması gereken en iyi şeyin ne olduğunu sadece o biliyor.'' Papalık tahtında 26 yılı geride bırakan İkinci Jean Paul'ün henüz 85 yaşında olduğunu belirten Kardinal Sodano, ''Unutmayalım ki Papa Onüçüncü Leone, 92 yaşında vefat edene dek görevinin başında kalmıştı'' dedi. 
     İtalyan basınında bugünkü haberlerde, dünkü Angelus duası esnasında pencereden görünen İkinci Jean Paul'ün dudaklarının konuşma metninin bulunduğu kağıtla örtülü olmasından hareketle, Papa'nın söylediği birkaç cümlenin daha önceden yapılmış bir bant kaydı olduğu ileri sürüldü. Söylentiyi yalanlayan Vatikan yetkilileri ise ''Papa, o anda o cümleleri bizzat telaffuz etti'' dediler. 
     Papa'nın konuşamayacak duruma gelmesi durumunda görevi sürdürüp sürdüremeyeceği hususunda Vatikan yetkilileri arasında farklı görüşlerin bulunması da dikkati çekiyor. 
     Arjantinli Kardinal Jorge Mejia, son günlerde İtalyan basınında yayımlanan beyanatında, ''Konuşamayacak durumda olan ya da dilsiz durumda olan bir kişi, efharistiya ayinini yönetemeyeceği için Papalık da yapamaz'' demişti. Buna karşılık Vatikan'ın kilise hukuku uzmanı Mario Pompedda ise Papa'nın dilek ve emirlerini yazılı olarak bildirme suretiyle de göreve devam edebileceğini savunmuştu. 
     
</TEXT>
</DOC>
