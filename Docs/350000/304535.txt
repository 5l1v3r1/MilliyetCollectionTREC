<DOC>
<DOCNO> 304535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/guncel/gun01.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Parlak ilk sırada 
</HEADLINE>
<TEXT>


İstanbul Üniversitesi'nde dün yapılan rektör adaylarını belirleme seçiminde Prof. Dr. Mesut Parlak 743 oyla birinci oldu. Seçimde 2195 öğretim üyesi oy kullandı. YÖK'e gönderilecek 6 aday da belirlendi. 

SİBEL KAHRAMAN, BURCUM DEVREZ İstanbul 

İstanbul Üniversitesi'nde İÜ dün yapılan rektör adaylarını belirleme seçiminde İÜ Tıp Fakültesi öğretim üyesi Prof. Mesut Parlak, 743 oy alarak birinci oldu. 
İÜ Fen Fakültesi Ord. Prof. Dr. Cemil Bilsel Konferans Salonu'ndaki seçimde, 2376 öğretim üyesinin bulunduğu üniversitede, 2195 öğretim üyesi oy kullandı. 8 öğretim üyesinin aday olduğu seçimde Parlak, en yakın rakibine 366 oy fark attı. Prof. Faruk Erzengin 377 oyla ikinci, Prof. Nur Serter de 334 oyla sandıktan üçüncü çıktı. YÖK'e gönderilecek 6 rektör adayının belirlendiği seçimde listeye giren diğer adaylar ise şöyle sıralandı Prof. Hasan Yazıcı 301 oy, Prof. Yavuz Alangoya 263 oy, Prof. Kemal Kurtuluş 64 oy. 52 oy alan Prof. Seyfettin Uludağ ve 26 oy alan Prof. Dr. Gediz Akdeniz ise liste dışında kaldı. Sayımda 35 oy da geçersiz sayıldı. 
En fazla oyu alan 6 aday, YÖK'e bildirilecek. 14 Ocak'ta toplanacak olan YÖK Genel Kurulu da 6 adaydan 3'ünü seçerek Cumhurbaşkanı Ahmet Necdet Sezer'e sunacak. Sezer, bu 3 adaydan birini İÜ'ye yeni rektör olarak atayacak. 

Alemdaroğlu davası 
Eski Rektör Prof. Kemal Alemdaroğlu'nun rektörlük makamına geri dönmek için başlattığı yasal süreç de devam ediyor. Başvurusu idare mahkemesince reddedilen Alemdaroğlu, yürütmeyi durdurma istemiyle Danıştay'a başvurdu. Sezer'in kimi rektör olarak atayacağının yanı sıra, Alemdaroğlu'nun başvurusunun sonucu da üniversitede merak içinde beklenmeye başlandı. 

Notlar 
Öğrenciler seçimi protesto etti 

09.30'da başlayacağı belirtilen seçimlerde gerekli çoğunluğun sağlanamaması üzerine oylamaya 11.15'te geçilebildi. Daha sonra yüzde 92 katılım sağlandı. Oylama sırasında protesto gösterisi yapan bir grup öğrenci, getirdikleri seçim sandıklarına, tutuklu öğrenciler, "Polis Cumali", "Abdül Zambak Donuk", "Derman Demirkol" ve "Cem'i Demiroğlu" yazılı pusulaları attılar. Prof. Nur Serter, sonuçların açıklanmasının ardından salonu terk etti. Harran Üniversitesi'ne interaktif ders veren İÜ'de seçim sonuçları tahtalara çizilen çentiklerle toplandı. Öğretim üyeleri de k ğıt kalemlerle oyları hesapladı.Sonuncu olan Prof. Akdeniz, birinci olan Parlak'ı ilk kutlayan kişi oldu. Oyunu kullanan Alemdaroğlu, seçim sonuçlarını beklemeden salondan ayrıldı.Öğretim üyeleri ilk sloganlarını ürettiler "En büyük rektör, Parlak rektör"Öğretim üyelerinin büyük çoğunluğu, 19.30'a kadar süren sayımların sonucunu beklemeden salondan ayrılmayı tercih etti. 

</TEXT>
</DOC>
