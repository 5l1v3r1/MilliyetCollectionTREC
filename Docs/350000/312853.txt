<DOC>
<DOCNO> 312853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun10.html </URL>
<DATE> 2005/02/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Türkmen ve Arap partilerinden Kerkük seçimlerine itiraz 
</HEADLINE>
<TEXT>

     Kerkük'teki bölgesel seçimlere katılan Türkmen ve Arap partileri, Kürtlerin yolsuzluk yaptıklarını savunarak, seçimlere itiraz ettiler. 
     Kerkük'te Türkmen partilerinin bu sabah yapılan toplantısının ardından AFP'ye açıklama yapan Sadeddin Arkac, ''bu seçimlerin geçerliliğinin, önemli yolsuzluklar yapılması ve uluslararası gözlemcilerin bulunmaması nedeniyle tartışmalı olduğunu'' belirtti. 
     Kürtlerin ortak listesinin il konseyi seçimlerinde oyların yüzde 63'ünü aldığı yolunda yerel medyada verilen haberlere değinen Arkac, Seçim Komisyonu'nu oy sayma işlemini tekrarlamaya ve Arap ile Türkmen partilerinin şikayetlerini değerlendirmeye çağırdı. 
     Arkac, ''Kürtlerin bu komplosunu kabul edemeyeceklerini'' belirtti ve Kürtlerin şişirdiği seçim sonuçlarının büyük felaketlere yol açacağını söyledi. 
     Arap aday Abdürrahman Munşid El Asi de, seçimleri ''komplo'' alarak niteleyerek, 30 Ocak'ta Süleymaniye ve Erbil'den binlerce Kürdün yeniden oy kullanmak için Kerkük'e akın ettiğini söyledi. 
     Sonuçların geçersiz olduğunu belirten El Asi, her türlü seçeneği değerlendirdiklerini, bölgesel mecliste sandalyelerin üçte ikisinin Kürtlere gitmesi nedeniyle gerçek bir temsil olanağı bulamayacaklarını belirtti. 
     
</TEXT>
</DOC>
