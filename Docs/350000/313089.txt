<DOC>
<DOCNO> 313089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun28.html </URL>
<DATE> 2005/02/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Liberation Dış politikada kararı Chirac veriyor, Sarkozy değil 
</HEADLINE>
<TEXT>

     Fransa'da yayımlanan Liberation gazetesi, ''Meclis Başkanı Jean-Louis Debre'nin, Türkiye ziyareti sırasında, dış politikada iktidar partisi lideri Nicolas Sarkozy'nin değil, Cumhurbaşkanı Jacques Chirac'ın karar verdiğini anlattığını'' yazdı. 
     ''Debre'nin Türkiye ziyaretiyle ilgili Chirac'a pazar sabahı telefonla bilgi verdiği'' belirtilen haberde, ''Meclis Başkanı'nın, ziyaretinin başarılı geçtiğine inanması için kendince önemli gerekçeleri olduğu'' kaydedildi. 
     Jean-Louis Debre'nin, Fransa ve Türkiye'nin birbirlerini daha iyi anlamasına hem katkıda bulunduğu ve aynı zamanda Sarkozy'yi ''marjinalleştirerek'' Chirac'a iyilik yaptığı ifade edilen yazıda, bu iki nedenin ziyaretin başarılı olması konusunda Debre için yeterli olduğu yorumu yapıldı. 
     Bu arada, yine aynı gazetede yer alan başka bir haberde, Ermeni asıllı Sanayi Bakanı Patrik Deveciyan, Debre ile yapılan görüşmede Başbakan Recep Tayyip Erdoğan'ın, ''400 bin Ermeni'nin referandumu başarısızlığa uğratabileceğini bilmiyordum'' şeklindeki açıklamasını ''şoke'' edici bulduğunu söyledi. 
     Deveciyan, ''Erdoğan'ın bu yanıtının sertliğinin kendisi için büyük sürpriz olduğunu'' ifade etti. 
     
</TEXT>
</DOC>
