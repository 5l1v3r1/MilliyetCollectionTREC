<DOC>
<DOCNO> 332975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy20.html </URL>
<DATE> 2005/04/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Futbol Federasyonu Başkanı en fazla 2 dönem seçilebilecek 
</HEADLINE>
<TEXT>

     Merkez Hakem Kurulu atamayla belirlenecek. Futbol Federasyonu Başkanı, üst üste ya da aralıklarla en fazla iki dönem seçilebilecek. 
     AK Parti Grup Başkanvekili Faruk Çelik ve arkadaşlarının imzalarıyla TBMM Başkanlığı'na sunulan yasa teklifiyle, Uluslararası Federasyonun kurallarına uygun olarak Merkez Hakem Kurulu'nun seçilmesi Genel Kurul'un görevleri arasından çıkartılıyor. 
     Teklif, Merkez Hakem Kurulu'nun atanmasına ilişkin usul ve esasları Uluslararası Federasyonun kurallarına göre yeniden düzenliyor. Buna göre, Merkez Hakem Kurulu, Başkanın teklifi ve Yönetim Kurulunun onayı ile biri Başkan olmak üzere beş üyeden oluşacak. Aynı sayıda ve aynı usulle yedek üye seçilecek. Üyelerin üçü faal olmayan hakemlerden, ikisi ise spor alanında en az on yıl mesleki deneyimi olan kişiler arasından belirlenecek. 
     Kurul görevinde bağımsız olacak. Üyeler istifa etmedikçe veya çekilmiş sayılmadıkça yerlerine yenisi atanamayacak. 
     Merkez Hakem Kurulu'nun görevleri arasında gözlemcilerin eğitilmesi yer almayacak. 
     Teklifin yasalaşması ile Merkez Hakem Kurulu üyeleri istifa etmiş sayılacak ve bu tarihten itibaren 7 gün içinde yeni Merkez Hakem Kurulu atanacak. 
     Teklifle Federasyonun yan kurulları arasına Gözlemciler ve Temsilciler Kurulu da eklendi. 
     Merkez Hakem Kurulu'nu atamayla görevlendirilmesinden dolayı Federasyonun bütçesinden en az yüzde iki oranında pay, eğitim faaliyetlerinde kullanılmak üzere kurula verilecek. Federasyonun gelirleri arasında yer alan futbol müşterek bahis oyunlarından kulüplere verilen isim hakkı, yüzde 18'den yüzde 15'e indirilecek. 
     Genel kurul delegeleri, toplantıda alınan kararlara karşı genel kurul tarihinden itibaren 30 gün içinde Ankara Asliye Hukuk mahkemelerinde iptal davası açabilecek. Bununla delege olmayanların ve federasyonun merkezi dışındaki illerde dava açması da engelleniyor. 
     
     FEDERASYON BAŞKANI'NIN SEÇİMİ 
     Teklife göre, federasyon başkanı üst üste ya da aralıklarla en fazla iki dönem seçilebilecek. Başkanın ölümü veya istifası durumunda üç ay içinde tekrar seçim yapılması şartı ile birinci başkan vekili yoksa ikinci başkan vekili, başkan vekillerinin olmaması durumunda da yönetim kurulunun kendi üyelerinden belirleyeceği kişi başkanlığa vekalet edecek. 
     Genel kurula altı aydan az bir süre kala yönetimdeki boşalmalar nedeni ile olağanüstü genel kurula gidilemeyecek. 
     Yönetim Kurulu, başkan tarafından önerilen Merkez Hakem Kurulu'nun başkanı ile asıl ve yedek üyelerini atayabilecek, başkan vekillerini de birinci ve ikinci başkan vekili olarak belirleyebilecek. 
     Teklifle Tahkim Kurulu'nun görevleri arasına sporcu temsilcileri ile masörler de ekleniyor. 
     
     FANATİKLERE ÖNLEM 
     Teklif, Spor Müsabakalarında Şiddet ve Düzensizliğin Önlenmesine İlişkin Yasa'da değişiklik yaparak ''Rakip takım ile taraftarları'' ibaresini ''Takımlar ve taraftarlarını'' şeklinde değiştiriyor. Böylece çirkin ve kötü tezahüratta bulunma suçu, tüm takımlar ile tüm taraftarları kapsayacak. 
     Müsabaka alanına girmesi yasak olan kişiler hakkındaki tedbirin uygulanabilmesi açısından bu şahıslar müsabakanın başlamasından iki saat önce bulunduğu yerin karakoluna giderek müsabaka süresince burada kalacaklar. Bu yükümlüğü yerine getirmeyenlere bir aydan bir yıla kadar hapis cezası verilebilecek. 
     
     SPONSORLUK ÖZENDİRİLİYOR 
     Sportif faaliyetlere, sporculara, spor kulüplerine, federasyonlara veya tesislere yapılacak harcamalar, sponsor tarafından bizzat harcanacak veya sponsorluk alanın banka hesabına yatırılacak. Sponsorlara, ulusal ve uluslararası federasyonların reklam ve sponsorlukla ilgili hükümlerine aykırı olmamak şartı ile faaliyetin veya tesisin isim, reklam, tanıtım ve yayın hakları verilebilecek. Böylece sponsorluk harcamalarına ilişkin belgelerin onay şartı kaldırılarak, sponsorluk yapacakların, harcamaları bizzat yapması, sponsorluk yaptıkları faaliyetin veya tesisin, isim, reklam, tanıtım ve yayın haklarının verilmesine ilişkin düzenleme yapılarak, sponsorluktan beklenen hedefe ulaşılması amaçlanıyor. 
     
     ÖZERKLİK 
     Federasyonların özerk olmak için özendirilmesi için federasyonların gelirlerinde düzenleme yapılıyor. Buna göre, özerk federasyonların bütçesi, katılım payı, tescil, vize, transfer, itiraz, ceza, yayın, sponsorluk, reklam, yardım, bağış ve benzeri gelirlerden oluşacak. Genel Müdürlük, olimpik branşlarda federasyonun bir önceki yıl gerçekleşen gelirlerinin yüzde 75'i kadar, olimpik olmayan federasyonlara ise yüzde 50'si kadar yardımda bulunabilecek. 
     
     HAKİM VE SAVCILAR GÖREV ALABİLECEK 
     Yargıtay, Danıştay ve Sayıştay Başkan ve üyeleri ile adli ve idari yargı hakim ve savcıları, Gençlik ve Spor Genel Müdürlüğü ile özerk federasyonlar tarafından organize edilen sportif faaliyetlerde, yasada öngörülen veya özerk federasyonlar bünyesinde bulunan kurullarda görev alabilecekler. 
     Genel Müdürlüğün mülkiyetinde veya kullanımında bulunan spor tesisleri veya taşınmazların kullanım veya intifa hakkı, spor federasyonlarına, en az üçü olimpik olmak üzere toplam altı spor dalında faaliyet gösteren ve liglere katılan spor kulüplerine, yerel yönetimlere, kamu kurum ve kuruluşlarına protokol ile bedelsiz devredilebilecek. 
     
     FUTBOL FEDERASYONU'NUN GÖREV ALANI GENİŞLETİLİYOR 
     Teklifle Futbol Federasyonu'nun görev alanı genişletilerek, plaj futbolu gibi oyunların da federasyonca düzenlenmesine olanak sağlanıyor. 
     Türkiye Futbol Federasyonu Genel Kurulu'nu oluşturan üyelere Türkiye Futbol Vakfı Genel Başkanı da eklenerek, vakfın Genel Kurul'da temsili mümkün kılınıyor. 
     
     FEDERASYONUN GELİRLERİNDEN YAPILAN AKTARMALAR 
     Teklif, Federasyonun yıllık toplam gelirinin belli bir bölümünün kulüpler ile ilgili kurum ve kuruluşlara aktarılmasını yeniden düzenliyor. 
     Buna göre, Federasyonun yıllık toplam gelirinin en az yüzde 15'i her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen projelerde kullanılmak üzere ikinci ve üçüncü liglerde takımı bulunan kulüplere verilecek. En az yüzde 15'i ise futbolla ilgili olmak kayıt ve şartı ile her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen altyapı, eğitim veya tesis projelerinde kullanılmak üzere ilgili kurum, kuruluş ile spor kulüplerine, genel kurul kararı ile federasyonun kaynak kullandırılmasına ilişkin düzenlemesine uygun şekilde katılım payı karşılığı olarak kullandırılacak. 
     Protokol tribünlerinin yönlendirmesi görevi Türkiye ligleri ile Türkiye Kupası müsabakalarında Gençlik ve Spor Genel Müdürlüğü talimatları dahilinde, Gençlik ve Spor İl ve İlçe Müdürlüklerince yapılacak. 
     Genel Kurul tarafından seçilen organların başkan ve üyelerinin seçilme şartlarını da yeniden düzenleyen teklifle bu görevler için yüksek okul mezunu olma şartı getirildi. 
     Türkiye Futbol Federasyonu'nun kullanacağı logo ile Federasyon tarafından gerçekleştirilecek tüm faaliyetlerle ilgili logoların kullanım hakkı Federasyona ait olacak. 
     Teklifin yasalaşmasından sonra öngörülen yükümlülükleri yerine getirmeyenlere her sezon için ''En üst liglerdeki kulüplere 250 bin YTL, ikinci lig kulüplerine 100 bin YTL, üçüncü lig kulüplerine 10 bin YTL'' idari para cezası verilecek. 
     
</TEXT>
</DOC>
