<DOC>
<DOCNO> 343175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/siy01.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam düşmanlığı var' 
</HEADLINE>
<TEXT>


Erdoğan, "Yabancı düşmanlığı, ırkçılık, antisemitizmle, etnik ve dini aşırılıklar sürmektedir. Bu hastalıklara İslam düşmanlığının eklendiğini görüyoruz" dedi 

UTKU ÇAKIRÖZER Varşova 


Başbakan Recep Tayyip Erdoğan, 11 Eylül saldırıları sonrasında terörizmi, kültürel ve dini temeller üzerine tanımlama gibi "bağnaz bir yaklaşım" içine girildiğini belirterek, Türkiye'nin dünyada yayılan İslam düşmanlığından kaygılı olduğunu açıkladı. 
Varşova'daki Avrupa Konseyi Zirvesi'nde konuşan Erdoğan, "Yabancı düşmanlığı, ırkçılık, antisemitizmle belirli din ve kimliklere karşı önyargılar, etnik ve dini aşırılıklar sürmektedir. Bu hastalıklara İslam düşmanlığının eklendiğini görüyoruz. Bu gelişmelerden kaygı duymamak elde değil" dedi. 
Türkiye'nin demokrasi standartlarını yükseltmeyi hedeflediğini belirten Erdoğan, Avrupa Konseyi'nin belirlediği standartları yakından izlediklerini vurgulayarak şöyle konuştu "Türkiye'deki tecrübemiz, nüfusunun çoğunluğu Müslüman olan bir ülkenin, kendi manevi ve kültürel kimliğini koruyarak, bundan yararlanarak çağdaş demokratik standartlara ulaşabileceğini ortaya koymaktadır." 
Genelkurmay Başkanı Orgeneral Hilmi Özkök'ün kısa süre önce yaptığı, "İslam ülkesi değiliz" açıklaması sonrası, Erdoğan da Türkiye için "nüfusunun çoğunluğu Müslüman bir ülke" nitelemesini kullandı. 
Erdoğan, "Tarih boyunca, 'öteki'ni gözardı etme, dışlama veya 'öteki' üzerinde siyasi, ekonomik veya kültürel anlamda hükümranlık kurma eğilimleri sadece husumet yaratmıştır" dedi. 
Yayımlanacak bildiri ve Eylem Planı'na, Türkiye'nin girişimleriyle Avrupa'da İslam düşmanlığıyla mücadele kararı da alındı. 



</TEXT>
</DOC>
