<DOC>
<DOCNO> 309185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko20.html </URL>
<DATE> 2005/01/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
''Memur otomobili'' Aksaray'da üretilecek... 
</HEADLINE>
<TEXT>

     Zafer Akpınar AA 

      Üretim üssü olarak Türkiye'yi seçen Hollandalı bir firma, Teşvik Yasası kapsamında bulunan Aksaray'dan 60 dönüm arsa talep etti. Firma, memurlara yönelik düşünülen ''ucuz ve 2 kişilik'' otomobilin üretimine, 2007 yılında Aksaray'da başlamayı amaçlıyor. 
     
     ''MEMUR OTOMOBİLİ'' 2007'DE 

     Merkezi Hollanda'da bulunan Woret B.V isimli firmanın ortaklarından Gürcan Büyükarslan, asıl hedeflerinin ekonomik olması nedeniyle ''memur otomobili'' olarak tabir ettikleri aracı üretmek olduğunu dile getirerek, şöyle devam etti 
     ''Diğer illerden de talep var, ancak bizim tercihimiz Aksaray oldu. 4 tekerlekli motosiklet ile başlayacağımız üretimimize, 2007 yılında 'memur otomobili'ni de ekleyeceğiz. Bu hedefimizi gerçekleştirmek istiyoruz. 2 kişilik, park sorunu olmayacak derecede küçük, benzinli ya da elektrikli otomobillerimizi 9-10 bin YTL'den satmayı planlıyoruz.''. 
     Otomotiv yatırımlarını Türkiye'de yapmalarının, yan sanayinin de gelişmesine katkı sağlayacağını anlatan Büyükarslan, ''Bu yatırıma sadece otomobil üretimi açısından bakılmamalı. Yedek parça üretimiyle birlikte, Türkiye'de çok sayıda işsize istihdam sağlanacaktır. Servis ağları ile birçok kişi iş bulabilecek. Orta Anadolu'da otomotiv sanayi daha da gelişecek'' dedi. 
     2007 yılında ayda ortalama bin adet ekonomik otomobil üretmeyi hedeflediklerini belirten Büyükarslan, ''Bu oran iç ve dış talebe bağlı olarak artırılabilir. Avrupa ve Arap ülkelerine yapılacak ihracatla ülke ekonomisine de büyük katkıda bulunacağız'' diye konuştu. 
     Aksaray Valisi Hüseyin Avni Coş ise firma ile görüşmelerin sürdüğünü, yatırım için kendilerinden istenen destekleri vereceklerini söyledi. 

     
</TEXT>
</DOC>
