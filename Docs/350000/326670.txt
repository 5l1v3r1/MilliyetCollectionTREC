<DOC>
<DOCNO> 326670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy06.html </URL>
<DATE> 2005/03/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gül'ün, Rice ile limuzindeki görüşmesi tutanağa geçirildi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Condoleezza Rice'ın Türkiye ziyareti sırasında yaptığı görüşmelerin tutanağa geçirildiğini, buna kendisinin limuzindeki görüşmesinin de dahil olduğunu bildirdi. 
     İstanbul Bağımsız Milletvekili Emin Şirin'in konuyla ilgili sorusunu yanıtlayan Dışişleri Bakanı Gül, "Gerek ABD Dışişleri Bakanı Rice'le ülkemizi ziyareti sırasında Sayın Başbakanımız ve tarafımdan gerçekleştirilen görüşmelerde, gerek Sayın Başbakanımızın Davos'ta yaptığı ikili görüşmelerde mutad olduğu üzere tutanak tutulmuş ve Bakanlığım yetkilileri hazır bulunmuşlardır. Rice ile arabada yaptığım görüşmeyi de bilahare kayda geçirtmiş bulunuyorum" dedi. 
     Rice'ın Ankara ziyareti sırasında Dışişleri yetkilileri Esenboğa Havalimanı'nda yapılacak Erdoğan-Rice görüşmesine katılmak için gelmiş, ancak AKP'li Egemen Bağış'ın ilettiği bir not yüzünden görüşmeye katılamadıkları basına yansımıştı. 
     Dışişleri Konutu'nda Gül ile Rice'ın yapacağı duyurulan toplantı da son anda yine Esenboğa'ya alınmış ve Gül yanında dışişleri bürokratlarından hiçbirisi yokken Rice'ın limuzinine binerek buraya gitmişti. Görüşmede ne konuşulduğu sorulan bir Dışişleri yetkilisinin, "Başbaşa yapılan görüşmede ne konuşulduğunu nereden bilelim. Sayın Bakana sorun" dediği öne sürülmüştü. 
     
</TEXT>
</DOC>
