<DOC>
<DOCNO> 333780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur29.html </URL>
<DATE> 2005/04/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Tsunami felaketinin ardından Almanlar'ın Türkiye'ye ilgisi arttı 
</HEADLINE>
<TEXT>

     Güney Asya'yı etkileyen tsunami felaketinin ardından, Alman turistlerin Türkiye'ye ilgisinin arttığı belirlendi. 
     Almanya'nın en etkin seyahat dergisi FVW, Alman turistlerin rağbet ettiği Tayland'ı da içine alan felaketin ardından, Alman turistlerin, hangi ülkeye ilgilerinin arttığını araştırdı. 
     Araştırmaya göre, Türkiye 2004'ün Ocak ayında Almanya'da yüzde 9,7 oranında ilgi görürken, bu rakam 2005'in Ocak ayında yüzde 57,7'lik bir artışla yüzde 15,3'e yükseldi. 
     İspanya ise bu yıl yaşadığı düşüşe rağmen Almanlar'ın gözünde birinciliğini korudu. Almanya'da 2004'te yüzde 28,5 oranında ilgi gören İspanya, 2005'in Ocak ayında, yüzde 7,4'lük bir kayba rağmen, yüzde 26,4 oranında ilgi görmeye devam etti. 
     İspanya ve Türkiye'nin ardından, Almanya'dan en çok turist çeken ülkelerin başında gelen Mısır'a yönelik, Alman turistlerin ilgisinde bir değişiklik kaydedilmedi. Mısır geçen yıl olduğu gibi bu yıl da Almanya'da yüzde 8,3 oranında ilgiye hedef oldu. 
     Türkiye'nin komşusu ve turizmdeki rakibi Yunanistan da, Tayland'daki felaketin ardından Almanya'da gördüğü ilgi oranını yüzde 26,4 oranında artırarak, yüzde 5,3'ten, yüzde 6,7'ye yükseldi. 
     
</TEXT>
</DOC>
