<DOC>
<DOCNO> 300744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/dunya/adun.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de eşek krizi 
</HEADLINE>
<TEXT>


1 Ocak'tan itibaren damga pullarında Dr. Fazıl Küçük'ün fotoğrafı yerine Kıbrıs eşeği fotoğrafının yer alacak olması, adanın kuzeyini karıştırdı 

Sefa Karahasan - Lefkoşa 


KKTC'de istifa eden ancak 20 Şubat'taki genel seçime kadar görevini sürdürecek olan Cumhuriyetçi Türk Partisi CTP - Demokrat Parti DP koalisyon hükümetinin Kıbrıs Türk halkının özgürlük mücadelesi lideri Dr. Fazıl Küçük'ün damga pullarında yer alan fotoğrafının yerine "Kıbrıs eşeği" fotoğrafının konulacağını açıklaması, KKTC'yi karıştırdı. CTP'ye bağlı Maliye Bakanlığı'nın aldığı karara göre, yıllardır damga pullarının üzerinde bulunan Dr. Fazıl Küçük'ün fotoğraflarının yerine başta Kıbrıs eşeği olmak üzere, yılan, kelebek gibi çeşitli hayvanların resimleri konulacak. 

Bu haberin Dr. Fazıl Küçük'ün oğlu Mehmet Küçük'ün gazetesi Halkın Sesi'nde yayımlanması üzerine siyasi partilerden ve sivil toplum kuruluşlarından sert tepkiler geldi. CTP'nin giderayak Kıbrıs Türk halkının tarihini silme çabası içinde olduğu öne sürüldü. 1943 - 74 yılları arasında Türk toplumunun haklarını savunmak için mücadele eden Dr. Fazıl Küçük'ün oğlu Mehmet Küçük, aile olarak olaya çok üzüldüklerini, bu dönemde böyle bir eyleme anlam veremediklerini söyledi. 
Ulusal Birlik Partisi UBP Genel Başkanı ve ana muhalefet partisi lideri Derviş Eroğlu ise, bunun planlı bir saldırı olduğunu belirterek, "Bu, Kıbrıs Türk halkının ulusal mücadelesini ortadan kaldırmaya yönelik savaşın bir parçasıdır" dedi. Barış ve Demokrasi Hareketi BDH Genel Sekreteri Mehmet Çakıcı ise, yapılan uygulamanın Kıbrıs Türk halkının liderine karşı yapılmış bir saygısızlık olduğunu vurguladı. 
Halkın Sesi'ni ziyaret eden KKTC'yi Koruma Derneği Başkanı Ahmet Ötüken, yapılan olayın çok ayıp olduğunu belirterek, "Kıbrıs Türkü'nü mücadelesinden, tarihinden soğutmak ve dış güçlere yalakalık etmek isteyenler, şimdi de damga puluna el attı" diye konuştu. CTP ise, uygulamayı savundu. Halkın Sesi Gazetesi Genel Yayın Yönetmeni Akay Cemal da, uygulamanın tüm damga pulları üzerindeki Dr. Küçük resminin kaldırılmasına yönelik olduğuna işaret ederek, "diğer pullara istenilen şeklin konulabileceğini, ancak damga pullarına hayvan resimlerinin konulamayacağını" söyledi. 
CTP Genel Sekreteri Ferdi Sabit Soyer, eşekli damga pulunun saygısızlık anlamına gelmediğini belirterek, "Kanımca Dr. Fazıl Küçük yaşasaydı, o da damga pullarının üzerinde resminin olmasını istemeyecekti" dedi. 

Dünyanın en güzel gözlü eşeği 

Damga puluna fotoğrafı konulacak hayvanlar arasında yer alan Kıbrıs eşeğini, diğer eşeklerden ayıran en önemli özelliği gözleri. Dünyanın en güzel gözlü eşeği diye tanımlanan Kıbrıs eşeğinin boyutları da diğerlerinden büyük. İngiliz idaresi zamanında maden işlerinde kullanılmak üzere Afrika'dan Kıbrıs'a getirilen ve burada çoğalan eşekler, Birinci Dünya Savaşı'nda da bazı cephelere malzeme taşımak için kullanıldı. Kıbrıs eşeği, KKTC'de Karpaz bölgesinde devletin koruması altında tellerle çevreli bir alanda yaşıyor. Burada 1300'ün üzerinde Kıbrıs eşeği bulunuyor. 


</TEXT>
</DOC>
