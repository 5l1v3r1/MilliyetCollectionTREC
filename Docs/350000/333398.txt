<DOC>
<DOCNO> 333398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo22.html </URL>
<DATE> 2005/04/14/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Galatasaray'da sakatlığı nükseden Ribery antremanı terketti 
</HEADLINE>
<TEXT>

     Galatasaray, Akçaabat Sebatspor ile yapacağı lig maçının hazırlıklarını sürdürürken, sakatlık geçiren Volkan ve Ribery, antrenmanı tamamlayamadı. 
     Sarı-kırmızılılar, teknik direktör Gheorghe Hagi yönetiminde, Florya Metin Oktay Tesisleri'nde çalıştı. Sakat olan Hakan Ünsal dışında tüm futbolcuların katıldığı antrenmanda, Conceiçao ile çarpışan Volkan, ayak tarak kemiğinden sakatlandı. 
     Çalışmayı tamamlayamayan Volkan tesislere giderken, Fransız oyuncu Ribery de antrenmanın sonuna doğru, daha önce sakatlık geçirdiği ayak bileğinde ağrıyı yeniden hissedince çalışmayı bırakıp, tesislerde tedavi gördü. Volkan ve Ribery'nin durumlarının ve Akçaabat'a götürülüp götürülmeyeceklerinin, yarın sabah yapılacak antrenman sonrası belli olacağı bildirildi. 
     Bu arada çalışma sırasında Sabri de Song ile çarpıştı. Sakatlık geçiren genç futbolcu Sabri, 10 dakika süren bir tedavinin ardından oyunu sürdürdü. 
     Galatasaray, yarın sabah basına kapalı çalışacak, öğleden sonra da Akçaabat'a gidecek. 
     
</TEXT>
</DOC>
