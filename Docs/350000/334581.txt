<DOC>
<DOCNO> 334581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur44.html </URL>
<DATE> 2005/04/18/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Trabzon'daki olaylara karışan 11 kişinin ifadesi alındı 
</HEADLINE>
<TEXT>

     Trabzon'da yaşanan olaylara karıştıkları gerekçesiyle 11 kişinin ifadesinin alındığı bildirildi. 
     Trabzon Emniyet Müdürlüğü yetkilileri, Cumhuriyet Başsavcılığı'nın talimatıyla Trabzon'da 6 ve 10 Nisan'da meydana gelen olaylar sırasında çekilen görüntülerin incelendiğini, olaya karışanlardan bazılarının kimliklerinin belirlendiğini söylediler. 
     Kimlikleri belirlenen kişilerin polis merkezlerine davet edildiğini kaydeden yetkililer, şu ana kadar 11 kişinin ifadesinin alınarak serbest bırakıldığını, ifadelerin Cumhuriyet Başsavcılığı'na gönderildiğini bildirdiler. 
     Yetkililer, görüntülerin incelemesi ile kimlik tespit çalışmalarının devam ettiğini ifade ettiler. 
     Trabzon'un Kemerkaya Mahallesi Kunduracılar ve Kahramanmaraş caddelerinde, 6 Nisan 2005 tarihinde, ''Hapishanelerde neler oluyor bilmek hakkımız, tecritte ölüm var'' ifadelerinin yer aldığı bildirileri dağıtmaya çalışan 5 kişi, vatandaşlarca tartaklanmıştı. Güvenlik güçlerince zırhlı araca bindirilerek olay yerinden uzaklaştırılan 5 kişi, ''toplumda infial yaratma'' suçundan tutuklanmış, tutuklamaya yapılan itiraz üzerine, 12 Nisan'da serbest bırakılmıştı. 
     Ardından 10 Nisan 2005 Pazar günü, Atatürk Alanı'nda basın açıklaması yapmak isteyen TAYAD üyeleri ile vatandaşlar arasında arbede yaşanmıştı. 
     
</TEXT>
</DOC>
