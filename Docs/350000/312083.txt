<DOC>
<DOCNO> 312083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo24.html </URL>
<DATE> 2005/02/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Güneş İnşallah Anelka bizim maçta iyi oynamaz biz de Fener'i yeneriz 
</HEADLINE>
<TEXT>

     Trabzonspor Teknik Direktörü Şenol Güneş, hafta sonunda Akçaabat Sebatspor ile yapacakları maçta duygusallığı bir kenara bırakıp, kazanmak için oynayacaklarını söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, Akçaabat Sebatspor'un geçen yıl mucizevi bir şekilde ligde kaldığını ve geçen yıl ligin en başarılı ekiplerinden biri olduğunu savunarak, ''Bu yıl büyük yatırım yaptılar, ancak iyi sonuçlar alamadılar. İnşallah bize zarar vermeden ligde kalırlar'' dedi. 
     İlk profesyonel kulübünün Akçaabat Sebatspor olduğunu ifade eden Güneş, ''Bunun bir heyecanı olacak. Ancak bu futbol maçı. Her maçı kazanmak için ve hırslı bir biçimde yapıyoruz. Şu anda da en büyük rakibimizle oynadığımızı kabul ediyoruz. Saha dışında dostuz, saha içinde ise yumuşamaya izin vermeyeceğiz. Duygusallığı bir kenara bırakıp, kazanmak için oynayacağız'' diye konuştu. 
     Hafta sonunda her iki takımın da kazanmak için elinden geleni yapacağını ifade eden Güneş, şöyle konuştu 
     ''Biz şampiyonluk için oynuyoruz. Daha iddialıyız. Gücümüzü sonuca yansıtmak ve mutlak 3 puan istiyoruz. Kayıpsız geçmek zorundayız. Düşündüğümüz oyunu da yansıtırsak favori biziz. Hırslı, arzulu istekli bir maç oynayacağız.'' 

     
</TEXT>
</DOC>
