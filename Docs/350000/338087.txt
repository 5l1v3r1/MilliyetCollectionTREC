<DOC>
<DOCNO> 338087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko18.html </URL>
<DATE> 2005/04/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mitsui Dış Ticaret Türkiye'deki bu iyi gidişin sürdürülmesini bekliyoruz 
</HEADLINE>
<TEXT>

     Mitsui Dış Ticaret Limited Şirketi Genel Müdürü Yuichi Aoki, Türkiye'deki iyi gidişin sürdürülmesini beklediklerini bildirdi. 
     Yatırım Danışma Konseyi Toplantısı'na katılan Mitsui temsilcisiyle birlikte Conrad Oteli'ne gelen Aoki, basın mensuplarının sorusu üzerine, geçen bir yıldan bu yana Türkiye ekonomisinde önemli gelişmeler olduğunu belirtti. 
     Aoki, ''En önemlisi politik istikrar. Hükümet yatırımcılar için de önemli adımlar atıyor'' diye konuştu. 
     Hükümetten beklentilerinin ne olduğunun sorulması üzerine Aoki, ''Bu iyi gidişin sürdürülmesi... Bunu bekliyoruz. Türkiye'de şeffaflık ve öngörülebilirlik de önemli unsurlardır'' dedi. 
     İstikrarın süreceğine inandıklarını ifade eden Aoki, yatırımcılar açısından Türkiye'deki en önemli problemlerin ne olduğu sorusu üzerine de çok fazla küçük problem bulunduğunu, bürokrasiyle mücadele etmek gerektiğini söyledi. 
     
</TEXT>
</DOC>
