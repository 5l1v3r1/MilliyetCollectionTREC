<DOC>
<DOCNO> 320761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo35.html </URL>
<DATE> 2005/03/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Aziz Yıldırım 2004'te Maliye Bakanlığı'na 22.5 trilyon TL vergi ödedik 
</HEADLINE>
<TEXT>

     Fenerbahçe Kulübü Başkanı Aziz Yıldırım, bu sezon Avrupa kupalarında oldukça deneyim kazandıklarını, ancak UEFA Kupası'ndan elendikleri için çok üzüldüklerini söyledi. 
     Kulübün aylık dergisindeki yazısında bazı konularda açıklamalar yapan Aziz Yıldırım, gelecek yıllarda herkesi sevindirecek sonuçlar alan ve iyi futbol oynayan bir takım kurmayı planladıklarını belirterek, ''Bugünü kurtarmak kolay. Amacımız bugünü kurtarmak değil, geleceği planlamak. Bu yetenekli kadro ve teknik heyetle daha iyi sonuçlar alacağımıza olan inancımız tamdır'' dedi. 
     
     22 YILLIK KUPA ÖZLEMİ 

     Türkiye Kupası'nı 22 yıldır kazanamadıklarını hatırlatan Yıldırım, bu sezon kupayı müzelerine getirmeyi hedeflediklerini kaydetti. 
     Fenerbahçe'nin profesyonel ligde yalnızca 1963-1965 ve 1973-1975 yılları arasında 2 kez üstüste şampiyon olduğunu belirten Yıldırım, kupanın yanısıra, sezon sonu lig şampiyonu olarak uzun yıllar sonra üstüste ikinci şampiyonluğu kazanmayı hedeflediklerini vurguladı. 
     
     NUMARALI TRİBÜN İNŞAATI 

     Numaralı tribün inşaatıyla ilgili bilgiler de veren Yıldırım, şunları kaydetti 
     ''Şartlar uygun olduğu taktirde eylül ayında inşaatı bitirmeyi planlıyoruz. İnşaatın bu kısmının finansmanı için 1907 Fenerbahçe Derneği'nden destek alıyoruz. Diğer Fenerbahçe derneklerinden ve camiamızdan da bugüne kadar olduğu gibi kombine kart almak ve diğer yöntemlerle finansman desteği sağlamalarını bekliyoruz.'' İdari ve mali açıdan çağın ihtiyaçlarına uygun bir tüzüğe sahip olmanın gerekli olduğunu kaydeden Yıldırım, bu konuda hazırlanan tüzük tadil taslağının üyelere gönderildiğini bildirdi. 
     
     22.5 TRİLYON TL VERGİ 

     Yıldırım, 2004 yılında Fenerbahçe Kulübü ve grup şirketleri olarak Maliye Bakanlığı'na gelir, kurumlar, KDV ve çeşitli adlar altında 22.5 trilyon lira vergi ödediklerini söyledi. 
     UEFA Başkanı Lennart Johansson'un geçen ayki Fenerbahçe Kulübü'ne ziyaretine de değinen Yıldırım, Johansson'un ziyarette gördüklerinden çok etkilendiğini, Fenerbahçe'nin adının artık Avrupa'da duyulmaya başladığını ve pek çok kulüp tarafından örnek alındığını söylediğini kaydetti. 
     Yıldırım, yapmayı planladıkları 7 bin 500 kişilik spor salonu için ABD'den proje getirdiklerini, salonun yerinin belirlenmesi için gerekli çalışmaları sürdürdüklerini açıkladı. 
     
     TODORI FENERBAHÇE'NİN 

     Yıldırım, Fenerbahçe semti ve Klasik Türk Müziği ustalarının isimleriyle özdeşleşen ünlü mekan Todori'nin kulübe tahsis edildiğini açıkladı. 
     Maliye Bakanı Kemal Unakıtan'ın onayıyla, bedeli karşılığında bu mekanın kulübe tahsil edildiğini belirten Yıldırım, yakın bir zamanda orada aslına uygun ve müdavimlerine nostalji yaşatacak bir hizmet sunacaklarını sözlerine ekledi. 
     
</TEXT>
</DOC>
