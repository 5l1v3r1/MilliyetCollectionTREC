<DOC>
<DOCNO> 324865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur15.html </URL>
<DATE> 2005/03/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Diyarbakır'daki Nevruz kutlamaları için Barzani ve Talabani'ye davet 
</HEADLINE>
<TEXT>

     Ramazan YAVUZ DHA 

      DİYARBAKIR'da gerçekleştirilecek Nevruz kutlamaları için hazırlıklar tamamlandı. DEHAP il örgütü, aralarında KDP lideri Mesut Barzani ve KYB lideri Celal Talabani'nin de bulunduğu bin kişiye davetiye göndererek, kutlamalara davet etti. DEHAP İl Başkanı avukat Mesut Beştaş, Nevruz'un esarete karşı özgürlük, zulme karşı direniş bayramı olduğunu söyledi Büyükşehir Belediye Başkan Vekili Yusuf Akgün ve çeşitli sendikaların başkanlarıyla birlikte bir basın toplantısı düzenleyen DEHAP İl Başkanı avukat Mesut Beştaş, Nevruz kutlamalarıyla ilgili bilgi verdi. Nevruz'la ilgili çeşitli rivayetler bulunduğunu belirten DEHAP İl Başkanı Beştaş, "Ancak bütün rivayetler, yaklaşık 2 bin 500 yıl önce Ortadoğu'da, Mezopotamya'da bulunan halkların verdikleri mücadele sonucunda istemedikleri bir rejimi yıkarak yerine kendi rejimlerini oturttukları gün olduğu noktasında birleşiyor. Yani Nevruz zulme karşı direniş, esarete karşı özgürlük mücadelesi olmuştur. Nevruz'a neresinden bakarsak bakalım özgürlük savaşçılarının verdikleri mücadelede başarıya ulaştıkları gün olarak anılıyor. Cumhuriyetun kurulmasından sonra bu ülkede ise zaman zaman yasaklandı ancak kutlamanın önüne geçilemedi. 15 yıl öncesine kadar her bir Nevruz Bayramı, bir trajedinin yaşandığı bayram olarak anıldı. 1992 Yılındaki Nevruz'da yaklaşık 200 kişinin yaşamını yitirdiği belirtildi. Biz artık bayramlarını kutladıkları için hiç kimsenin hayatını vermesi gerekmediğine inanıyoruz'' dedi. 
     Nevruz'un 2000 yılından beri izin alınarak barış içinde kutlandığına değinen Beştaş, bu yılki kutlamalar için de valiliğe başvurduklarını ve Diyarbakır Valisi Efkan Ala'nın kendilerine her türlü imkanı sunacağını belirttiğini söyledi. Nevruz kutlamalarına, Türkiye'de bulunan 52 büyükelçilik ve bir çok kamu kuruluşundaki görevliler ile yazar, siyasetçi ve gazeteciyi de davet ettiklerini belirten Beştaş, "Türkiye'de Talabani ve Barzani'nin de temsilcilikleri bulunuyor. Doğal olarak onları da davet ettik. Nevruz ne kadar bizim bayramımızsa onların da bayramıdır'' dedi. 
     Nevruz kutlamalarında, 4 bin kişinin görev yapacağını da bildiren Beştaş, ünlü sanatçı ibrahim Tatlıses ile Kürt sanatçılar Civan Haco, Koma Çiya ve Çetin Oraner'in de konser vereceklerini belirtti. 
     
</TEXT>
</DOC>
