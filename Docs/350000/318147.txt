<DOC>
<DOCNO> 318147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun09.html </URL>
<DATE> 2005/02/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Tikrit'te bomba yüklü araçla saldırı 15 ölü 
</HEADLINE>
<TEXT>

     Irak'ın başkenti Bağdat'ın kuzeyindeki Tikrit kentinde düzenlenen saldırıda 15 kişi öldü, 25 kişi yaralandı. 
     Polis, saldırının, bir intihar eylemcisi tarafından, bomba yüklü araçla kentteki bir polis karakoluna düzenlendiğini söyledi. 
     Polis komiseri Hüsam Museyyif, polis üniforması giyen bir kişinin, aracıyla polis karakolunun içine girmeye çalıştığını, engellenmesi üzerine aracı havaya uçurduğunu belirtti. 
     Patlama sonucunda civardaki 20 kadar araç alev alırken, sokakta en az 10 yanmış ceset görüldüğü bildirildi. 
     Irak'ın devrik devlet başkanı Saddam Hüseyin'in doğum yeri Tikrit'te, Amerikan askerlerine ve Irak güvenlik kuvvetlerine sık sık saldırı düzenleniyor. 
     
     İKİ AYRI SALDIRI, 2 ABD ASKERİ ÖLDÜ 

     Bu arada, Irak'ta başkent Bağdat'ın yakınlarında düzenlenen iki ayrı saldırıda 2 Amerikan askeri öldürüldü. 
     Amerikan askeri kaynaklarının verdiği bilgiye göre, kentin kuzeydoğusundaki bir yola yerleştirilen bombanın patlaması sonucu bir Amerikan askeri öldü. Diyala bölgesindeki Karyat yakınlarında düzenlenen bu saldırıda yaralanan olmadığı belirtildi. 
     Samarra yakınlarındaki saldırıda ise bir Amerikan askeri öldürüldü, ikisi yaralandı. 
     Irak'ta savaşın başladığı 2003 Mart'tan bu yana ölen Amerikalı askerlerin sayısının en az 1128 olduğu belirtildi. 
     
     İSKENDERİYE'DE 3 ÖLÜ 

     Öte yandan, Bağdat'ın güneyindeki İskenderiye'de, bomba yüklü bir araçla düzenlenen saldırıda 3 kişinin öldüğü, 8 kişinin yaralandığı bildirildi. 
     Polis kaynakları, bir polis kafilesini hedef alan bombalı saldırıda ölenlerin ikisinin polis memuru, birinin küçük bir kız çocuğu olduğunu belirtti. 
     Hastane kaynakları da, yaralanan 8 kişiye cerrahi müdahalede bulunulduğunu, ikisinin durumunun ciddi olduğunu kaydetti. 
     
</TEXT>
</DOC>
