<DOC>
<DOCNO> 312818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/yasam/yas02.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtulduğu tarikatı anlattı 
</HEADLINE>
<TEXT>


Scientology Tarikatı'nı Türkiye'ye getirmek için görevlendirildiğini iddia eden İhsan Göktaş, "Ölüm korkusuyla yaşıyorum" diyerek, Alman polisine sığındı 

FRANKFURT Milliyet 

Berlinli Türk genci İhsan Göktaş, Almanya Anayasa Koruma Teşkilatları tarafından dikkatle izlenen ve birçok Hollywood yıldızının da yer aldığı Scientology tarikatını Türkiye'ye getirmekle görevlendirildiğini öne sürdü. Alman polisince koruma altına alınan Göktaş, "Ölüm korkusuyla yaşıyorum" dedi. 
Alman vatandaşlığına geçip İsaak Himmelstein adını alan Göktaş 31 , 4000 çalışanı olan Datassist firmasının Başkanı ve aynı zamanda Scientologist olduğu ileri sürülen A.Y. ile evlendiğini anlattı. Türkiye'de tarikatı yaymakla görevlendirildiğini söyleyen Göktaş, Almanya'da da tarikat için önemli görevlerde bulunduğunu öne sürdü. 

Hesap bile açtırdı 
Tarikata karşı olan Caberta ve Proteston Kilisesi'nden Thomas Gandow hakkında bilgiler toplayıp kullandırdığını kaydeden Göktaş, 2002'de tarikatı Türkiye'ye getirme konusunu gündeme getirdiğini, bu amaçla da Akbank'ın Hannover şubesinde hesap açtırdığını kaydetti. Göktaş, kurdukları "Türkiye'de Genişleme Komitesi"nin, tarikatın yaygınlaşmasını koordine etmeyi amaçladığını söyledi. 2004'te eşiyle kavgasının tarikatla ilişkisini bitirdiğini belirten Göktaş, "Çocuk, ev ve bir köpek istiyordum. Ancak eşim garajlarda tarikatın öğretisini yaymakla meşguldu" diye konuştu. 
Berliner Zeitung gazetesi, A.Y.'nin Hamburglu Scientologist Rainer Bierman'dan "komünikasyon" konusunda İstanbul'da özel ders aldığını yazdı. Hamburg eyaletinin İçişleri Bakanlığı Scientology Çalışma Grubu Başkanı Ursula Caberta, Datassist firmasının tarikatın ideolojisinin yayılması için "ideal bir kılıf" olduğunu söyledi. 


</TEXT>
</DOC>
