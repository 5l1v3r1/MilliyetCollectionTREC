<DOC>
<DOCNO> 333190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo05.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk konuk Ada'dan 0-0 
</HEADLINE>
<TEXT>


Chelsea'nin ardından bir diğer İngiliz temsilcisi Liverpool da, deplasmanda Juventus ile golsüz berabere kalarak, Şampiyonlar Ligi'nde yarı final biletini aldı. İki takım final için kapışacak, kazanan İstanbul'a gelecek 


Şampiyonlar Ligi çeyrek finalinde Juventus ile deplasmanda 0 - 0 berabere kalan Liverpool, ilk maç sonunda elde ettiği 2 - 1'lik skor avantajıyla yarı finale adını yazdıran taraf oldu. 
Heysel faciasının ardından 20 yıl sonra eşleşen iki takımın Torino'daki randevusu, ilk maça oranla daha gerilimli bir atmosfer altında geçti. Maç öncesi 48 saat içki yasağına rağmen İtalya'da barlara akın eden Liverpoollu holiganlar, alkol sınırını aşınca, ortalık birbirine girdi. Çıkan olaylarda bir taraftar yaralanırken, polis de altı kişiyi gözaltına aldı. Bu kişilerin Della Alpi Stadı'ndaki maçı izlemesine izin verilmedi. Stat içinde de başlama düdüğü öncesi taraftarlar birbirlerine yabancı madde fırlattı. 
İki takımın da gol pozisyonu üretmekte zorlandığı karşılaşmada taraflar eşitliği bozamadı. Bu sezon Şampiyonlar Ligi maçlarında evinde hiç yenilgi almayan, gol dahi yemeyen Juventus, buna rağmen elenmekten kurtulamadı. Karşılaşmanın ardından ev sahibi taraftarlar, Liverpoollu seyircilerin üzerine yürürken, bu duruma güvenlik güçleri müdahale etti. Böylece Atatürk Olimpiyat Stadı'nda yapılacak finalde bir İngiliz takımının olması kesinlik kazandı. Yarı finalin ilk maçları 26-27 Nisan'da yapılacak. 

PSV Eindhoven Gomes'e duacı 5-3 

Penaltılara giden karşılaşmada Lyonlu oyuncuların iki vuruşunu çıkarıp, takımını yarı finale taşıyan isim oldu 

Fransa şampiyonu Lyon, PSV Eindhoven deplasmanında umduğunu bulamayarak, devler ligine çeyrek finalde veda etti. İlk maçta Eindhoven ile 1 - 1 berabere kalan Lyon, Hollanda'daki mücadelede istediğini alamadı. 10. dakikada yıldız futbolcusu Wiltord'un attığı golle 1-0 üstünlüğü yakalayan Lyon'un hesapları ikinci yarıda tutmadı. Ev sahibi ekip, ataklarını sıklaştırırken, 50. dakikada Brezilyalı Alex'in beraberlik sayısı Hollandalı taraftarları kendinden geçirdi. 90 dakikalık normal süre bu şekilde tamamlanırken, maç uzatmaya gitti. Uzatma bölümlerinde de sonuç değişmeyince sıra penaltı atışlarına geldi. 
PSV Eindhoven'in kalecisi Gomes, Lyon'dan Michael Essien ve Eric Abidal'ın vuruşlarına set çekerek, gecenin kahramanı oldu. Penaltı atışlarında 4-2'lik üstünlük sağlayan PSV, yarı finalde önceki günkü olaylı maçta Inter'i geçen Milan'ın rakibi oldu. 

Inter ateşte 

Şampiyonlar Ligi'nde iki ezeli rakip İnter ile Milan'ın karşı karşıya geldiği maçta yaşanan olaylar UEFA'nın gündeminde ilk sıraya oturdu. İnterli taraftarların ikinci yarıda sahaya yanıcı maddeler atıp, maçı tatil ettirmesi Lacivert - Siyahlı kulübe ağır bir cezayla dönecek. UEFA, gözlemci ve hakem Markus Merk'in raporlarını inceledikten sonra İnter'in cezasını cuma günü açıklayacak. UEFA'ya yakın çevreler İtalyan kulübünün bir yıl Avrupa kupalarından men edilmesinin de gündemde olduğunu iddia ettiler. Raporlarda hafifletici sebepler yer alsa bile İnter en az iki maç saha kapatma cezasından kurtulamayacak. Bu arada İtalyan gazeteleri o kadar sayıdaki yanıcı maddenin içeriye nasıl sokulduğunun tespit edilmesini istiyor. 


</TEXT>
</DOC>
