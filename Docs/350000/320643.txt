<DOC>
<DOCNO> 320643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun26.html </URL>
<DATE> 2005/03/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Eritre'de 18 ay yargılanmadan hapiste tutulan gazeteci serbest 
</HEADLINE>
<TEXT>

     Amerika'nın Sesi radyosunun Eritre muhabiri Aklilu Solomon, 18 ay yargılanmadan hapiste tutulduktan sonra serbest bırakıldı. 
     Merkezi New York'ta bulunan Gazetecileri Koruma Komitesi, Solomon'un 18 ay metal bir konteynırda kimseyle görüştürülmeden tutulduğunu ve sağlık durumunun kötü olduğunu bildirdi. 
     Gazetecileri Koruma Komitesi, dün yaptığı açıklamada Solomon'un 31 Aralık 2004'te serbest bırakıldığını, ancak 16 gazetecinin daha hala hapiste olduğunu bildirdi. 
     Solomon, komşu ülke Etiyopya ile süren 2,5 yıllık savaşta ölen askerlerin ailelerinin acılarıyla ilgili bir haberi yazdıktan sonra Temmuz 2003'de tutuklanmıştı. Devlet medyası, savaşta ölenlerin ailelerinin, ''Ölenler şehitlik mertebesine ulaştı'' diye kutlama yaptıkları şeklinde haberler yayımlamıştı. 
     Hükümet yetkilileri, muhabirin zorunlu askerlik hizmetini yerine getirmek için alındığını ileri sürerken, Amerika'nın Sesi radyosu, muhabirlerinin sağlık gerekçesiyle askerlik hizmetinden muaf olduğunu gösteren belgeler bulunduğunu iddia etti. 
     Komite, Eritre hükümetini, mahkemeye çıkarılmadan hapiste tutulan gazetecileri derhal ve koşulsuz olarak serbest bırakmaya çağırdı. 
     Uluslararası Gazeteciler Cemiyeti ise bir açıklamasında, Eritre'de özel basın yayın kuruluşu olmadığını, yabancı basının ülkeden atıldığını, yerel gazetecilerin baskı gördüğünü, mahkemeye çıkarılmadan tutuklandığını ve dayanılmaz bir sindirme kampanyasıyla karşı karşıya olduğunu belirtmişti. 
     Gazetecilerin çoğunun, hükümetin bütün bağımsız medya kuruluşlarını kapattığı Eylül 2001'den bu yana hapiste olduğu belirtildi. 
     Eritre hükümeti, gazetecilerin nerede olduğunu ve içinde bulundukları koşulları açıklamayı reddediyor. 
     
</TEXT>
</DOC>
