<DOC>
<DOCNO> 336462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo14.html </URL>
<DATE> 2005/04/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Halterde Türkiye 570 puanla takım halinde Avrupa Şampiyonu oldu 
</HEADLINE>
<TEXT>

     84. Avrupa Erkekler Halter Şampiyonası'nda Türk Milli Takımı, 11 altın, 7 gümüş ve 3 bronz madalya alarak, toplam 570 puanla takım halinde Avrupa Şampiyonu oldu. 
     Halter Federasyonu Başkanı Hasan Akkuş, A.A muhabirine yaptığı açıklamada, Avrupa Şampiyonası'na iyi bir biçimde hazırlandıklarını belirterek, '''Büyük bir başarı elde ettik'' dedi. 
     Akkuş, Akdeniz Oyunları ve Dünya Şampiyonası'na da katılacaklarını hatırlatarak, şunları söyledi 
     ''Akdeniz Oyunları'na diğer sporcuların da tecrübe kazanmalarını sağlamak amacıyla genç bir takımla gideceğiz. Burada gösterilecek performans, Dünya Şampiyonası'na katılacak takımın belirlenmesinde önemli rol oynayacak. Dünya Şampiyonası'nda da aynı başarıyı bekliyoruz.'' 
     
     ''BAYAN MİLLİ TAKIMI TECRÜBESİZDİ'' 

     Şampiyonada, bayan takımının beklenen başarıyı gösterememesinin arkasında deneyimsizliğin yattığını ifade eden Akkuş, ''Aslında biz sonucun böyle olacağını bekliyorduk. Genç bir takım oluşturduk. Bu kızların 1'i dışında diğerleri ilk kez büyükler kategorisinde bir şampiyonaya katılıyorlar. Tecrübesizlikleri kürsüye çıkmalarını engelledi'' diye konuştu. 
     Bayan Milli Takımı sporcularının altyapılarının olduğunu belirten Akkuş, ''Uluslararası şampiyonalara katıldıkça tecrübeleri artacak. Ben Bayan Milli Takımı'ndan hem Dünya Şampiyonası, hem de 2008 Pekin Olimpiyat Oyunları'nda başarılı sonuçlar bekliyorum'' dedi. 
     
     ''SEDAT ARTUÇ, HALİL MUTLU'NUN YERİNİ DOLDURDU'' 

     Akkuş, 56 kiloda 3 altın madalya kazanan Sedat Artuç'un, daha önce bu kiloda yarışan Dünya ve Olimpiyat Şampiyonu Halil Mutlu'nun yerini doldurduğunu söyledi. 
     56 kiloda genç halterci Erol Bilgin'in, bu Avrupa Şampiyonası'nda 3 gümüş madalya aldığını da hatırlatan Akkuş, sözlerini şöyle sürdürdü 
     ''Erol Bilgin'in performansı bizi gerçekten de şaşırttı. Biz onun 3. olacağını hesap ediyorduk. Ancak o, çok iyi bir mücadele örneği göstererek büyüklerde ilk kez podyuma çıkmasına rağmen 3 gümüş madalya aldı. Erol Bilgin, Türk halteri için önemli bir kazanımdır.'' 

     
</TEXT>
</DOC>
