<DOC>
<DOCNO> 330488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur09.html </URL>
<DATE> 2005/04/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cep telefonu gaspçısına 12.5 yıl hapis 
</HEADLINE>
<TEXT>

     İsmail AKDUMAN DHA 

      SAMSUN'da, 24 yaşındaki Yasemin Bekar'ı silahla tehdit edip cep telefonunu aldığı iddiasıyla yargılanan 23 yaşındaki Erkan Şenel, 12.5 yıl hapis cezasına çarptırıldı. Çalıntı cep telefonunu satın almaktan 3 yıl hapis istemiyle tutuksuz yargılanan 30 yaşındaki Jale Temel ise beraat etti. 
     Sahil Yolu'nda 4 ay önce meydana gelen olayda, Erkan Şenel spor yapan Yasemin Bekar'ı silahla tehdit ederek cep telefonunu aldı. Bekar'ın polise başvurması üzerine yapılan araştırmada, genç kızın telefonu, ikinci el cep telefonu satan Jale Temel'e ait mağazada bulundu. 
     Gözaltına alınan mağaza sahibi Jale Temel, telefonu 350 YTL'ye satın aldığı kişinin şüphe üzerine kimlik bilgilerini aldığını ve cep telefonuyla fotoğrafını çektiğini söyledi. Temel'in çektiği fotoğraftan yola çıkan polis, şehirlerarası otobüs şoförü olan Erkan Şenel'i Sakarya'nın Sapanca İlçesi'ndeki evinde yakaladı. Gözaltına alınan Şenel, daha sonra çıkarıldığı mahkemece tutuklandı. 
     Samsun 1'nci Ağır Ceza Mahkemesi'nde, gasp suçundan 20 yıl hapis istemiyle yargılanan Şenel dün hakim karşısına çıktı. Şenel savunmasında, "Daha önce şoförlük yapıyordum. Kovulunca iş aradım ama bulamadım. Samsun'da bir süre teyzemin yanında kalmaya başladım. Parasız kalınca da böyle bir şey yapmaya kalktım. İlk işimde ise yakalandım. Çok pişmanım'' dedi. Duruşmaya katılan Yasemin Bekar ise, Şenel'den davacı olduğunu söyledi. 
     Çalıntı cep telefonunu satın almaktan 3 yıl hapis istemiyle tutuksuz yargılanan Jale Temel de ifadesinde, "Telefonun çalıntı olduğunu bilmiyordum. Ancak, ne olur ne olmaz diye aynı telefonla hem sanığın farkettirmeden fotoğrafını çektim, hem de kimlik bilgilerini ve adresini aldım'' dedi. 
     Mahkeme heyeti, sanık Erkan Şenel'i gasp suçundan 12.5 yıl hapis cezasına çarptırırken, Jale Temel'in de beraatine karar verdi. 
     
</TEXT>
</DOC>
