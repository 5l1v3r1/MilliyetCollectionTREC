<DOC>
<DOCNO> 315412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko35.html </URL>
<DATE> 2005/02/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Babacan Doların değer kaybı konusunda yapacağımız bir şey yok 
</HEADLINE>
<TEXT>

     Devlet Bakanı Ali Babacan, devletin, finans sistemi ve özel sektör üzerinde gölge olmaktan hızla uzaklaştığını söyledi. 
     Bursa Ticaret ve Sanayi Odası'nda TSO düzenlenen toplantıda sanayici ve işadamlarıyla biraraya gelen Babacan, 3 Kasım seçimleriyle birlikte siyasi anlayışın köklü şekilde değiştiğini, bu anlayışta popülizm ve rehavete yer olmadığını, siyasetin rant aracı olmaktan çıkarıldığını bildirdi. 
     Babacan, enflasyondaki hızlı düşüşün faiz hadlerini de etkilediğini belirtirken, 2002'de yıllık ortalama faiz oranı iskontolu iç borçlanmada yüzde 62.7 iken, geçen yılın yüzde 24.7 ile kapatıldığını kaydetti. 
     
     HAZİNE'DEN 5 YILLIK İÇ BORÇLANMA İHALESİ 
     Türkiye'de ilk defa Hazine'nin 5 yıllık iç borçlanma ihalesi yaptığına değinen Babacan, şunları söyledi 
     ''Daha önce hiç cesaret edilemeyen, talep görüp göremeyeceği konusunda belli endişeler duyulan, ancak bizim dönemimize kısmet olan bir uygulama. Bundan sonraki dönemde artık borçlanmanın daha az konuşulan bir konu olacağını göreceğiz. Borçların çevrilebilirliği konusu artık pek gündeme gelmeyecek. Bundan sonraki dönemde, vadeler uzayacak, faizler daha da makul seviyelere inecek. Yani bir bakıma devlet finans sistemi, özel sektör üzerinde gölge olmaktan hızla uzaklaşıyor. 
     Piyasadaki kaynakların çoğunu adeta emen, ödediğinden fazla borçlanan bir hazine, özel sektöre iyilik yapmıyor. Mevcut kaynakların, mutlaka ve mutlaka özel sektöre de bırakılması gerekiyor. Bakın biz 2002 yılında yüzde 100'ün üzerinde olan iç borç çevirme rasyosunu 2003'te yüzde 100'ün altına indirdik, yaklaşık yüzde 93. Geçen sene bu yüzde 88 olarak gerçekleşti. Yani, bu şu demek artık hazine iç piyasaya ödediğinden daha az borçlanıyor ve her hafta, her ay piyasaya kaynak bırakıyor.'' ''Peki bu kaynak nereye gidiyor'' diyen Babacan, ''bakıyorsunuz tüketici kredisi olmuş, sanayiciye kredi olarak dönmüş...Yani devlet, kendi hesabına dikkat ettiği sürece, aslında Türkiye'de özel sektörün dinamizmi bu ülkeyi kanatlandırıp, uçurmaya yeter'' dedi. 
     Babacan, öngörülebilir bir ekonomik ortam, kurulmuş makro dengeler ve sözlerin yerine getirilmesinin kendilerinin temel ilkeleri olduğunu ifade ederken, ''2.5 yıl gibi çok kısa süre içinde gerçekleştirilen makro ekonomik dengelerdeki iyileşmenin temel sebebi nedir. Bunu tek kelimeyle nasıl özetleyebilirseniz diye soracak olursanız, bir tek şey söyleyebilirim güven'' şeklinde konuştu. 
     -''TL'NİN DEĞER KAZANMASI, BAZI SEKTÖRLERİ ETKİLEDİ''- Babacan, Türk ekonomisinin uzun yıllar dolarize olmuş bir ekonomi olduğunu belirtirken, son dönemde yaşanan normalleşmeyle birlikte Türk Lirası'nın değer kazandığını, ancak bunun bazı sektörleri olumsuz etkilediğini vurguladı. 
     Bu durumun, Türk sanayicisi kadar Avrupalı sanayicinin de sorunu olduğuna işaret eden Babacan, ''bizim doların tüm para birimlerine karşı değer kaybetmesi konusunda yapacak fazlaca birşeyimiz yok açıkçası. Gücü de yetmiyor kimsenin. Güç yetecek olsa, Avrupalılar, Japonlar yapar. Bu, global bir olay'' dedi. 
     
     TEKSTİLDE KDV İNDİRİMİ KONUSU 
     Babacan, tekstilde KDV indirimi konusundaki beklentilere değinirken de, şunları kaydetti 
     ''Bununla ilgili çok çalışma yaptık 2004'te. Ancak, tekstilin çok büyük bir sektör oluşu, tekstilin KDV'siyle ilgili atacağımız bir adımın getireceği ve götüreceği konusundaki hesap da bizi biraz zorladı açıkçası. Tüm birimlerimizden raporlar istememize rağmen, net bir şekilde önümüze, tekstilin KDV'sini yüzde 18'den yüzde 8'e indirdiğimizde artısı şu kadardır eksisi şu kadardır diye önümüze bir rakam konulamadı. Bunun üzerine, TOBB'dan inceleme istedik. Çünkü, devletin kayıtlarında bunu düzgün bir şekilde önümüze koyacak birşey yok. Ancak, niyetimiz hala geçerli. Uygun ortam oluştuğunda, böyle bir adım atmayı gönülden istiyoruz. Çünkü bu, giyim fiyatlarını da etkileyecek önemli bir konudur.'' Ali Babacan, Türkiye'nin en büyük sorununun işsizlik olduğunu dile getirirken, ''bizim projeksiyonuz şu üç yıl içinde yaklaşık 1 milyon 650 bin yeni istihdam öngörüyoruz. Üç yıl boyunca da bunu yüzde 5'lik büyüme varsayımıyla yapıyoruz. Büyüme yüzde 5'ten büyük olursa, işsizlik daha fazla düşecektir'' diye konuştu. 
     Babacan, BTSO'daki toplantının ardından Bursa OSB'deki BOSCH fabrikasında incelemelerde bulundu. 
     
</TEXT>
</DOC>
