<DOC>
<DOCNO> 318874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo24.html </URL>
<DATE> 2005/02/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yıldırım Anelka'yı sadece bugün için transfer etmedik... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Fransız futbolcu Nicolas Anelka'yı uzun vadeli bir planlama doğrultusunda transfer ettiklerini belirterek, ''Çok yakın zamanda isabetli bir iş yaptığımız görülecektir'' dedi. 
     Kulübün internet sitesine açıklama yapan Aziz Yıldırım, performansı nedeniyle eleştirilen Anelka konusunda, ''Biz Anelka'yı sadece bugün için transfer etmedik. 2007'ye kadarki 3 yıllık zaman için uzun vadeli düşünerek bu transferi gerçekleştirdik. Çok yakın zamanda isabetli bir iş yaptığımız görülecektir'' şeklinde ifadeler kullandı. 
     Avrupa kupalarında başarıyı yalnızca bu yıl düşünmediklerini ve gelecek yıllarda kalıcı başarılar için programlar yaptıklarını kaydeden Yıldırım, şöyle devam etti 
     ''Bu hedefe de ulaşacak ve Avrupa'da da başarılı olacağız. Sporcularımıza her zaman güvendim, güvenmeye de devam ediyorum. Bu başarıları hep birlikte yakalayacağız.'' 
     
     SERKAN ACAR'IN DEFTERDARLIĞA GİDİŞİ KONUSU 

     Kulüp müdürü Serkan Acar'ın Galatasaray'ın Seyrantepe projesi ihalesinin yapılacağı gün İstanbul Defterdarlığı'nda, başka bir ihaleden dolayı bulunduğu açıklandı. 
     Fenerbahçe Kulübü'nün internet sitesinde yapılan açıklamada, konuyla ilgili şu ifadelere yer verildi 
     ''Bazı yazılı basın ve televizyonlarda Galatasaray'ın Seyrantepe projesi ihalesinin, Milli Emlak Dairesi Başkanlığı tarafından ertelenmesi aynı gün kulübümüzün katıldığı bir başka ihaleden dolayı kulübümüzü temsilen orada bulunan Serkan Acar'a ve dolayısıyla kulübümüze yükletilmeye çalışılmış ve bu yönde haberlerin yer aldığı müşahade edilmiştir. 
     Serkan Acar, İstanbul Defterdarlığı Milli Emlak Dairesi Başkanlığı'nın kulübümüze gönderdiği 23.02.2005 tarih, 10001 sayılı, tebligatı gereğince ve 25.02.2005 günü saat 14.30'da Kadıköy Emlak Müdürlüğü ihale salonunda yapılacak başka bir ihaleden dolayı orada bulunmuştur.'' 

     
</TEXT>
</DOC>
