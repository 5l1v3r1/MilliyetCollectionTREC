<DOC>
<DOCNO> 343465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas17.html </URL>
<DATE> 2005/05/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çoğul gebelikler tartışılmaya açılıyor 
</HEADLINE>
<TEXT>

     Aşılama yöntemiyle yediz bebeklere hamile kalan Aliağalı Sibel Deniz’in bebeklerinin ölmesi ve ölü cenin görüntülerinin basına yansıması, İzmir’de çoğul gebeliğin etik ve bilimsel yönden tartışılmasına yol açtı. 
     İzmir Tabip Odası Başkanı Zeki Gül, AA muhabirine yaptığı açıklamada, yediz bebeklerden yola çıkarak konunun uzmanlarıyla çoğul gebelikleri etik ve bilimsel yönden tartışmaya açacaklarını söyledi. 
     Yediz bebeklerin basın yoluyla bilimsel olmayan bir ortamda tartışıldığına işaret eden Gül, konunun başından beri tıbbı ortam yerine kamuoyu önünde tartışıldığını, üniversiteler, kadın doğum uzmanlık dernekleri ve eğitim hastanelerinin ilgili bölümlerinden uzmanları bir araya getirerek, çoğul gebeliği bilimsel bir platformda masaya yatıracaklarını dile getirdi. 
     Bu platformda çoğul gebeliğin her yönüyle değerlendirileceğini, çoğul gebeliğin ne olduğu, nasıl olması gerektiğinin ortaya konulacağını belirten Gül, akademik tartışmada, ihtiyaçların tanımlanacağını ve çözüm yollarının belirleneceğini kaydetti. 
     Akademik tartışmanın sonuçlarını Sağlık Bakanlığı ve üniversitelerle paylaşacaklarını, kamuoyuna da açıklayacaklarını ifade eden Gül, şunları söyledi 
     "Yediz bebekler basın yoluyla bilimsel olmayan bir ortamda tartışıldı. Yedizleri özne yapmadan çoğul gebeliğin, uzmanları tarafından etik ve bilimsel yönden değerlendirilmesi amacıyla böyle bir çalışma başlattık. Yedizler öldüğünde duygusal bir ortam vardı. O nedenle bu çalışma için biraz zaman geçmesini bekledik. Yediz bebeklerin ölmesi bu yöntemlerle gebelik isteyen ailelerde hayal kırıklığına neden oldu. Bunun giderilmesi gerekir." Gül, toplantıyı Mayıs ayı sonunda ya da Haziran ayının ilk haftasında gerçekleştirmeyi planladıklarını da sözlerine ekledi. 
     
</TEXT>
</DOC>
