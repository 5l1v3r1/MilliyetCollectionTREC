<DOC>
<DOCNO> 312053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy15.html </URL>
<DATE> 2005/02/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yüce Divan Ersümer ve Çakan davasında 8 kişiyi dinleyecek 
</HEADLINE>
<TEXT>

     Yüce Divan, eski Enerji ve Tabii Kaynaklar bakanları Cumhur Ersümer ile Zeki Çakan'ın yargılandığı davada, bu aşamada 8 kişinin tanık olarak dinlenilmesine karar verdi. 
     Yüce Divan Başkanı Mustafa Bumin, iddia makamında bulunan Yargıtay Cumhuriyet Başsavcısı Nuri Ok ile sanık Cumhur Ersümer'in avukatı Bülent Acar'ın istemlerine ilişkin verilen ara kararı açıkladı. 
     Bumin, resmi belgelere karşı tanık dinlenemeyeceği yönündeki Avukat Bülent Acar'ın isteminin Ceza Muhakemeleri Usulü Kanunu'na CMUK göre reddedildiğini kaydetti. 
     Bumin, 30 Haziran 1997'dan 2005'e kadar Türkiye'nin yıllar itibarıyla tahmin edilen enerji ihtiyacının ne olduğu, yıllar itibarıyla elektrik ihtiyacının ne kadar artacağı, artışı karşılamak için ne kadar kurulu güce sahip üretim tesisinin devreye sokulması gerektiği hususlarının Enerji ve Tabii Kaynaklar Bakanlığı'ndan sorulmasına karar verildiğini söyledi. 
     Türkiye'nin aynı yılar arasında doğalgaz ihtiyacının ne kadar olacağının da BOTAŞ'tan sorulmasına karar verildiğini belirten Bumin, kamu santrallerinin 1997-2004 yılları arasında eksik kapasiteyle üretim yapıp yapmadığı, yaptıysa yıllar itibarıyla eksik kapasitenin ne miktar olduğu, özel sektör santrallerinin eksik kapasite ile çalıştırılıp çalıştırılmadığı, çalıştırılmışsa alım garantisi nedeniyle ceza mahiyetinde kapasite bedeli ödenip ödenmediği hususlarının da Türkiye Elektrik Üretim A.Ş. ile Türkiye Elektrik İletim A.Ş.'den sorulmasına karar verildiğini kaydetti. 
     1997'den 2005'e kadar devlet tarafından yaptırılıp devreye girecek elektrik santralleri olup olmadığı hususlarının ilgili yerlerden sorulmasına karar verildiğini ifade eden Bumin, ayrıca Sayıştay tarafından düzenlenen enerji raporunun de istenmesinin kararlaştırdığını bildirdi. 
     Rusya ile doğalgaz alanında yapılan sözleşme ve protokollerin, mavi akım projesi kapsamındaki anlaşmalar, sözleşmeler, protokollerin Türkçe onaylı örneklerinin ilgili kurum ve bakanlıklardan istenmesinin de kararlaştırıldığını dile getiren Bumun, enerji ihaleleriyle ilgili olarak Yargıtay'da ve yerel mahkemelerde bazı eski bürokratlar hakkında açılan davaların aşamalarının sorulmasına karar verildiğini belirtti. Bumin, Ankara İdare Mahkemesi ve Danıştay'ın elektrik ihaleleriyle ilgili bazı kararlarının da istenmesinin hüküm altına alındığını kaydetti. 
     
     ERTELEME KARARI 

     Bumin, Ilgın Termik Santrali, Koruluk Baraj İnşaatı ve Baklan Ovası 4. kısım ana kanal inşaatına ilişkin Ersümer hakkında açılan davaların kesin hükme bağlanmasının 4616 sayılı Şartla Salıverilme Yasası uyarınca ertelenmesine karar verildiğini bildirdi. 
     Kararın, Başkanvekili Haşim Kılıç, üyeler Sacit Adalı, Ahmet Akyalçın, Mustafa Yıldırım ve Serdar Özgüldür'ün ''öncelikle zaman aşımı hükümlerinin uygulanması'' gerektiği yolunda karşı görüşleri ve oy çokluğu ile alındığını anlatan Bumin, bu suçlamalara ilişkin davaların ana dosyadan ayrılarak, gerekçeli kararın yazılması için ayrı esasa kaydedilmesinin kararlaştırıldığını anlattı. 
     Yüce Divan Başkanı Bumin, bu aşamada Talat Ertürk, Budak Dilli, Metin Başlı, Emine Aybar, Tuncay Derman, Necdet Pamir ve Gökhan Bildacı'nın bir sonraki duruşmada tanık olarak dinlenilmelerine karar verildiğini bildirdi. 
     Bumin, Başsavcı Ok'un diğer istemleri hakkında şuan için karar verilmesine gerek bulunmadığını kaydetti. 
     
</TEXT>
</DOC>
