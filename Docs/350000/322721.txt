<DOC>
<DOCNO> 322721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/guncel/gun90.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Tiplemeler .. 
Film eleştirmeni tiplemeleri... 

Tahripgiller Bunlar hiçbir filmi kolay kolay beğenmezler. Herkesin takdirini toplamış filmleri karalar, senaryo, yönetmen , oyuncuları acımasızca eleştirmekten aşırı zevk alırlar. Filmlerdeki hataları bulmaya odaklanırlar ve kimsenin keşfedemedikleri hataları bulduklarında kendileriyle müthiş bir gurur duyarlar. Ellerinden kurtulmanız için o yüzyılın başyapıtlarından birini yaratmanız şarttır. Yine de bir iki laf sokacaklardır... 
Avrupaigiller Hollywood'u her fırsatta topa tutarlar kan, şiddet, gerilim içeren filmlerden iğrenirler. Sinema tarihi konusundaki engin bilgilerini ve çat-pat konuştukları Avrupa dillerini her fırsatta sergilemekten büyük haz duyarlar. En büyük üzüntüleri dünyaya bir Fransız, bir İtalyan olarak gelememiş olmaktır. Yurtiçi ve yurtdışında vuku bulan tüm sinema faaliyetlerini kaçırmamak için çırpınır, anlaşılmamak için büyük çaba gösterirler fakat çok kolay anlaşılırlar... 
Mesajgiller Sanatın halk için yapıldığı düsturunu benimsemişlerdir mesaj içermeyen, milletin kafasına bir fikri kakmayan filmleri asla adam yerine koymazlar. Her lafın altında politik bir yan ararlar. Oscar gecesi uykusuz kalmalarının tek nedeni politik tavırlı oyuncuların olası bir vukuatını ilk elden canlı izlemek ve sabahın ilk ışıklarıyla ballandırarak dostlarına anlatmaktır... 
Bağımsızgiller Anti-kahramanlara bayılır Tarantino'ya taparlar. Etrafındakileri iyice gözlemleyip ona göre illa bir antitez yaratmakta gecikmez, olmadık şeyleri "kült" statüsüne taşımaktan çekinmezler. En büyük handikapları kendilerini filme fazlasıyla kaptırıp uyurgezer şizofren havalarına girmek ya da "Fight Club hayatımı değiştirdi kardeş..." şeklinde ortalarda dolaşmaktır. Hepsi kendi çapında birer yönetmendir. Sırf hava olsun diye festivaldeki tüm biletleri alıp sonra kapı önünde satmaya çalışan tipler de bu türden çıkar... 
Anlamgiller Çok popüler olmuş filmler hakkında destan yazmakla kalmayıp, en olmadık Hollywood filminin altında olmadık manalar ararlar. Detaycıdırlar, filmi gerekirse 10 kere izleyip kahramanın ne marka don giydiğine bile dikkat ederler. Sağa sola "filme hiç şu yönden bakmış mıydın " deyip kimsenin göremediklerini fark etmek onları acayip mutlu eder. Bunların uydurduğu anlamlar, göndermeler karşısında muhtemelen filmin yönetmeninin bile ağzı bir karış açık kalır... 

Yaa, evet .. 
"Bedenine şiddetle bir arıza verilmiş olanlar var..." b b b b 
</TEXT>
</DOC>
