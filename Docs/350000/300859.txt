<DOC>
<DOCNO> 300859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun23.html </URL>
<DATE> 2004/12/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Irak'ta saldırılar 6 Iraklı öldü... 
</HEADLINE>
<TEXT>

     Irak'ın Musul kentinin güneyinde kimliği belirlenemeyen kişilerin Amerikan ordusu için çalışan Iraklı bir tercüman ve eşini öldürdüğü bildirildi. 
     Polis yetkilisi Fares Cessim, ''Silahlı kişilerin Bağdat'ın kuzeyindeki Ebu Haza kasabasında Iraklı tercüman ve eşini pusuya düşürdüklerini'' belirtti. 
     Bu arada, Bağdat'ın batısında Amerikan askeri aracının şüpheli bulup takibe aldığı bir Iraklı öldürüldü. 
     Polis yetkileri, ''Bağdat'ın batısındaki El Mutanna havaalanı yakınlarında Amerikalılara ait devriye aracından açılan ateş sonucu Muhammed Nihad Hammudi'nin öldüğünü'' kaydetti. 
     Aynı kaynaklar, ''Hammudi'nin aracının şüpheli görünmesi üzerine Amerikan konvoyunun aracı takibe aldığını ve durmayan şoföre ateş açıldığını'' söyledi. Amerikan ordusu ise konuya ilişkin açıklama yapmadı. 
     Polis yetkilileri ayrıca, ''Bağdat'ın kuzeyindeki Taci bölgesinde, Belediye encümeni üyesi Celil İbrahim ve yakını Ali Muhammed'in kimliği belirlenemeyen kişilerce öldürüldüğünü, saldırganların kaçmayı başardığını'' belirtti. 
     Öte yandan, Bağdat Üniversitesi Dişçilik Fakültesi Dekanı Hasan El Rubeya'nın silahlı saldırıda öldürüldüğü bildirildi. 
     Polis, Rubeya'nın eşiyle birlikte yolculuk ettiği sırada, aracına otomatik silahla ateş açıldığını, saldırıda dekanın öldüğünü, eşinin yaralandığını söyledi. 
     
</TEXT>
</DOC>
