<DOC>
<DOCNO> 304686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo16.html </URL>
<DATE> 2005/01/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bursaspor'dan Türkiye'de bir ilk... 
</HEADLINE>
<TEXT>

     Bursasporlu taraftarlar, takımla ilgili gelişmeleri, bugünden itibaren kulübün resmi mobil haber servisi ''Teamsah''dan öğrenecek. 
     Bursaspor Kulübü İkinci Başkanı Yunus Egemenoğlu, düzenlediği basın toplantısında, artık dünyada kulüplerin kendi kurdukları mobil haber servisleriyle taraftarlarını bilgilendirdiğini, Türkiye'de bunu ilk olarak Bursaspor'un gerçekleştirdiğini söyledi. 
     Egemenoğlu, Türkiye'deki kulüplerin SMS bilgilendirme servisini bugüne kadar Turkcell ve Shubuo aracılığıyla yaptığını hatırlatarak, ''Bursaspor'un attığı bu adımın, diğer kulüplere örnek olmasını umut ediyoruz'' dedi. 
     Teamsah'ın 1.5 yıl önce başlayan çalışmanın bir ürünü olduğunu kaydeden Egemenoğlu, daha önce kendilerinin de Turkcell ve Shubuo ile anlaşma yaptıklarını, bu yıl Turkcell'le olan anlaşmanın son bulmasıyla Teamsah'ı hayata geçirdiklerini söyledi. 
     Egemenoğlu, artık yapılacakları değil, yapılanları açıklayacaklarına dikkat çekerek, ''Teamsah da yapılanlardan biri. Bugün Teamsah'ın ilk günü. Yönetim olarak çalışmalarımız devam edecek'' diye konuştu. 
     Teamsah'ın Bursaspor Kulübü Derneği adına kayıtlı ve tescilli bir marka olduğunu belirten Egemenoğlu, geçen yıl 3 bin Shubuo üyesini baz alınca bu hizmetin kulübe önemli bir gelir kaynağı olacağına da inandıklarını ifade etti. Egemenoğlu, daha önce yalnızca tek GSM operatörü kullanıcıları bilgilenirken, şimdi Türkiye'de hizmet veren 3 tip kullanıcının da Turkcell, Telsim ve Avea Teamsah'a abone olarak kulüple ve takımla ilgili bütün gelişmeleri, maç sonuçlarını anında öğreneceğini açıkladı. 
     
     TEAMSAH 
     ''Teamsah VIP'', ''Teamsah Maraton'' ve ''Teamsah Kale Arkası'' olmak üzere 3 ayrı paketi olan Teamsah hakkında Bursaspor'un ve Teamsah'ın resmi internet sitelerinden, Bursastore mağazalarından, Teamsah ve Bursaspor standları ile Teamsah Müşteri Hizmetleri'nden bilgi alınabilecek. 
     Buradan edinilecek başvuru formlarının doldurulması, nakit ve kredi kartıyla yapılacak ödemelerden sonra 24 saat içerisinde GSM operatörü kullanıcısının üyeliği, aktif hale geçecek. 
     Paketlerin ücretleri de, 100 SMS'lik Teamsah VIP için 6 YTL 6 milyon TL , 40 SMS'lik Teamsah Maraton için 9.5 YTL 9.5 milyon TL , 20 SMS'lik Teamsah Kale Arkası için de 5.9 YTL 5.9 milyon TL olarak belirlendi. 
     Basın toplantısında, ''Teamsah'', CD eşliğinde basın mensuplarına tanıtılırken, kulüp başkanı Erkan Körüstan ilk üye oldu. 
     
</TEXT>
</DOC>
