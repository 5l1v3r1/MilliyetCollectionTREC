<DOC>
<DOCNO> 339379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/ekonomi/eko05.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FED'den ölçülü artırıma devam 0.25 
</HEADLINE>
<TEXT>


Geçen haziran ayından beri faizleri kademeli artıran ABD Merkez Bankası'nın FED son kararıyla ülkede faizler çeyrek puanlık artışla yüzde 3'e çıktı 

EKONOMİ SERVİSİ 

ABD Merkez Bankası FED faiz oranlarını beklendiği gibi 0.25 puan artırarak yüzde 3'e çıkartırken ölçülü artırım politikasını sürdürdü. FED, para politikasının özendirici olarak kalmaya devam ettiğini belirtti. Önümüzdeki FED toplantısında da ölçülü artırımın süreceği tahmin ediliyor. FED, ABD'deki istihdam piyasasının ise kademeli olarak büyümeye devam ettiğini belirtti. 
Bu faiz artırımı geçen haziran ayından itibaren yapılan sekizinci artırım oldu. ABD'deki kısa vadeli faizler son artırım ile birlikte Eylül 2001'den beri en yüksek seviyeye çıktı. Geçen yıl haziran toplantısı öncesinde faizler yüzde 1 ile 1958 sonrasındaki en düşük seviyesindeydi. 
FED, son aylarda enflasyon baskısının daha güçlü hissedildiğini, tüketim harcamalarındaki güçlü görünümün ise enerji fiyatlarındaki yükselişle yavaşlamaya başladığını bildirdi. Petrol başta olmak üzere enerji fiyatlarındaki artışın ekonomiyi yavaşlattığı kaydedildi. 

Borsa yükseldi 
ABD'de yavaşlayan büyüme ile artan enflasyon baskısı altında sıkışan FED'in kredi maliyetlerini yükselterek ekonomide kontrolü elinde tutmaya çalıştığı ifade ediliyor. ABD ekonomisi yılın ilk çeyreğinde beklentilerin altında bir performans göstererek yüzde 3.1 büyüdü. Son dönemde ABD ekonomisi ile ilgili gelen olumsuz rakamlar ülke ekonomisinin yavaşladığı endişelerini yaratmıştı. 
FED'in kararını açıklaması ile kısa süreli satış dalgası yaşanan New York Borsası'nda alımlar hemen kendini hissettirdi. Uluslararası döviz piyasalarında ABD Doları ise FED kararından fazla etkilenmedi. Son işlemlerde euro-dolar paritesi 1.2863'ten işlem görüyor. 


</TEXT>
</DOC>
