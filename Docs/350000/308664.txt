<DOC>
<DOCNO> 308664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy07.html </URL>
<DATE> 2005/01/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sarıgül, SEKA'daki işçileri ziyaret etti... 
</HEADLINE>
<TEXT>

     Şişli Belediye Başkanı ve CHP Genel Başkan Adayı Mustafa Sarıgül, SEKA İzmit İşletmesi'nin kapatılmasını protesto etmek amacıyla arife günü fabrikaya kapanan işçileri ziyaret etti. 
     Sarıgül, CHP'nin 29 Ocak Cumartesi günü yapılacak olağanüstü genel kurultayı öncesinde delegelerin katılımıyla düzenlenen Kocaeli bölge toplantısına katılmak üzere geldiği İzmit'te, seçim otobüsünden SEKA işçilerine hitap etti. 
     Konuşmasında, işsizliğin büyük bir felaket olduğunu belirten Sarıgül, SEKA işçisinin, işsiz kalmamak ve ekmeğinden olmamak için onurlu bir mücadele sergilediğini söyledi. Sarıgül Hükümet'i eleştirerek, ''Ne aceleniz vardı da ölüyü diriyi bıraktınız, gözü SEKA'ya diktiniz'' diye konuştu. Sarıgül, şunları kaydetti 
     ''Buraya bayramınızı kutlamak, analarımızın ellerinden öpmek için gelmek isterdim. Ama mutsuz bir günde buradayım. Bir aile reisi işsizse, bir çocuk okulda öğretmeninin sorusuna 'babam işsiz' diye karşılık veriyorsa, bir babaannenin torunu işsizse, orada büyük bir felaket vardır. Allah kimseyi işinden, aşından etmesin. Şu bilinsin ki haram para aranıyorsa, Ankara'da aranmalı. Haram parayı SEKA'da, Kocaeli'nde aramasınlar. SEKA işçisinin kursağından haram para geçmez.'' Selüloz-İş Genel Başkanı Ergin Alşan da 1936 yılında üretime başlayan Türkiye'nin ilk kağıt fabrikası SEKA İzmit İşletmesi'nin, 27 Ocak Perşembe günü kapatılmasına karar verildiğini anımsattı. SEKA işçisinin bu mücadeleyi kazanacağını kaydeden Alşan, Sarıgül'e desteğinden dolayı teşekkür etti. 
     Alşan, Sarıgül'den, genel başkan seçildikten sonra bütün milletvekilleriyle birlikte İzmit'e gelmesini istedi. 
     Konuşmaların ardından Onur Müzikhol'de, İşadamı Kasım Güngör'ün kızı Canan Güngör ile Taylan Çağdaş'ın nikahını kıyan Sarıgül, daha sonra Yükseliş Otel'de düzenlenen bölge toplantısına katıldı. 
     
</TEXT>
</DOC>
