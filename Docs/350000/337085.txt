<DOC>
<DOCNO> 337085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo20.html </URL>
<DATE> 2005/04/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Şahin Fener maçına adil maç yönetecek bir hakem istiyoruz... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Fenerbahçe maçının kendileri için ya tamam ya da devam maçı olacağını söyledi. 
     Şahin, Sadri Şener Sosyal Tesisleri'nde düzenlediği basın toplantısında, bordo-mavili takımın sezonun en önemli maçını yapacağını belirterek, ''Fenerbahçe maçı ya tamam ya devam deme maçımız olacak. Ne olursa olsun değil, hak ederek kazanmak istiyoruz ve kazanacağız da. Buna inancım tam. Takımımıza güveniyoruz'' dedi. 
     Fenerbahçe'nin iyi bir takım olduğunu ve sonucu her an değiştirebilecek oyunculara sahip olduğunu ifade eden Şahin, şöyle konuştu 
     ''Fenerbahçe Şükrü Saraçoğlu'nun atmosferi bizim için bir avantaj. Çünkü Trabzonspor, futbol oynamak isteyen bir takımdır. Maç öncesi şeker var, yağ var, sıra helvayı yapmaya geldi. Hafta sonu hava şartlarının da iyi olacağı tahmin ediliyor. Bize şimdi iyi bir hakem lazım. Gördüğünü çalacak ve adil maç yönetecek bir hakem istiyoruz. Hakem istemek bizim görevimiz. İlgililerin gerekli şeyi göstereceğine inanıyoruz.'' Ligde kaybetmeye kredilerinin kalmadığını ifade eden Şahin, ''Fenerbahçe'nin kredisi var. Kaybetseler de şampiyonluğun en büyük adayı. Biz kazanırsak, ikincilik yolunda bir avantaj sağlamış oluruz'' diye konuştu. 
     Bir gazetecinin Denizlispor maçında kırmızı kart gören Fenerbahçeli Luciano'nun PFDK'ya sevkedilmemesiyle ilgili sorusuyla ilgili olarak da Şahin, şunları söyledi 
     ''Görüntüleri izledim. Hakeme karşı fevri hareketler oldu. Ancak hakem ve gözlemciler raporlarında ayan beyan görünen şeyleri yazmadılar. Bizim de diyeceğimiz çok fazla bir şey yok. Daha önce bir maçta, bir futbolcu rakip takım oyuncusuna tükürmüştü. Bazı kişiler, tükürüğün tanjantını, cotanjantını aldılar. Tükürük zerreciklerinin sağdan sola hareketleri gibi olaya açıklamalar getirdiler. Şimdi gazetelerde yer alan bu görüntülere de montajdı ya da hava soğuktu, nefes alırken buharın görüntüsü olabilir diyebilirler. Tükürüğü yiyen bir şey demiyorsa, bizim diyeceğimiz bir şey yok. Biz, rakip takımın ceza almasını isteyen kulüp değiliz. Biz sadece çifte standart olmasını istemiyoruz.'' Ankaragücü maçında taraftar desteğini arkalarında göremediklerini kaydeden Şahin, ''Taraftarlarımıza yakışmadı. Bu, bizi futbolcularımızı ve teknik heyeti üzdü. Maça gelmeyen taraftarlarımızın sezonu kapadığını anlıyoruz, ancak biz sezonu kapamadık. Taraftarımıza ihtiyacımız var ve yanımızda görmek istiyoruz'' diye konuştu. 

     
</TEXT>
</DOC>
