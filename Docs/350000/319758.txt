<DOC>
<DOCNO> 319758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur51.html </URL>
<DATE> 2005/03/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sadık İlhan Bana göre teşvik primi normal 
</HEADLINE>
<TEXT>

     Türk sporunda şiddet, şike, rüşvet ve haksız rekabet iddialarının araştırılarak, alınması gereken önlemlerin belirlenmesi amacıyla kurulan TBMM Araştırma Komisyonu'nu, eski hakemler Erman Toroğlu, Ahmet Çakar ve Ali Aydın'dan sonra Sadık İlhan ile Serdar Çakman'ın da bilgisine başvurdu. 
     AK Parti Ankara Milletvekili Haluk İpek başkanlığındaki TBMM Araştırma Komisyonu'nda dinlenen Sadık İlhan, basın mensuplarına yaptığı açıklamada, toplantının dost sohbeti ortamında geçtiğini ve kendisine yöneltilen sorulara, bilgisi ölçüsünde yanıtlar verdiğini söyledi. 
     Teşvik primi ve şike konularında somut kanıtlar ortaya koymanın çok zor olduğunu vurgulayan İlhan, ''Zaten bunlar ispat edilebilse, her şey çok daha kolay olurdu'' dedi. 
     Sadık İlhan, teşvik priminin son derece doğal olduğunu da iddia ederek, şöyle devam etti 
     ''Çünkü teşvik primi, takımlara galip gelmeleri için verilir. Sporcunun görevi de zaten kazanmak için mücadele etmektir. Fakat belki rencide edici olabilir. Teşvik primiyle ilgili hukuki bir altyapı oluşturmak da bana göre imkansız.'' Serdar Çakman ise TBMM Araştırma Komisyonu'nun çalışmasını, Türk futbolundaki yozlaşmanın önlenmesi adına önemli bir adım olarak gördüğünü ve desteklediğini söyledi. 
     Teşvik priminin dopingden farksız olduğunu belirten Çakman, ''Her ikisi de hem yasal değil hem de centilmenliğe uygun değil'' diye konuştu. 
     Bu Bugünkü çalışmalarını tamamlayan TBMM Araştırma Komisyonu'nun 3 Mart Perşembe günü, Futbol Federasyonu Merkez Hakem Kurulu'nun eski ve yeni başkanlarının bilgilerine başvuracağı bildirildi. 
     
</TEXT>
</DOC>
