<DOC>
<DOCNO> 339235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy06.html </URL>
<DATE> 2005/05/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Başbakanlık'tan MİT yöneticileri için soruşturma izni çıkmadı 
</HEADLINE>
<TEXT>

     Başbakanlık, "İP Genel Başkanı Doğu Perinçek’e yönelik suikast girişiminde bulunulması konusunda çalışma yaptıkları" iddia edilen dönemin MİT yöneticileri hakkında soruşturma izni vermedi. 
     Edinilen bilgiye göre, İP’nin suç duyurusu üzerine Ankara Cumhuriyet Başsavcılığı, iddialar konusunda MİT görevlileri hakkında soruşturma yapabilmek için Başbakanlık’a başvurdu. 
     Başbakanlık, iddialara ilişkin dönemde operasyon dairesi başkanı olan MİT Müsteşarı Şenkal Atasagun, dönemin MİT Müsteşarı Sönmez Köksal, Kontrterör Dairesi Başkan Vekili Mehmet Eymür ve Dış İstihbarat Daire Başkanlığı’nda görevli Binbaşı Kaşif Kozinoğlu hakkında soruşturma izni verilmesine yer olmadığına karar verdi. 
     Ankara Cumhuriyet Başsavcılığı, bu karar üzerine dosyayı işlemden kaldırdı. 
     İP’nin suç duyurusu dilekçesinde, "organize suç örgütü lideri Alaattin Çakıcı’nın, TBMM Yolsuzlukları Araştırma Komisyonu’nda 3 Mayıs 2000’de verdiği ifade ile 23 Ocak 2005 tarihinde yayınlanan Aydınlık Dergisi’nde yer alan açıklamalarında, dönemin MİT görevlilerinin Perinçek’e yönelik suikast tertibi konusunda çalışma yaptıkları konusunda bilgilerin yer aldığı" öne sürülüyordu. 
     Dilekçede, Atasagun, Köksal, Eymür ve Kozinoğlu hakkında soruşturma izni alınarak, dava açılması isteniyordu. 
     
</TEXT>
</DOC>
