<DOC>
<DOCNO> 313581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur34.html </URL>
<DATE> 2005/02/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Vali Güler Hırsızlığı sadece polisiye tedbirlerle önleyemeyiz 
</HEADLINE>
<TEXT>

     İstanbul Valisi Muammer Güler, İstanbul'daki hırsızlık olaylarının sadece polisiye tedbirlerle önlenemeyeceğini belirterek, ''İstanbul'da 62 bin cadde ve sokak, 2 milyonun üzerinde konut, 1 milyonun üzerinde bağımsız bina var. Her birinin başına bir polis, jandarma dikmek mümkün değildir'' dedi. 
     İstanbul Valiliği'nde, gazetecilerin kentteki hırsızlık olaylarına ilişkin sorularını yanıtlayan Güler, hırsızlık olaylarının olumsuz hava koşullarıyla bir ilintisinin bulunmadığını kaydetti. 
     Özellikle araç sahiplerini ve vatandaşları hırsızlığa karşı daha dikkatli olmaya çağıran Güler, ''Maalesef İstanbul'da bu tedbirleri almayan, vatandaşların masumane davranışlarından istifade için kol gezen sabıkalı insanların varlığını gözardı etmeyelim'' dedi. 
     Hırsızların, vatandaşların bir anlık tedbirsizliklerinden yararlandığını ifade eden Güler, şöyle devam etti 
     ''İstanbul Valiliği olarak son 1.5 yıldan beri üzerinde önemle durduğumuz ve şu anda ihalesi biten, malzemelerini teslim aşamasında olduğumuz Mobil Elektronik Sistem Entegrasyonu MOBESE Projesi ile ilgili önemli çalışmalarımız var. Eğer bir sorun olmazsa bu projeyi 10 Nisan'da devreye sokacağız. Şu anda Vatan Caddesi Emniyet Müdürlüğü'ndeki eski yemekhane bir ana kumanda merkezi haline getiriliyor. Şehir içinde şu anda kameraların konulacağı yerler tespit ediliyor. Bunların altyapısı yapılıyor. Bütün ekiplere dağıtılacak GPRS ile coğrafi koordinat içerisinde hepsi bir anda görülüp, olay yerine yönlendirilecek. Bütün ekiplere dağıtılacak taşınabilir bilgisayar ile olayla ilgili bilgiler ve talimatlara anında ulaşılabilecek. Muhtarlık Otomosyon Sistemi ile de bütün mahalle muhtarlarıyla entegre hale gelinecek. Bütün belgeler elektronik ortamda verilecek. Kimlik Bildirme Kanunu bu aşamada sıhhatli olarak uygulanabilecek. Vatandaşların yoğun olduğu bölgelerde, taramaya yönelik, özel hayatın gizliliğine hiçbir şekilde müdahale etmeden suçu önleyici, caydırıcı ve delilden suçluya gidebilmeyi sağlayacak önlemleri planlıyoruz. Bu çok uzun soluklu bir iş ama dünyada en son sistem olarak İstanbul'da uygulanacak.'' ''Hırsızlık olaylarını sadece ve sadece polisiye tedbirlerle önlenecek olaymış gibi görmemek lazım'' diyen Güler, İstanbul'daki güvenlik ihtiyaçlarını gerek İçişleri Bakanı'na, gerekse Hükümet'e her vesile ile ilettiklerini dile getirerek, yetkililere ayrıca polis sayısındaki azalma eğilimini de ilettiklerini söyledi. 
     Önümüzdeki günlerde polis alımıyla ilgili yeni bir mevzuat değişikliğinin gündeme geleceğini ifade eden Güler, ''MOBESE ile polisin fiziki kapasiteleri arttırılacak'' dedi. 
     
     BEYOĞLU'NDAKİ HIRSIZLIK OLAYLARI 
     Vali Muammer Güler, geçen hafta Beyoğlu İlçe Emniyet Müdürlüğü yakınında meydana gelen hırsızlık olayları nedeniyle çıkan haberleri de eleştirerek, şöyle konuştu 
     ''Olay biraz da mizahi boyutta ele alınıyor. Olayın magazinsel boyutta takdimi gerçek sebeplerinin gözardı edilmesine neden oluyor. Ancak, bahsedilen yerlerdeki apartman ve iş hanlarına bakıldı. Maalesef o kadar çok sayıda işyerinin bulunduğu apartmanlarda özel güvenlik önlemleri sıfır. Koskoca hanlarda bir bekçi dahi tutulmuyor veya tutulan bekçiler o iş yerinin kapanma ve açılma saatlerine riayet etmiyorlar. 
     İstanbul'da 62 bin cadde sokak var. 2 milyonun üzerinde konut var. 1 milyonun üzerinde bağımsız bina var. Her birinin başına bir polis, jandarma dikmek mümkün değildir. Bunun kamuoyu tarafından iyi değerlendirilmesini istiyorum. Polisimiz, canı, dişi ve tırnağıyla bu işleri önlemek için gayret serfediyor. 
     Ancak bütün bunların sadece polisin önlemleriyle giderilebilecek bir konu olarak görülmesi, çok dar çerçeveye bağlanmasının da yanlış olduğuna dikkati çekmek istiyorum. Mala karşı işlenen cürümlerde yalnız İstanbul'da değil, Türkiye genelinde bir artış var.'' Vali Güler, daha önce site yönetimlerinin özel güvenlik teşkilatı kurabilmesine ilişkin tereddütlerin bulunduğunu, ancak bunun aşıldığını ifade ederek, ''Site yönetimleri de özel güvenlik teşkilatı kurabilecek'' dedi. 
     
</TEXT>
</DOC>
