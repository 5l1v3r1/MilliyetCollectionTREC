<DOC>
<DOCNO> 347804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko07.html </URL>
<DATE> 2005/06/01/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Türk-İş Başkanı Erdemir, Petkim, Tüpraş'ın satışı ekonomik intihar 
</HEADLINE>
<TEXT>

     Türk-İş Genel Başkanı Salih Kılıç, özelleştirme mantığını değiştirmek için tepkilerini daha üst noktalara çıkarmayı amaçladıklarını bildirerek, ''çünkü, Ereğli Demir ve Çelik Fabrikaları ERDEMİR , PETKİM, TÜPRAŞ ve Türk Telekom'un satışı ekonomik intihardır'' iddiasında bulundu. 
     Kılıç, Türk Metal Sendikası Zonguldak'ın Ereğli Şubesi'nce düzenlenen ''ERDEMİR'in Türk Ekonomisindeki Yeri ve Önemi'' konulu konferansta, 1996'dan itibaren izlenen özelleştirme politikaları ile 183 işletmenin halka arz edildiğini ve 170 kuruluşta ise kamu payının azaldığını söyledi. 
     Ekonomiye katkısı olduğu bilinen ERDEMİR, TÜPRAŞ, PETKİM ve Türk Telekom'un vazgeçilmez kuruluşlar olduğunu, blok satışı kavramı içine alınan bu kurumların özelleştirilmesine ''evet'' demelerinin mümkün olmadığını ifade eden Kılıç, şunları kaydetti 
     ''İktidar, ülkeyi pazar, devleti tüccar, vatandaşları da müşteri mantığı ile görme yanlışı içindedir. Özelleştirme mantığını değiştirmek için tepkimizi daha üst noktalara çıkarmayı amaçlıyoruz, çünkü, Ereğli Demir ve Çelik Fabrikaları ERDEMİR , PETKİM, TÜPRAŞ ve Türk Telekom'un satışı ekonomik intihardır. 20 yıllık özelleştirme fiyaskoyla sonuçlanmış, ekonomik olarak çöküşü, politik olarak da zayıf bir anlaşıyı getirmiştir. Dünyanın hiçbir ülkesinde, özelleştirme politikası uygulanmamış, ülkemizde ise anormal bir seviyeye çıkmıştır. 40 yıllık dönemde performansı en yüksek kuruluşlardan birisi olan ERDEMİR, milli değerdir, böyle de kalmalıdır.'' 
     
     ÖZELLEŞTİRME İLE BÜTÇE AÇIĞININ KAPATILMASI 
     İktidarın, ellerinde kalmış olan karlı ve verimli kuruluşları satması durumunda 6-7 milyar dolarlık bir gelir elde edeceğini belirten Kılıç, şöyle devam etti 
     ''Özelleştirme ile bütçe açığını kapattık diyenlere biz de hodri meydan diyoruz. Verimli olduğu dönemde uluslararası rekabete girdiği bir anda 9 şirketiyle birlikte blok satış sürecine giren ERDEMİR'in satılmasının sağlanması doğru değil. ERDEMİR'in AR-GE'yi kurmasıyla birlikte gözler, fabrikaya çevrildi. Özelleştirmede altın hisse, halka arz olayı yok, çünkü halkın alım gücü yok. Bu güçlüye arz demektir. Fabrikadaki yüksek fırınlar Ayşe ve Zübeyde'nin gözü yaşlıdır, bu yaşı dikkate almayanlara ders vermek boynumuzun borcudur.'' Türkiye İşveren Sendikaları Konfederasyonu TİSK Başkanı Tuğrul Kudatgobilik de 9 kuruluşu ve 15 bin çalışanı ile dünya çapında üretim teknolojine sahip, dünya fiyatlarını yakalayan ERDEMİR'in bu gücü ile tanınması gerektiğini söyledi. 
     Bugün 3.3 milyar dolarlık cirosuyla 1475 üreticiye mal teslim eden, otomotiv sanayi, çelik ve beyaz eşya sanayiinde 86 ülkeye mal ihraç eden fabrikanın, işçisinin sayesinde bu konuma geldiğini kaydeden Kudatgobilik, şöyle dedi 
     ''Bugün 7 bin 500 işçisiyle KALDER Ödülü kazanan ERDEMİR, Avrupa'da da büyük ödüle layık görüldü. Bu olay alalede bir hisse satışı, bir aldım-verdim meselesi değildir. ERDEMİR, stratejik sanayi mamülü üreten, Türk sanayisinin yüzde 43'lük ihtiyacını karşılayan ve satılması mantıklı olmayan bir kuruluştur. Biz özelleştirmeye karşı değiliz ama ERDEMİR'e başka bir açıdan bakıyoruz.'' Cumhuriyet Gazetesi Yazarı Mustafa Balbay ise ERDEMİR'de yapılanın özelleştirme değil, yabancılaştırma olduğunu savunarak, şöyle konuştu 
     ''Böyle bir fabrikanın kapalı kapılar ardından satılmak istenmesi ihanet değil, olsa olsa gaflet olur. Siyasiler mikrofon önünde atışıyor, kapalı kapılar ardında satışı yapıyorlar. Bunlara tepki verilmezse devamı gelecektir. AB'ye onurumuzla girmeye biz de evet diyoruz ama ERDEMİR, PETKİM, TÜPRAŞ gibi kuruluşlar satılacak olursa buna hayır diyoruz. Şu anki iktidar, AB'yi kalkan yapıp Türk ekonomisini kılıçtan geçiriyor.'' 
     
</TEXT>
</DOC>
