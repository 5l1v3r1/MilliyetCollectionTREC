<DOC>
<DOCNO> 308085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur12.html </URL>
<DATE> 2005/01/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yine kurban bayramı, yine aynı görüntüler... 
</HEADLINE>
<TEXT>

     Ne AB'den gelen uyarılar, ne alınan önlemler ve açıklanan cezalar... İstanbul başta olmak üzere Türkiye'nin kentlerinde yine aynı görüntüler takrarlanıyor. Yine yol kenarlarında istenmeyen görüntüler, acemi kasapların dini bir ibadeti vahşet boyutlarına taşıyan hataları tekrarlanıyor. 
     Oysa belediyeler başta olmak üzere yetkililer bayram öncesinde sayısız kez uyarılar yapmıştı. Üstelik 324 Yeni Türk lirası cezası da uygulamaya konulmuştu. 
     Ancak vatandaş kurbanını bildiği yöntemlerle, dilediği yerde kesmekten vazgeçmedi. TEM Otoyolu'nun iki yanı açık hava mezbahasına döndü. 
     Vatandaşların bir bölümü belediyelerin satış merkezlerinin yakınındaki kesim alanlarında kurbanlarını kesti. Ancak bir çok kişi de belirlenen yerlerin dışına çıkmakta tereddüt etmedi. 
     Özellikle TEM Otoyolu, boş arsalar, yüksek gerilim hatlarının geçtiği boş alanlar kurban kesimi için tercih edilen bölgeler oldu. 
     
     ERZURUM'DA APARTMAN ÖNLERİNDE KURBAN KESİMİ 

     Kurban bayramı nedeniyle kesilen kurbanlar, Erzurum'da cadde ve sokakları kan gölüne çevirdi. 
     Denetimlerin yetersiz kaldığı Erzurum'da kesim alanlarına ilgi göstermeyenler, kurbanlıklarını oturdukları apartmanlarının önünde kesti. Kesim yerlerinde az sayıda Erzurumlu kurban kesti. Cadde ve sokak ortasında büyük güçlüklerle yere yatırılan kurbanlık hayvanlar, temizlik kurallarına uyulmadan kesildikten sonra parçalara bölünerek evlere taşındı. 
     
     TRABZON'DA ÇÖPLERİN ARASINDA KURBAN KESİLDİ KURBAN KESİMLERİ... 

     Trabzon'da vatandaşlar kurbanlarını, belediyenin tahsis ettiği alan yetmeyince sahil dolgu alanında çöplerin arasında kesti. 
     Bayram namazının ardından kurbanlıklarla Yasofya Mahallesi'ndeki sahil dolgu alanına giden bazı vatandaşlar, kurbanlıklarını Trabzon Belediyesi'nin oluşturduğu üstü ve etrafı brandayla kapalı alanda kesti. 
     Söz konusu alan yetersiz kalınca vatandaşların bir kısmı kurbanlarını çöplerin arasında ya da kayalıkların üzerinde kesti. 
     Bu arada bazı vatandaşlar, büyükbaş hayvanların keserken zaman zaman zor anlar yaşadı. 
     Kurban kesiminin, satılmayı bekleyen diğer hayvanların önünde ve hijyenik koşullardan uzak yapılması vatandaşların tepkisini çekti. 
     
     KAYSERİ'DE KURBANLIK VAHŞETİ 

     Kayseri'de Kurban bayramının birinci günü, sahiplerinin elinden kaçan boğanın kesimi, tam bir vahşete sahne oldu. Bir gecekonduda kıstırılan boğayı, yoldan geçen kasap iki arka ayağına bıçak atıp sinirlerini keserek, güçsüz bıraktı. Kanlar içindeki hayvan kırılan iki ayağının üstünde bahçede direnirken, yaklaşık yarım saatlik bir mücadelenin ardından güçlükle kesilebildi. 
     
     ADANA'DA İSTENMEYEN GÖRÜNTÜLER 

     Adana'da tüm uyarılara ve alınan önlemlere rağmen bu Kurban Bayramı'nda da istenmeyen görüntüler ortaya çıktı. 
     Seyhan İlçe Belediyesi'nin 9 ayrı kurban kesim yeri belirlemesine karşın vatandaşlar kurbanlarını caddede, sokakta hatta çocuk parklarında kesmeyi tercih etti. 
     Bir yandan parklardaki oyun aletleriyle oynayan çocuklar, bir yandan da adeta kan gölüne dönmüş çevreyi izledi. Uzmanların uyarılarına rağmen bir çok aile, kurbanları daha birkaç dakika önce onları seven çocukların gözü önünde kesti. 
     Seyhan Belediyesi'nce belirlenen 9 ayrı kurban kesim yerinde her türlü hizmetin bulunduğu görüldü. Kasapların hazır bekletildiği kesim yerlerinde, altyapı hizmetleri sayesinde çirkin görüntüler oluşmadı. 
     Birkaç gün öncesine kadar 250 YTL 250 milyon lira olan kurban fiyatlarının 130 YTL'ye 130 milyon lira kadar düşmesi aceleci davranmayıp bayramı beklemeyi tercih edenleri sevindirdi. 
     Bu yıl özellikle Şanlıurfa ve Diyarbakır'dan fazla miktarda kurbanlık hayvan getirilmesinin fiyat düşüşünde önemli etken olduğu öğrenildi. 
     Bu arada, Kurban Bayramı mangal ve bıçak satıcılarını sevindirdi. Kurbanlık satış noktalarında tezgah açan esnaf mangalları 3 YTL 3 milyon ile 20 YTL 20 milyon , bıçakları ise 3 YTL 3 milyon lira ile 10 YTL 10 milyon lira arasında değişen fiyatlarla satıyor. 
     
</TEXT>
</DOC>
