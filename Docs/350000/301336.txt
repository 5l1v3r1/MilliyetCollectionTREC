<DOC>
<DOCNO> 301336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo14.html </URL>
<DATE> 2004/12/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şenol Güneş, Trabzonspor ile 3.5 yıllık sözleşme imzaladı... 
</HEADLINE>
<TEXT>

     Trabzonspor Milli Takımlar Eski Teknik Direktörü Şenol Güneş ile 3.5 yıllık sözleşme imzaladı. 
     Mehmet Ali Yılmaz Tesisleri'nde düzenlenen imza töreni kulüp başkanı Atay Aktuğ, çok sayıda yönetici katıldı. 
     Güneş, kendisini bordo-mavili takıma bağlayan 3.5 yıllık sözleşmeye imza atarken, Trabzonspor'da olmaktan dolayı çok mutlu olduğunu söyledi. 
     
     AKTUĞ ''ŞENOL GÜNEŞ, TRABZONSPOR'DAN HİÇBİR TALEBİ OLMADAN BU GÖREVİ KABUL ETMİŞTİR'' 

     Trabzonspor Kulübü Başkanı Atay Aktuğ, Şenol Güneş'in Trabzonspor'da hiçbir talepte bulunmadan görevi kabul ettiğini söyledi. 
     Aktuğ, Şenol Güneş için Mehmet Ali Yılmaz Tesisleri'nde düzenlenen imza töreninde yaptığı konuşmada, Şenol Güneş ile her konuda anlaştıklarını belirterek, ''Sayın Güneş ile 3.5 yıllık sözleşme imzaladık. Bu sürenin yarım sezonu opsiyonlu olacaktır. Kendisi Trabzonspor'daki misyonunu bilerek görevi kabul etmiştir. Trabzonspor'dan hiçbir talebi olmadan bu görevi kabul üstlenmiştir'' dedi. 
     Şenol Güneş'in Trabzonspor Futbol A.Ş içerisinde üst düzey bir görev üstleneceğini de kaydeden Aktuğ, ''Fakat bu görev hemen başlamayacaktır. O sistemin kurulmasında Şenol Güneş'in katkıları da olacaktır. Şenol Güneş'in Trabzonspor'a geleceğine inanıyordum. Zor adamdır ama iyi adamdır. Sözünün eridir. Şenol Güneş bir isimdir. Sadece Türkiye'de değil Avrupa'da da isimdir. Şenol ile sportif hedeflere çok daha çabuk ulaşacağız'' diye konuştu. 
     Trabzonspor Teknik Direktörü Şenol Güneş ise uzun bir aradan sonra yine Trabzonspor camiası ile iç içe olduğunu ifade ederek, şunları söyledi 
     ''Dönüşüm beklenmeyen bir olay oldu. Duygu ve mantığın karıştığı bir dönemde çok sevdiğim Trabzonspor camiası içinde bulunmaktan mutluluk duyuyorum. Geçmişten bugüne kadar emeği geçen herkese teşekkür ediyorum. Biz ne için buradayız. Trabzonspor'u tekrar Avrupa'da yarıştırmak için. Burada yarışan ve başarılı olan bir kulüp olmasını istiyoruz. Ürettiği ile gündeme gelen bir takım oluşturacağız.'' Geçmişteki yanlış ve doğrulara takılıp kalınmaması gerektiğini de belirten Güneş, şunları kaydetti 
     ''Geçmişten dersler çıkaralım ve geçmişte hiç kalmayalım. Kalırsak bu işin içerisinde çıkamayız. Başarılı da olamayız. Önümüzdeki 6 aylık dönemde hedefimiz üstümüzdeki takımları yakalamak ve geçmek olacaktır. 6 aylık dönem içinde takım içinde tamamen olacağım. İçte bir değişiklik yapmayı düşünmüyorum. Takım içinde yarışı devam ettireceğiz. Önceliğimiz takım olacaktır. Ondan sonra şartlara göre hareket edeceğiz. Yardımcılar konusunda netleşmiş durum yok. Ama şimdiki durum ile devam etmeyi düşünüyorum.'' Transfer konusunda sürenin kısa olması nedeniyle sıkıntı duyduklarını da ifade eden Güneş, ''Trabzonspor 3-4 tane oyuncu alabilir. Ama bir tane en iyi oyuncuyu almamız lazım. Net bir isim de yok. Bu isimi bulduğumuz an alacağız. Hazır bir oyuncu olacak. Bu da kulübün ekonomik yapısını sarsmadan olacak. Trabzonspor'un, 3-4 tane oyuncu ile çok daha iyi olacağını düşünüyorum ama bu oyuncuların çok üst düzeyde olması gerekir. Fakat şu anda bu oyuncuların alınmasını mümkün görmüyorum. Bunlardan bir tanesini alırsak çok mesafe alırız'' ifadelerini kullandı. 

     
</TEXT>
</DOC>
