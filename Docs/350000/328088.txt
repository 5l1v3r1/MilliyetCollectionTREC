<DOC>
<DOCNO> 328088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun34.html </URL>
<DATE> 2005/03/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Irak'ta son dakika pazarlıkları 
</HEADLINE>
<TEXT>

     Irak'ta 30 Ocak'ta yapılan seçimlerin ardından hükümet kurma çalışmaları sürerken, meclis başkanlığı için son dakika pazarlıkları da devam ediyor. 
     Pazarlıklar meclis oturumunu geciktirirken, seçimlerden birinci parti çıkan Şii İttifak, 49 yaşındaki aşiret reisi Fevaz El Cerba'yı aday gösterdi. 
     Irak Devlet Başkanı Gazi El Yaver'in kuzeni El Cerba, güçlü Şammari aşiretinden. 
     Seçimlerden ikinci olarak çıkan Kürtlerin aday gösterdiği Haşim El Hassani ise aday olmadığını söyledi. Sanayi Bakanı olan ve Müslüman Kardeşler örgütüne yakınlığıyla bilinen İslami Parti'nin sözcüsü El Hassani, başka bir görevde daha yararlı olacağını söyledi ve ''Umarım bugün meclis başkanını seçebiliriz'' dedi. 
     Meclisin bugünkü oturumunda, meclis başkanı ve iki yardımcısı seçilecek. 
     Meclis başkanlığı dışında, Şii ve Kürt müzakerecilerin kurulacak yeni hükümetteki bakanlıkların dağılımına karar vermesi gerekiyor. 
     
</TEXT>
</DOC>
