<DOC>
<DOCNO> 300208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko09.html </URL>
<DATE> 2004/12/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hesap değişecek, milli gelir 6 bin dolara çıkacak 
</HEADLINE>
<TEXT>

     Devlet İstatistik Enstitüsü DİE , 2005 yılında milli gelir hesap yöntemini değiştirecek. Avrupa standardına göre hesaplanacak Türkiye milli gelirinin, yüzde 35 ile yüzde 45 arasında artacağı sanılıyor. 
     Devlet Bakanı ve Başbakan Yardımcısı Abdüllatif Şener, dün Ankara Ticaret Odası'nın ATO vergi ödül töreninde yaptığı konuşmada, "Türkiye'nin milli gelir hesaplamasının şu anda farklı olduğunu" bildirmiş ve "Mart ayında DİE'nin Avrupa standardına göre, bir başka deyişle AB normlarına göre milli gelir hesaplaması yapacağını, o zaman Türkiye'nin milli gelirinin, şu anki rakamlardan yüzde 35-45 daha fazla çıkacağını" söylemişti. 
     2005 Yılı Programı verilerine göre, 2004 yılını Türkiye'nin 293,3 milyar dolar gayri safi milli hasıla GSMH , 4,112 dolar kişi başına milli gelir KBMG , 514,5 milyar dolar satın alma gücü paritesiyle gayri safi yurtiçi hasıla SGP-GSYH ve 7,213 dolar satın alma gücü paritesiyle kişi başına yurtiçi gelirle SGP-KBYG kapatacağı tahmin ediliyor. 
     Programa göre 2005 yılında GSMH yüzde 5, GSYH yüzde 4,8 büyüyecek, GSMH 298,4 milyar dolara, KBMG 4,128 dolara çıkacak. SGP dolar kurunun normal kur artışı gibi artacağı varsayımıyla A.A muhabirinin yaptığı hesaplamaya göre, SGP-GSYH 2005 yılında 522,6 milyar dolara, SGP-KBYG 7228 dolara yükselecek. 
     Başbakan Yardımcısı Şener'in işaret ettiği, DİE'nin yeni hesabı sonucu 2005 yılında milli gelirin yüzde 45 artmasıyla, KBMG 5,985 dolara, GSMH ise 432,7 milyar dolara çıkacak. Bir diğer ifadeyle hesap yönteminin değişmesiyle KBMG otomatik olarak 1,857 dolar, GSMH 134,3 milyar dolar artacak. 
     Böylece cari GSMH'de 2003 yılında 21'inci olan Türkiye, 2005 yılında 3 Avrupa Birliği üyesini Avusturya, İsveç, Belçika ve İsviçre'yi geçecek ve dünyanın 17'inci büyük ekonomisi olacak. 
     
</TEXT>
</DOC>
