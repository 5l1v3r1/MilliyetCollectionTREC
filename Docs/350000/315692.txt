<DOC>
<DOCNO> 315692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun25.html </URL>
<DATE> 2005/02/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Albright Kuzey Kore şu an dünyanın en tehlikeli yeri... 
</HEADLINE>
<TEXT>

     Eski ABD Dışişleri Bakanı Madeleine Albright, Kuzey Kore'yi ''dünyanın en tehlikeli yeri'' olarak niteledi. 
     Albright, Alman Stern dergisine yaptığı açıklamada, ABD Başkanı George W. Bush'un Kuzey Kore'ye karşı yanlış bir politika uyguladığı görüşünü savundu ve Bill Clinton'ın başkanlığı döneminde Pyongyang yönetimiyle başlattığı diyaloğun kesilmesinin büyük bir hata olduğunu söyledi. 
     Bu hatanın kendilerini yıllarca geriye attığını ifade eden Albright, ''Bu, tehlikeli. Çünkü kitle imha silahlarına sahip olunduğu takdirde, bunların bir kısmının ya da gerekli plütonyumun kaçakçılara ya da teröristlere satılması mümkün. Kuzey Kore günümüzde dünyanın en tehlikeli yeri'' dedi. 
     Zamanında Kuzey Kore lideri Kim Jong-İl ile uzun görüşmeler yapan Albright, Kuzey Kore'nin 6 ila 8 atom bombasına sahip olduğuna ya da atom bombası imal edebileceğine inandığını kaydetti. 
     Albright, İran ile olan ihtilaf konusunda da Avrupa ülkelerini daha sert tavır almaya çağırarak, ''Avrupalılar, İran'ın kararından vazgeçmemesi durumunda ciddi siyasi ve ekonomik sorunlarla karşılaşacağını açık şekilde ifade etmeliler'' dedi. 
     Avrupalıların ticari ambargolarla tehdit yoluna gitmelerini savunan Albright, İran'ın zaman kazanmak için ABD ile Avrupa arasındaki ortaklığı bozmaya çalıştığını, İran'ın nükleer silahlara sahip olma çabasının ancak Avrupa ile ABD arasında işbirliğiyle engellenebileceğini belirtti. 
     Albright, Irak konusunda da ABD'nin Avrupalıların yardımına ihtiyacı olduğunu ifade ederek, Almanların Irak'a daha fazla ekonomik ve yeniden imar yardımı yapabileceklerini, Irak ordusunun ve güvenlik güçlerinin eğitiminde de daha fazla çaba harcayabileceklerini söyledi. 
     Madeleine Albright, babasının yanında siyaset eğitimi gören ABD'nin şimdiki Dışişleri Bakanı Condoleezza Rice'a, dışişleri bakanlığı görevinde kadın olmanın bazı avantajları olduğunu söylediğini belirterek, ''Bir kadını dışişleri bakanı olarak karşılamak daha kolay. Bazen bir demet çiçek alıyorsun, bazen kucaklanıyorsun. Bir kadına karşı daha doğal bir içtenlik, nezaket oluyor. İlişki kurmak daha kolay. Buzlar daha çabuk eriyor'' dedi. 
     
</TEXT>
</DOC>
