<DOC>
<DOCNO> 309215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy06.html </URL>
<DATE> 2005/01/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Davos toplantıları yarın başlıyor... Erdoğan da gidecek... 
</HEADLINE>
<TEXT>

     Dünya Ekonomik Forumu tarafından, her yıl geleneksel olarak ocak ayında İsviçre'nin Davos kasabasında düzenlenen ve 'küresel beyin fırtınası' olarak da nitelenen Davos toplantıları, bu yıl 26-30 ocak tarihlerinde yapılacak. 
     Siyaset, akademi, sanat, iş ve bilim dünyasının önde gelen isimlerinin katıldığı Davos toplantılarının bu seferki ana temasını, 'zor zamanlar için sorumluluk alma' konusu oluşturuyor. 
     'Zor Zamanlar İçin Zor Seçimler' alt başlığı altında yapılacak toplantıların ana konuları şöyle olacak 
     Küresel ve Bölgesel İstikrarı Başarma . 
     Ekonomik Büyümeyi Sağlama . 
     İnsanlık İçin Bilgi . 
     Büyük Şirket Kurmak . 
     Belirsizliği İdare etmek . 
     Küreselliği ve Yerelliği Dengelemek . 
     Küresel Vatandaşlığı Benimseme . 
     Küresel ve bölgesel güvenlik gündem konusu . 
     Dünyanın ana gündeminin de işlendiği Davos toplantılarında, öncelikle küresel ve bölgesel güvenlik konusu işlenecek. 
     Toplantılarda işlenecek konu alt başlıklarında, 'güvenlik olmadan refahın sağlanmasının mümkün olmadığı, küresel istikrarın önündeki en büyük engelin ise terörist saldırıların olması' gösteriliyor. 
     Küresel güvenliği bozabilecek tehdit unsurları ise şöyle sıralanıyor 
     Terörist saldırılar . 
     Irak'taki savaş ve bunun yayılma riski . 
     İran'ın potansiyel nükleer gücü . 
     Kuzey Kore'nin devam eden nükleer tehdidi . 
     
     Petrol krizinin ortaya çıkması 
     Bu küresel tehdit ile mücadele edebilmek için ülkeler arasındaki istihbarat işbirliğinin güçlenmesi, yolsuzluklarla mücadele gibi unsurlar gerekiyor. 
     
     Petrol, su ve stratejik madenlerin önemi 
     Davos toplantılarına göre, petrol, su, stratejik madenler, gıda, toprak, dünya açısından her zamankinden daha çok önem taşıyan konular. 
     Davos toplantılarında tartışılacak bir diğer konu, ekonomik büyümenin önemi. Özellikle sürdürülebilir ekonomik büyümenin ülkeler arasındaki gelişmişlik farkının azaltılması açısından önem taşıdığı vurgulanıyor. 
     Bioteknolojideki gelişmelerin insanlığın yaşam kalitesini arttırmada kullanılması da, toplantılarını bir diğer konusu. 
     
     'İslam ve çağdaşlık' tartışılacak 
     Toplantılarda, şirketlerin değişen küresel sorunlar karşısında yeniden yapılanarak daha etkin hale gelmeleri konusu da işlenecek. 
     'İslam ve Çağdaşlık', toplantılar çerçevesinde tartışılacak bir başka konu alt başlığı. Dünya iklimi ve çevrenin korunması da, toplantılarda üzerinde durulacak bir diğer konu olacak. 
     Forum konularından bir diğeri de yolsuzluklarla mücadele ve bu konuda şirketlerin bu mücadeleye nasıl katılabilecekleri olacak. Şirketlerin, kamu görevlilerine rüşvet vermeyerek, şeffaf bir politika izleyerek, yolsuzlukların önlenmesine katkıda bulunabilecekleri belirtiliyor. 
     
     Davos'ta Türkiye'yi dört genç temsil ediyor 
     Davos toplantılarında, Forum tarafından seçilen 237 Genç Küresel Liderler de bir araya gelecekler. Genç Küresel Liderler arasında, Türkiye'den Devlet Bakanı Ali Babacan, Koç Holding Bilgi Teknolojisi Grubu Başkanı Ali Koç, Doğuş Holding Yönetim Kurulu Başkanı Ferit Şahenk ve Kanal D Ceo'su Arzuhan Yalçındağ bulunuyor. 
     
     Başbakan Erdoğan da Davos yolcusu 
     Ayrıca Türkiye'den Maliye Bakanı Kemal Unakıtan, Adana milletvekili Ömer Çelik ve İstanbul milletvekili Egemen Bağış'ın da aralarında bulunduğu 30 kişilik bir heyet, Başbakan Recep Tayyip Erdoğan ile birlikte 27 ocak'ta Davos'a gidecek. 
     Zirveye katılacak Devlet Bakanı Ali Babacan ve beraberindeki heyetin bugün hareket etmesi bekleniyor. 
     Başbakan Erdoğan, önümüzdeki perşembe ve cuma günü Davos'ta özel görüşmeler yapacak. Erdoğan'ın ev sahibi İsviçre'nin Cumhurbaşkanı Edmund Schultken, İngiltere Başbakanı Tony Blair, Almanya Başbakanı Gerhard Schröder, Mısır Başbakanı Atıf Ubeyd ve Pakistan Başbakanı Şevket Aziz ile görüşmesi bekleniyor. 
     Erdoğan, kısa süre Davos'ta kalacağı için Norveç Başbakanı Kjell Magne Bondevik, İsrail Başbakan Yardımcısı Silvan Şalom ve İran Dışişleri Bakanı Kemal Harrazi'nin randevu talebine ise olumsuz cevap verdi. 
     İkinci kez zirveye katılacak Başbakan Erdoğan'ın, zirvede Kıbrıs konusunda özel görüşmeler de yapması bekleniyor. Erdoğan, liderlerden Kıbrıs'taki iyi niyet misyonunun canlandırılmasını isteyecek. 
     Bu yıl 35'incisi gerçekleştirilecek zirveye Fransa Cumhurbaşkanı Jacques Chirac ilk kez katılma kararı aldı. 
     Yoğun güvenlik önlemlerinin alındığı Davos zirvesine cumhurbaşkanları dışında toplam 22 başbakan, 70 bakan olmak üzere toplam 2 bin 200 kişi katılacak. 
     Zirve sırasında 5 bin 500 polis görev yapacak. 
     
</TEXT>
</DOC>
