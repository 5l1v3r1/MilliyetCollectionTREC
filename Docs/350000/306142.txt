<DOC>
<DOCNO> 306142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko46.html </URL>
<DATE> 2005/01/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
TOBB, Formula-1'in ortağı oldu... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1 konusunda TOBB ile protokol yapıldığını belirterek, ''Protokol neticesinde de ortaklık resmi işlemleri başlatıldı'' dedi. 
     İTO Meclisi'nin Ocak ayı Olağan toplantısı, Formula 1 projesiyle ilgili gelişmeler hakkında bilgi vermek üzere, basına kapalı olarak gerçekleştirildi. Toplantıda Formula 1 konusunda detayları açıklanmayan bir başka ortaklık teklifi de ele alındı. 
     Toplantıya ilişkin gazetecilerin sorularını yanıtlayan Yıldırım, TOBB ile ilgili kararın daha önce alındığını kaydederek, şöyle dedi 
     ''Karar alındı. Protokol imzalanmıştır. Sadece biz işin prosedürünü tamamlıyoruz. Daha önce TOBB tam kararını bize iletmemişti, şimdi iletti, protokol yapıldı. Protokol neticesinde de ortaklık resmi işlemleri başlatıldı. Ortaklık yüzde 50-50. Ödemeyi hemen Salı günü yapacak. 25 milyon YTL ödeyecek.'' İTO'daki basına kapalı toplantının TOBB'un ortaklığı ile ilgili olmadığını anlatan Yıldırım, ''Başka bir ortaklık teklifi vardı onu görüştük. Bitmeye yakın ortaklarımız çoğalıyor'' dedi. 
     Ne karar alındığı sorusuna da Yıldırım, ''Diğer ortaklar gelsin ondan sonra görüşeceğiz'' yanıtını verdi. Yıldırım, teklifle ilgili detaylı bilgi vermekten kaçındı. 
     
</TEXT>
</DOC>
