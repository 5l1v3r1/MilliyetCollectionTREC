<DOC>
<DOCNO> 333375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy24.html </URL>
<DATE> 2005/04/14/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Baykal "Kendina güvenen bir maliye bakanı oradan ayrılır" 
</HEADLINE>
<TEXT>

     CHP Genel Başkanı Deniz Baykal, ''Maliye Bakanı'nın önce istifa etmesi gerekiyor, kendisini aklayacak kanun çıkarması değil'' dedi. 
     Baykal, yaptığı yazılı açıklamada, Maliye Bakanı Kemal Unakıtan'ı istifaya çağırdı. 
     Unakıtan'ın bugün yaptığı açıklamalara değinen Baykal, ''Maliye Bakanı'nın kendi hükümetine bağlı bir bakanlığın teftiş kurulu tarafından hazırlanan ve kendisini de sanıklar arasında gösteren bu rapor karşısında inandırıcı ve güvenilir bir açıklama yapamadığını'' ifade etti. 
     Baykal, şunları kaydetti 
     ''Yeterince kapsamlı bir soruşturmanın yapıldığını söylemek imkanı da yoktur. Yani çeşitli açılardan bu finans kuruluşlarının incelenmesine ayrıca ihtiyaç var. Bu incelemeler de tam yapılmamıştır. Ama şu anda böyle bir tablo ortaya çıkmıştır. Sayın bakan 'önemli olan mahkeme kararıdır. Mahkeme kararı olmadığına göre ben masumum' diyor. O zaman şunu sormak hakkımızdır mahkeme kararı kanuna göre alınır. Peki siz niçin kendinizi korumak amacıyla af kanunları çıkarıyorsunuz. Siz kendinizi korumak için af kanunları çıkardıkça mahkemeler sizinle ilgili nasıl gerçekçi bir değerlendirme yapabilir Yani kendilerini korumak için af kanunu çıkarmış olan kişilerin 'mahkeme kararı yok öyleyse biz masumuz' deme hakkı tartışmalıdır.'' Bakan Unakıtan'ın ''naylon fatura ithamına maruz kaldığını, ancak af yasası çıkarıldığı için sorgulanamadığını'' bildiren Baykal, açıklamasında şu görüşlere yer verdi 
     ''Sayın Maliye Bakanı naylon fatura davasının sanığı idi. O konu af çıkarılarak kapatıldı. Maliye Bakanı'nı da diğer pek çok AKP yöneticisini de kapsamı altına alan af düzenlemeleri getirildi. Şimdi kendi hükümetinin bağlı bulunduğu bir teftiş kurulu, bu hükümetin bir bakanlığına bağlı olan bir teftiş kurulu sayın Bakanın da sanıklar arasında olduğunu ortaya koyuyor. Bu bir sürpriz değil. Ama çok yadırgatıcı bir şey. Maliye Bakanlığı bir hükümetin itibar kurumudur, saygınlık kurumudur. Maalesef bu bakımdan üzüntü verici bir tabloyla karşı karşıya olduğumuz açıktır. Başka bir ülkede bu tablo bulunsaydı, Maliye Bakanı, bir naylon fatura veya bir hayali ihracat yapmış olma ithamının hedefi haline gelmiş olsaydı o dakikada istifa ederdi. Maliye Bakanı'nın önce istifa etmesi gerekiyor, kendisini aklayacak kanun çıkarması değil. Bu daha önce yapılmıştır. Soruşturmanın doğru dürüst sürdürülmesi, yargılamanın doğru dürüst yapılabilmesi için orayı boşaltması gerekiyor. Kendine güvenen bir Maliye Bakanı oradan ayrılır.'' 
     
</TEXT>
</DOC>
