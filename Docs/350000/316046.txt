<DOC>
<DOCNO> 316046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun39.html </URL>
<DATE> 2005/02/17/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Bush, İstihbarat Direktörlüğü'ne Negroponte'yi atadı 
</HEADLINE>
<TEXT>

     ABD Başkanı George Bush, yeni oluşturulan Ulusal İstihbarat Direktörlüğü görevine, ABD'nin Irak'taki büyükelçisi John Negroponte'yi atadığını açıkladı. 
     Beyaz Saray'da düzenlenen bir basın toplantısıyla Negroponte'yi ülkenin ilk Ulusal İstihbarat Direktörlüğü ile görevlendiren Bush, ABD'nin 11 Eylül saldırılarından sonraki yeni istihbarat yapılanması çerçevesinde en tartışmalı konulardan biri olan istihbarat bütçesinin kontrolünü kimin elinde tutacağı sorusuna da açıklık getirdi ve Negroponte'nin bütün bütçe yetkilerini elinde tutacağını söyledi. 
     ABD Savunma Bakanlığı Pentagon, savaş zamanında bölgedeki komutanlarına yeterli istihbarat sağlayabilmek için istihbarat bütçesinin bir kısmını elinde bulundurmak istiyordu. 
     Bush, yeni yapılanma çerçevesinde ABD Merkezi Haberalma Teşkilatı CIA'in Başkanı Porter Goss'un da Negroponte'ye bağlı olarak çalışacağını söyledi. CIA çalışanları, kurulacak yeni birime bağlanmaktan dolayı endişelerini dile getiriyordu. 
     Bush, yeni istihbarat biriminin çalışma alanının tam olarak ortaya çıkmasının zaman alacağını, ancak iyi bir diplomat olan Negroponte'nin, Washington'ın güç merkezlerini iyi bildiğini ve Negroponte'ye güveninin tam olduğunu kaydetti. 
     John Negroponte, Irak büyükelçiliği görevinden önce de ABD'nin BM'deki Daimi Temsilciliği görevini yürütüyordu. 
     Negroponte, her gün Başkan Bush'a istihbarat brifingi ve danışma hizmeti verecek. Yeni istihbaratın toplanmasından ve istihbarat kurumları arasında paylaşılmasından sorumlu olacak. Yıllık istihbarat bütçesi de Negroponte tarafından belirlenecek ve ilgili kurumlara dağıtılacak. 
     Bush, bu sayede Amerikan istihbarat çabalarının daha koordineli ve etkili olacağını kaydetti. 
     ABD Başkanı Bush, CIA'in temel sorumluluklarının istihbarat toplamak, bütün kaynaklardan gelen istihbaratı analiz etmek, yurtdışında Amerikan çıkarlarını desteklemek olduğunu belirtti. 
     Bush, Negroponte başkanlığındaki istihbarat komitesinin, tamamen olduğu gibi kalacağını da kaydetti. 
     John Negroponte'nin yardımcılığına ise ABD Hava Kuvvetleri istihbarat yetkilisi Michael Hayden getirildi. Hayden, Ulusal Güvenlik Ajansı'nın direktörlüğünü yapıyordu. 
     Negroponte de ülkenin yeni kurulan Ulusal İstihbarat Direktörlüğü'nün ilk başkanı olmaktan onur duyduğunu söyledi ve istihbarat kurumlarının 21. yüzyılın ihtiyaçlarına uygun şekilde yenileneceği mesajını verdi. 
     
</TEXT>
</DOC>
