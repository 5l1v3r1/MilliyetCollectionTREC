<DOC>
<DOCNO> 304267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/tamer.html </URL>
<DATE> 2005/01/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başkanlık sistemi saçmalığından vazgeçildi 
</HEADLINE>
<TEXT>

Ne kevgire dönmüş yargı sistemimiz, ne güçlü siyasi partilerimiz, ne de merkezi yönetimimiz ABD'ye benziyor 

AKP ve Başbakan Tayyip Erdoğan, kendi bindiği dalı kesecek kadar basiretsiz olabilir mi 
Başkanlık sistemi tartışmaları, AKP'li TBMM Anayasa Komisyonu Başkanı Burhan Kuzu ve Adalet Bakanı Cemil Çiçek marifetiyle gündemin baş köşesine oturtulduğundan beri bu soruyu soruyordum kendime. 
Neyse ki biz Burhan Kuzu, Prof. Dr. Zafer Üskül, Korkut Özal, Prof. Dr. Toktamış Ateş, Kürşat Bumin ve ben önceki akşam NTV'de Oğuz Haksever'in programında bu konuyu hararetle tartışırken, Başbakan Erdoğan kendi bindiği dalı kesecek kadar basiretsiz olmadığını gösterdi 
"Sayın Kuzu'nun bu konuyla ilgili bir kitabı var. Zaman zaman oradan alıntılarla bu konuyu gündeme getiriyor. Kamuoyunun ve uzmanların konuyla ilgili görüş açıklamaları da doğal, ama bizim gündemimizde böyle bir tartışma yok. Biz, varolan sistemle yolumuza devam edeceğiz." 
Bu arada TBMM Başkanı Bülent Arınç da dünkü Yeni Şafak'ın manşetindeki demecinde "Başkanlık sistemi tartışmaları, 2 yasama dönemi aksıya alınmalıdır. Türkiye böyle bir sistem değişikliğine henüz hazır değildir" diyordu. 
Başkanlık sistemi de böylelikle bir anda işgal ettiği gündemi, yine bir anda terk etmiş oldu. Ancak Erdoğan gündeme o kadar hakim ki, bugün elverişli ortam göremediği için nokta koyduğu tartışmayı, canı istediği zaman yine raftan indirip önümüze koyar Zira herkes biliyor ki başkanlık sistemi için düğmeye basılmasının işaretini veren Başbakan Erdoğan'ın bizzat kendisidir. Ne Kuzu, ne de Çiçek, kendi başlarına inisiyatif alıp, hayati önem taşıyan böylesi önemli bir konuyu durup dururken gündeme taşımazlar. 
Kaldı ki Erdoğan, 17 Aralık Zirvesi öncesinde katıldığı Fatih Altaylı'nın Kanal D'deki Teke Tek programında başkanlık sistemi yönünde ilk sinyali vermişti. Nedenini geçtiğimiz günlerde açık etti "Bürokratik oligarşiyi ortadan kaldırmak..." 
İyi niyetli bir değerlendirme yapacak olursanız, "Tayyip Bey, AB müzakerelerinde hızlı hareket etmek istiyor. Kendisine ayak bağı olan bürokrasiden kurtulmak için de, başkanın 10 - 15 bin bürokratı bir anda değiştirebildiği, Amerikan sistemine benzer başkanlık sistemi istiyor," diyebilirsiniz. 
Ancak bu değerlendirmeyi şöyle de tercüme etmeniz pek l mümkün "Tayyip Bey, ne zamandır bürokrasiden çok şik yetçi. AB müzakerelerini bahane ederek bir anda geniş çaplı yeni bir kadrolaşmayı gerçekleştirmek istiyor. Böylelikle partililer de memnun edilmiş olacak." 
İyi de Amerikan başkanlık sisteminin özü, tıkır tıkır işleyen bir hukuk sistemine dayanıyor. Bizimki gibi kevgire dönmüş bir yargı sistemiyle olacak iş değil. 
Dahası Amerika'da partiler sadece seçim dönemlerinde ortaya çıkan zayıf örgütler. Başkanları kim diye sorduğunuzda kimse bilmez. Türkiye'deki gibi güçlü parti teşkilatları da yok, her yıl kongre yapmaları da söz konusu değil. 
Yargı ve siyasi partilerin yanı sıra yönetim sistemimiz de ABD'den çok farklı. Bizdeki merkezi yönetime karşı ABD'de federatif yapı var. Halkın yararını ilgilendiren konuların çoğu, eyalet yönetimine bırakılmış ve böylelikle başkanlık yarışından doğacak olumsuz etkiler asgariye indirilmiş. 
Kaldı ki Amerika'yı örnek alıp başkanlık sistemine geçen Latin Amerika ülkelerinin hali ortada. Refahı bulan yok, ama diktatörlüğe dönüşen çok. Zaten ABD'den başka başarılı örnek yok. 
Neyse ki şimdilik yanlıştan dönüldü. Biz önce doğru dürüst bir Seçim Yasası ve Siyasi Partiler Yasası istiyoruz. Cumhurbaşkanı'nın askeri dönemden kalma yetkilerinin kısmen törpülenmesine itirazımız da yok. 



</TEXT>
</DOC>
