<DOC>
<DOCNO> 311255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/tamer.html </URL>
<DATE> 2005/02/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sağlık sistemi,Batı'da da iflas ediyor 
</HEADLINE>
<TEXT>

Doktor ve hastane odaklı sistemden, hasta odaklı sisteme geçiş yolları aranıyor. Fransa'da her hastanın dosyası yıl sonunda internette olacak 

Sağlık hizmetleri sadece bizde değil, en zengin ülkelerde bile iflas etme tehlikesiyle karşı karşıya. 
OECD ülkelerinde GSYH'dan sağlığa ayrılan pay, son 5 yılda 7.8'den 8.5'e yükseldiği halde hasta şik yetleri azalmak şöyle dursun, bugüne dek görülmemiş ölçüde artmış. Amerika'da sağlık harcamalarının GSYH'daki payı 14, OECD ortalamasının 140 üzerinde buna rağmen şik yetler de ayyuka çıkmış durumda. 
Sağlık sektöründeki tıkanıklık, Dünya Ekonomik Forumu'nun Davos'taki toplantılarında önemli gündem maddelerinden biriydi. 
Dünyada cebinde parası olan için de olmayan için de en iyi sağlık sistemine sahip Fransa'nın Sağlık Bakanı Philippe Douste - Blazy ve Kanada Sağlık Bakanı Ujjal Dosanjh'ı da dinleme fırsatı bulduğum Davos'ta herkesin görüş birliği içinde olduğu şu 2 temel nokta vardı 

Şeffaflıktan uzak 
1 Sağlık sektörü, dünyanın her yerinde şeffaflıktan h l çok uzak. Hasta, yeterince bilgilendirilmek şöyle dursun doktor - ilaç şirketleri - tahlil laboratuvarları - hastane dörtgenindeki çıkar ilişkileri nedeniyle çoğu kez suiistimal ediliyor, zaman zaman yanlış tedavi yöntemleriyle daha beter hasta ediliyor. 
2 Sağlık sektörü, diğer tüm sektörlerden farklıdır ve hiçbir zaman tümüyle piyasaya bırakılamaz. Fransa Sağlık Bakanı'nın altını çizdiği gibi "Yoksullar da dahil, tüm vatandaşların sağlık hizmeti alma hakları vardır. Bu yüzden de sağlık sektörü, en liberal ekonomide bile devletin ağırlığının sürmesi gereken belki de yegane sektördür." 

Performans ölçümü yok 
Zengin ülkelerde yaşlanan nüfus ve yaşlılar için yapılan sağlık harcamalarının önlenemez yükselişi, soruna neşter vurulmasını zorunlu kılıyor. "Komşuda pişen bize de düşer" temennisiyle Davos'ta sağlık hizmetleriyle ilgili oturumlarda dile getirilen önemli hususları sizlerle paylaşmak istiyorum. 
Harvard Business School'dan rekabet uzmanı Prof. Michael Porter'in de dikkat çektiği gibi "Sağlık sektöründe h l , 100 yıl öncesinin arkaik yapısı hüküm sürüyor. Diğer tüm sektörlerin aksine sağlıkta verimlilik ve performans değerlendirmesi gibi ölçümlemelerin hiçbiri yapılmıyor. Sektörün, kapalı kapılar ardında doktorlarla ilaç şirketlerinin 2 dudağı arasında, her türlü rekabetten uzak yapısı mutlaka kırılmalı." 

ABD'deki rezalet 
Porter, sağlık hizmetlerinde en ileri olduğu sanılan Amerika'dan, meslek etiğinin de rekabetin de sıfır olduğu sigorta - doktor - hastane şeytan üçgeniyle ilgili tüyler ürpertici bir örnek de verdi 
"Amerika'da kalp nakli yapan tam 126 hastane var. Bunlardan kimisinin başarı performansı sıfır. Yani kalp nakli yapılan hastalardan hiçbiri yaşamını sürdürememiş. Buna rağmen, öleceği biline biline h l o hastanelere hasta gönderiliyor " 
Porter'e göre sağlık sektörünün sorunlarına harcamaların sürekli yükseldiği noktasından bakmak yanlış. Çünkü bu bakış açısıyla bir yerlerden bir şeyler kısmaya uğraşılıyor ve sorunun özüne inilemiyor. Oysa bu sektörün temel sorunu, hiçbir performans ölçümü yapılmadığı için, harcanan paraların son derecede verimsiz kullanılması. 

Fransızlar internete 
Anladığım kadarıyla Batılı zengin ülkeler, harcamalarla baş edememenin de baskısıyla nihayet doktor odaklı sistemden, hasta odaklı sisteme geçme cesaretini gösterecekler. Dev ilaç tekellerine, bugüne kadar burnundan kıl aldırmamış "doktor mafyası"na rağmen... 
Kalkınmış ülkeler arasında sağlık hizmetlerini hem toplumun tüm kesimlerine götürmekte, hem de harcanan paranın karşılığının alınması açısından en başarılı ülke Fransa, bu yolda ilk adımı atmış bile. 
Fransa'da bugüne kadar değişik hastanelerden ve doktorlardan sağlık hizmeti almış olanların geçmişteki bütün dosyaları internete giriliyor. Yılbaşından itibaren her Fransız, kendi girerek internetten sağlık dosyasına erişebilecek ve hastalık nedeniyle başvurduğu doktorun önüne bu dosyayı koyabilecek. 

DEVAMI YARIN 



</TEXT>
</DOC>
