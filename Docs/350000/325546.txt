<DOC>
<DOCNO> 325546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko30.html </URL>
<DATE> 2005/03/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
TMSF, puro ve içki sattı... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan ve Demirel ailelerinden haczedilen içki, puro ve puro aksesuarlarının satışından 57 bin 255 YTL gelir elde etti. 
     TMSF'nin Esentepe'deki Merkez Binası'nda gerçekleştirilen açık artırmada, purolar, çeşitli markalarda şaraplar, viski, konyak ve diğer içkiler toplam 41 bin 513 YTL muhammen bedelle satışa sunuldu. 
     İhalede, 1988 ürünü Chateau L'Evangile Pomerol marka şarap 350 YTL, Eurocave marka puro dolabı 2 bin 750 YTL, 225 adet Cohiba marka puro 7 bin 600 YTL, Davidoff marka puro saklama kutusu 350 YTL'den alıcı buldu. 
     Açık artırmada içki, puro ve puro aksesuarlarının satışından toplam 57 bin 255 YTL gelir elde edildi. 
     İhalede puroların büyük bir kısmını alan Mehmet Hasbutçu, puroları koleksiyon için aldığını söylerken, katılımcılardan Hülya Dönmezer, bu işin ticaretini yaptığını, puroları dükkanında teşhir edeceğini belirtti. 
     
</TEXT>
</DOC>
