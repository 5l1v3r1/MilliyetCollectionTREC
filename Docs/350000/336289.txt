<DOC>
<DOCNO> 336289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonyas02.html </URL>
<DATE> 2005/04/23/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Wendy's restoranında kaseden parmak çıktığını iddia eden kadına gözaltı 
</HEADLINE>
<TEXT>

     California'da geçen ay Wendy's restoranında biber kasesinden insan parmağı çıktığını iddia eden kadın, gözaltına alındı. 
     San Jose kentindeki polis yetkilileri, Anna Ayala adlı kadının, California'ya komşu Nevada eyaletindeki Las Vegas'ta bulunduğu sırada gözaltına alındığını söylediler. 
     Polis yetkilileri, Ayala'nın, parmak olayıyla ilgili olarak hırsızlıkla suçlandığını belirttiler. Wendy's'in Kuzey Amerika yetkilisi Tom Mueller, Ayala'nın gözaltına alınmasından sonra ''rahatladıklarını'' söyledi. 
     Ayala'nın, parmağı çaldığı gerekçesiyle gözaltına alındığı sanılıyor. 
     
     RESTORAN, ÇOK SAYIDA MÜŞTERİ KAYBETMİŞTİ 
     Anna Ayala, 22 Mart'ta Wendy's restoranında yemek yerken biber kasesinden yaklaşık 4 santimetrelik bir insan parmağı çıktığını iddia etmişti. 
     Olay üzerine yerel yetkililer inceleme başlatmış ve bir tıp uzmanı, bulunan şeyin insan parmağı olduğunu teyit etmişti. 
     Wendy's, olayın ardından, parmağın sahibini bulacak kişiye 100 bin dolar ödül vereceğini açıklamıştı. Şirket, olayın ardından çok sayıda müşteri kaybetmiş ve bazı çalışanlarının görevine son vermişti. 
     Geçen hafta da Sandy Allman adlı bir kadın, polise telefon ederek parmağın kendisine ait olduğunu ve beslediği jaguarın geçen Şubat ayında parmağını ısırarak kopardığını söylemişti. 
     59 yaşındaki Allman, kopan parmağını yerine diktirmek için Nevada'daki Las Vegas Hastanesi'nin acil servisine gittiğini ve parmağını en son orada gördüğünü belirtmişti. Allman, doktorların, buza konulan parmağın yerine dikilecek durumda olmadığına karar vermişti. Allman, parmağını, televizyonda gördüğünde tanıdığını söylemişti. 
     
</TEXT>
</DOC>
