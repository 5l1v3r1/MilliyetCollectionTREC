<DOC>
<DOCNO> 338877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko39.html </URL>
<DATE> 2005/05/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Belçika-Fransa sermayeli Dexia, Türkiye'de banka almayı planlıyor 
</HEADLINE>
<TEXT>

     Avrupa’nın önde gelen finans kuruluşlarından Belçika-Fransa sermayeli Dexia’nın, Türkiye’de banka satın almaya hazırlandığı bildirildi. 
     Belçika’da yayınlanan De Tijd gazetesine konuşan Dexia Bank Belgium Başkanı Axel Miller, Türkiye, Romanya ve Bulgaristan’da satın almak için banka aradıklarını söyledi. 
     Daxia’nın Slovakya’da faaliyet gösterdiğini hatırlatan Miller, Polonya’da banka kurmak için başvuruda bulunduklarını kaydetti. 
     Rakiplerinin gerisinde kalmamak için diğer Doğu Avrupa ülkelerine de girmek istediklerini belirten Dexia Bank Belçika Başkanı Miller, kurumsal ve bireysel bankacılık yanında kamu finansmanıyla da ilgilendiklerini ifade etti. 
     Dexia’nın Polonya’nın ardından Türkiye, Romanya ve Bulgaristan’da da bankacılık izni için önümüzdeki aylarda başvuruda bulunabileceği bildiriliyor. 
     Dexia, 2004 net karını, bir önceki yıla göre yüzde 24 artırarak 1 milyar 772 milyon avro olarak açıklamıştı. 

     
</TEXT>
</DOC>
