<DOC>
<DOCNO> 331844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/guncel/gun02.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, Adana'da mevlitle anıldı 
</HEADLINE>
<TEXT>


Merhum işadamı Sakıp Sabancı için, Adanalı işadamları mevlit okuttu. Mevlide Sabancı Holding yöneticileri de katıldı 

TUNCAY DAĞLI Adana DHA 

Merhum işadamı Sakıp Sabancı, ölümünün birinci yıldönümünde ailesi ve Adanalı işadamları tarafından anıldı. Anma töreni için Adana'ya gelen Sakıp Sabancı'nın yeğeni Sabancı Holding Yönetim Kurulu Başkanı Güler Sabancı, "Amcamın vasiyetinde yer aldığı gibi Adana'da mevlit okutarak onu anmaya geldik. Yine geleceğiz" dedi. 
Adana Sanayi Odası ve Adana Ticaret Odası'ndaki anma törenlerinin ardından, Balkanlar'ın, Ortadoğu'nun ve Türkiye'nin en büyük camisi olma özelliğine sahip Sabancı Merkez Camii'nde öğle ezanı sonrası mevlit okutuldu. Mevlidi Sakıp Sabancı'nın eşi Türkan, kızları Dilek ve Sevil Sabancı, yeğeni Güler Sabancı, Vaksa ve holdingin üst düzey yöneticileri, erkekler alt katta, kadınlar ise ikinci kattaki bölümde oturarak dinledi. Bu arada, Türk Sanayicileri ve İşadamları Derneği TÜSİAD tarafından yapılan açıklamada, Sakıp Sabancı'yı vefatının birinci yıldönümünde saygıyla andıkları belirtilerek, "TÜSİAD camiası olarak Sayın Sakıp Sabancı'nın liderliğini her zaman hatırlayacağız ve anısını canlı tutacağız" denildi. 


</TEXT>
</DOC>
