<DOC>
<DOCNO> 320681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko20.html </URL>
<DATE> 2005/03/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Vorkink Türkiye, Avrupa'nın kaplanı olabilir 
</HEADLINE>
<TEXT>

     Dünya Bankası Türkiye Temsilcisi Andrew Vorkink, Türkiye'nin rekabet alanında dönüşümü sağlayabilmesi halinde küresel bir rekabetçi güç ve Avrupa'nın kaplanı olabileceğini söyledi. 
     Vorkink, TOBB ve Rekabet Kurumu tarafından düzenlenen ''Rekabet Politikası ve Türkiye'de Yatırım Ortamının İyileştirilmesi Sektörel Kurumsal ve Hukuki Çerçeve'' konulu sempozyumun açılışında konuştu. 
     Türkiye'nin rekabet, idari ve düzenleyici politikalar konusunda önemli adımlar attığını belirten Vorkink, bu adımların Türkiye'de yatırım ortamının gelişmesine olanak sağladığını söyledi. 
     Bu adımların hızlanarak devam etmesi gerektiğini ifade eden Vorkink, artan rekabetçi dünyada yeni yatırımlar için ekonominin daha cazip hale getirilmesi gereğine işaret etti. 
     Türkiye'nin AB'ye entegrasyonu ve girişi için Kopenhag kriterleri kapsamında rekabetçi düzenlemelerin önemine değinen Vorkink, Türkiye'nin bu konuda bir potansiyeli olduğunu kaydetti. Vorkink, ''şüphesiz Türkiye bu objektifleri başararak ve dönüşümü sağlayarak küresel rekabetçi bir güç ve Avrupa'nın kaplanı olabilir'' dedi. 

     
</TEXT>
</DOC>
