<DOC>
<DOCNO> 327567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonsiy01.html </URL>
<DATE> 2005/03/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu, tasarruf sahiplerinden para toplayarak mağduriyetlerine yolaçan holdingleri görüşecek. 
     TBMM Genel Kurulu bu hafta da fazla mesai yapacak. Genel Kurul, Salı günü gündemindeki konuları tamamlayıncaya, Çarşamba günü saat 23.00'e, Perşembe günü saat 20.00'ye kadar çalışacak. Genel Kurul'da çalışmalar çarşamba ve perşembe günleri saat 14.00'de başlayacak. 
     Genel Kurul'da Salı günü denetim yapılacak. AK Parti, CHP ve DYP Milletvekillerinin önergeleri doğrultusunda ''Sokak çocuklarının sorunlarının araştırılması ve alınacak önlemlerin belirlenmesi'' amacıyla AK Parti Siirt Milletvekili Öner Ergenç başkanlığında kurulan komisyonun raporu ele alınacak. 
     Raporun görüşülmesinden sonra AK Parti Bursa Milletvekili Şevket Orhan'ın ''Bazı girişimcilerin holding adı altında gerçekleştirdikleri izinsiz halka arz yoluyla oluşan mağduriyetin neden ve sonuçlarıyla bu süreçte SPK'nın sorumluluğunun araştırılması'' amacıyla verdiği meclis araştırması önergesi, CHP İstanbul Milletvekili Bihlun Tamaylıgil'in aynı içerikteki meclis araştırması önergesi ile birleştirilerek görüşülecek. 
     
     DEPREMİN YOLAÇTIĞI HASARLAR 
     TBMM Genel Kurulu'nda Çarşamba günü Hakkari, Bingöl ve Erzurum'un Çat İlçesinde yaşanan depremler sonucunda belediye ve mücavir alan sınırları içinde kalan binalarda meydana gelen hasarların da karşılanmasını öngören tasarı ele alınacak. 
     Ayrıca, 1 Nisan'da yürürlüğe girecek yeni Türk Ceza Yasası'nda TCK değişiklik yapan teklif ile Tarım Kredi Kooperatifleri ve Birliklerinin Yönetim Yapısını Değiştiren Yasa Tasarısı görüşülecek. 
     Genel Kurul, Perşembe günü yeni Türk Ceza Yasası dışında tutulan ve genel ahlak, çevre ve sağlık gibi toplum düzenini ihlal eden kabahatlere idari para cezası ve idari tedbir uygulanmasını öngören tasarı ile bazı uluslararası anlaşmaları ele alacak. 
     
     KULÜP BAŞKANLARI DİNLENECEK 
     Sporda şiddet, şike, rüşvet ve haksız rekabet iddialarını araştıran komisyon, Salı günü kulüp başkanlarını dinlemeyi sürdürecek. Bilgi vermek üzere komisyona, BJK Spor Kulübü Başkanı Yıldırım Demirören, Çaykur Rizespor Kulüp Başkanı Ekrem Cengiz ile Kayserispor Kulüp Başkanı Recep Mamur gelecek. 
     Akaryakıt kaçakçılığının ekonomiye, insan ve çevre sağlığına verdiği zararları araştırmak üzere kurulan komisyon da Salı günü toplanacak. Çevre Komisyonu aynı gün yapacağı toplantıda Çevre Yasası'nda değişiklik yapan tasarıyı görüşmeyi sürdürecek. 
     Sanayi, Ticaret, Enerji, Tabii Kaynaklar, Bilgi ve Teknoloji Komisyonu Çarşamba günü toplanarak Esnaf ve Sanatkarlar Meslek Kuruluşları Yasa Tasarısı'nı görüşecek. 
     Siyasi Parti gruplarının toplantılarında da son siyasi gelişmeler değerlendirilecek. 
     
</TEXT>
</DOC>
