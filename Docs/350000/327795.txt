<DOC>
<DOCNO> 327795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko21.html </URL>
<DATE> 2005/03/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fiat taksiler hazır... 
</HEADLINE>
<TEXT>

     Fiat, taksilerin Avrupa standartlarına uygun hale getirilmesi konusunda yaptığı çalışmaları tamamladığını açıkladı. 
     Fiat'tan yapılan yazılı açıklamada, Doblo ve Albea taksilerin hem müşterilerin daha konforlu seyahat etmesi hem de şoförlerin korunmasını sağlamak için AB standartlarına uygun hale getirildiği bildirildi. 
     Açıklamaya göre, her iki aracın yenilenen halleri taksicilere farklı alternatifler sunuyor. İngiltere örneğinde olduğu gibi şoför koruma kabini, klima, dizel motor, 5 kişilik geniş iç mekan, özel aktif ve pasif güvenlik donanımları Fiat'ın taksilerde yer alan özelliklerden bazılarını oluşturuyor. 
     Yol bilgisayarlı Fiat Doblo taksilerin 6 farklı alternatifinden biri olan ''Londra taksi'' modeli, kurşun geçirmez ve normal ara bölmeli olarak üretildi. 
     Yenilenen yüzüyle Şubat ayında yollara çıkan ve güvenliğin maksimum düzeyde düşünüldüğü Fiat Albea takside ise para gözü olan kurşun geçirmez ara bölme bulunuyor. Ayrıca, araçta bulunan bir gizli düğme, tepe lambasının altındaki kırmızı ışığı aktif hale getiriyor. 
     
</TEXT>
</DOC>
