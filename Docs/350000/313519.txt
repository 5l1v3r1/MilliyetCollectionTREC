<DOC>
<DOCNO> 313519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo09.html </URL>
<DATE> 2005/02/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Denizlispor, Beşiktaş'ı yenmek konusunda iddialı... 
</HEADLINE>
<TEXT>

     Denizlispor Başkanı Zafer Katrancı, Beşiktaş'ı İstanbul'da yenerek, galibiyet serisini sürdüreceklerini söyledi. 
     Katrancı, son yıllarda istikrarlı bir grafik çizen ve ligin üst sıralarını zorlayan bir takım durumuna gelen Denizlispor'un, Türkiye'de örnek gösterilecek bir yapıya sahip olduğunu belirtti. 
     Denizlispor'daki aile ortamının başarıya giden yolda önemli bir faktör olduğunu, bunun maçlarda skora da yansıdığını ifade eden Katrancı, ''Sakaryaspor maçının sonucunu uçakta öğrendim ve çok sevindim. Bu sevincimi daha da artıracak sonuç, bu hafta deplasmanda oynayacağımız Beşiktaş maçını kazanmamızdır. Beşiktaş'ı yenerek galibiyet serimizi sürdüreceğiz'' diye konuştu. 
     Başarını devamı için yönetimin her türlü çabayı gösterdiğini vurgulayan Katrancı, ''Futbol takımı, yönetici, teknik heyet, futbolcular ve taraftarla bir bütün oluşturuyor. Bu bütünlüğü kimse bozamaz. Birlikteliğin devamında Denizlispor'un ligde yenemeyeceği takım yoktur'' ifadelerini kullandı. 
     Katrancı, birkaç ay sonra kulübün olağan genel kurulunu yapacaklarını sözlerine ekledi. 
     
</TEXT>
</DOC>
