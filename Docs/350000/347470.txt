<DOC>
<DOCNO> 347470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko19.html </URL>
<DATE> 2005/05/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Interflug'un iflas başvurusu yok, Almanya'da soruşturma gündemde 
</HEADLINE>
<TEXT>

     Almanya'dan Türkiye'ye getirdiği turistleri geri gönderemeyen Interflug şirketinin, Alman resmi makamlarına iflas başvurusu olmadığı açıklandı. 
     Hamburg İdare Mahkemesi sözcüsü, Interflug'un iflas başvurusu yaptığına dair ellerinde hiç bir bilgi olmadığını ifade ederken, ''ancak bu yönde bir başvurunun postada olması da imkan dahilinde'' dedi. 
     Eski Demokratik Alman Cumhuriyeti Hava Yolları'nın isim hakların satın alan Türk Firması Interflug'un merkezi, Hamburg'da bulunuyor. 
     
     Interflug için soruşturma gündemde... 

     Hamburg Savcılığı, iflas ettiği gerekçesiyle Antalya'ya götürdüğü Alman turistleri geri getiremeyen özel Türk havayolu şirketi Interflug'un yöneticisi hakkında soruşturma başlatılıp başlatılmaması konusunu inceliyor. 
     Hamburg Başsavcısı Rüdiger Bagger, yaptığı açıklamada, Interflug'un yöneticisi hakkında sigorta anlaşmalarına uymadığı gerekçesiyle dolandırıcılık suçundan soruşturma açılıp açılmamasını araştırdıklarını söyledi. 
     Interflug yöneticisinin, kısa bir süre önce yönetim yetkilerini eşine devrettiği kaydedildi. 
     Şirket tarafından yapılan açıklamada ise hala Antalya'da bulunan 236 turistten 96'sının gün içinde Onur Air, MNG Airlines ve THY ile Almanya'ya getirilecekleri, diğer turistlerin ise bir süre daha Antalya'da kalacakları bildirildi. 
     
</TEXT>
</DOC>
