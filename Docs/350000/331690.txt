<DOC>
<DOCNO> 331690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/yazar/sazak.html </URL>
<DATE> 2005/04/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Turizm gafı 
</HEADLINE>
<TEXT>


Rus turistler için 'Sonradan görme, görgüsüzler ' diyen Kültür ve Turizm Bakanı Atilla Koç, yaptığı gaf nedeniyle özür diledi. 
Erkan Mumcu'nun yerine bakanlığa getirilen Koç'un sözlerini, yeni görevindeki acemiliğinden ya da 'şakacı zihniyeti'nden kaynaklanan basit bir dil sürçmesi olarak sayıp unutmalı mıyız Yoksa, AKP iktidarının 'kabine' oluşturmakta ve bürokratik atamalarda gözetmek zorunda olduğu 'cemaatçi' tercihlerin 'işi ehline verme'nin önüne geçtiği gerçeğini bir kez daha görmek, tartışmak mı gerekiyor 
Kültür ve Turizm Bakanlığı için kulislerde Başbakan'ın danışmanı, Adana Milletvekili Ömer Çelik'in adı geçiyordu. Ancak Mumcu'nun ardından AKP'de başlayan istifa rüzg rı, 28 Şubat'ın Başbakanlık Müsteşarı Atilla Koç'u bakanlık koltuğuna taşıdı. 'Erbakan Hoca' faktörü kadar, AKP'de gelecek hesapları yapan etkili bir belediye başkanının da atamada rol oynadığı biliniyor. 
AKP, sonuçta Milli Görüş çekirdeği etrafında bir koalisyon olduğu için parti içi kanatların 'bakanlık' dağılımında söz sahibi olması normal karşılanabilir. Özal döneminde ANAP hükümetleri de AKP'nin bugünkü görüntüsünden farklı değildi. Ancak Türkiye ekonomisinin 'bıçak sırtı' dengeleri karşısında 15 milyar doları bulan cari açığı kapatacak en önemli girdi turizm gelirleridir. 
Turizm Bakanlığı yapacak kişinin de, bu ekonomik gerçeğin farkında olmanın yanı sıra kültürel birikimi ve dışa açık kişiliğiyle, ülkemize gelen yabancıları 'aşağılamayacak' insancıl değerleri sergilemesi gerekiyor. Neyse ki Bakan Koç, Ruslardan özür dilemekte gecikmedi. Aksi halde 1990'larda Laleli'deki bavul ticaretini çökerten 'Nataşa' söylemi canlanacaktı. 
Oysa geçen yıl sadece Antalya'ya gelen Rus turist sayısı 1.5 milyon. Her dört yabancıdan biri Rusya'dan geliyor. 
Rusya Devlet Başkanı Vladimir Putin Türk insanını 'mavi yolculukta' tanıdığını açıklamıştı. Geçen hafta 'Antalya'nın markalaştırılması' konulu toplantıdaydık. Orada anlatılanlar, Turizm Bakanı'nın gaflarının 'öncü şok'larının habercisiydi. Berlin'de düzenlenen Uluslararası Turizm Fuarı'na, Antalya Valisi çağrılmamış. Bakan, 'Antalya turizme doydu ' diye Hakk ri Valisi'ni heyete almış. Antalya'ya bu yıl 7.5 milyon turist bekleniyor, ikinci dış hatlar terminali ve yeni uçak pisti törenle açılacak. 
Turizm sezonu 'Bakan gafıyla' açıldı. AKP'li bakanlar bunu hep yapıyor. 
Milli Savunma Bakanı Vecdi Gönül de, 'Avrupa'da 100 milyondan fazla insanın evlilik dışı doğduğunu' öne sürerek 'Avrupalı kadın keşke Türk kadınlarının yerinde olsak diye düşünüyor' şeklinde konuşmuştu. Eleştiriye kapalı AKP yönetimi, gafların kamuoyunca nasıl algılandığını görebilmeli. Cemaatçi tercihler, iktidarı 'görevin gerektirdiği kadro'lara açılmaktan alıkoyuyor. 



</TEXT>
</DOC>
