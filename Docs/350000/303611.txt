<DOC>
<DOCNO> 303611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun17.html </URL>
<DATE> 2005/01/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
10 Avusturyalı öldü, 661'i kayıp 
</HEADLINE>
<TEXT>

     Avusturya Dışişleri Bakanlığı kriz merkezinden yapılan açıklamada, Güney Asya'daki deprem ve tsunami felaketi sırasında hayatını yitiren 10 Avusturyalının kimliklerinin saptandığı, 661 kişinin ise kayıp olduğu bildirildi. 
     Kriz Merkezi Sözcüsü Astrid Harz, felaket bölgesinde yaptıkları araştırma sonucu, 10 Avusturyalı turistin öldüğünü kesin olarak saptadıklarını, 443'ü Tayland ve Sri Lanka'da olmak üzere bölgede bulunan toplam 661 Avusturyalı turistin ise kayıp olduğunu belirtti. 
     Başbakan Wolfgang Schüssel ise Avusturya devlet televizyonuna ORF yaptığı açıklamada, ''İnsanların umutlarını yıkmamak için rakam vermek istemediğini'' belirterek, ''Ancak felaket bölgesinde yaklaşık 400 Avusturyalının hayatını kaybettiğinden endişe ediyoruz'' dedi. 
     
     FELAKET BÖLGESİNE 77 ASKER GÖNDERİLDİ 
     Öte yandan Avusturya Savunma Bakanlığı, felaket bölgesinde halkın içme suyu ihtiyacını karşılamak üzere Sri Lanka'ya 77 asker gönderdi. 
     Savunma Bakanı Günther Platter, Avusturyalı askerlerin beraberlerinde götürdükleri dört adet su arıtma tesisiyle bölgedeki binlerce kişinin içme suyu ihtiyacını karşılayacaklarını söyledi. 
     Sri Lanka'ya gönderilen 77 Avusturyalı askerin bölgede 2 ila 4 hafta çalışacağı bildirildi. 
     Savunma Bakanlığı yetkilileri, Sri Lanka'ya ilk etapta 8 tonluk yardım malzemesi gönderildiğini, ikinci partinin de yola çıkarıldığını belirtti. 
     
     DİPLOMATLARIN KAYAK TURU İPTAL EDİLDİ 
     Bu arada Avusturya Dışişleri Bakanlığı'nca ülkede görevli yabancı diplomatlar için her yıl düzenlenen geleneksel kayak turunun, bu yıl Güney Asya'daki felaket nedeniyle iptal edildiği açıklandı. 
     Dışişleri Bakanı Ursula Plassnik, ülkenin Tschagfguns bölgesindeki kayak merkezinde yapılması planlanan organizasyonu finanse eden sponsor firmaların, tatil harcamaları için ayırdıkları 40 bin euroyu Güney Asya'daki felaket kurbanları için başlatılan yardım kampanyasına aktardıklarını söyledi. 
     
</TEXT>
</DOC>
