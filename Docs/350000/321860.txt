<DOC>
<DOCNO> 321860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy09.html </URL>
<DATE> 2005/03/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AKP Yozgat Milletvekili Mehmet Erdemir istifa etti 
</HEADLINE>
<TEXT>

     AK Parti Yozgat Milletvekili Mehmet Erdemir, partisinden istifa etti. 
     Erdemir yaptığı yazılı açıklamada, AK Parti'nin iktidara geldiği ilk günlerde istikrarın sağlanması ve dolayısıyla milli çıkarların en üst düzeyde korunması ve gözetilmesi konusunda önemli olanaklara sahip olduğunu belirterek, ''Bugün üzülerek görüyorum ki AK Parti milli çıkarlarımızın korunmasında gereken hassasiyeti göstermekten uzak bir çizgiye gelmiş durumdadır'' dedi. 
     Kıbrıs'ta, Türk toplumunun çıkarlarını gözeten bir çizgi izlenilmediğini öne süren Erdemir, Irakta da söz sahibi ve uygun çözümü dikte eden ülke konumundan uzaklaşıldığını kaydetti. 
     AK Parti'nin halka verdiği sözleri unuttuğunu ve gün geçtikçe halktan kopuk bir görüntü sergilemeye başladığı görüşünü dile getiren Erdemir, ''En iyisini ben bilirim'' tavrının milletten kopuşun temel göstergesi olduğunu bildirdi. 
     Yoksullukla mücadelede ve işsizliğin önlenmesinde gereken irade ve isteğin gösterilemediğini de ileri süren Erdemir, açıklamasında şunları kaydetti 
     ''Aynı şekilde AK Parti demokratik bir yapı olmaktan çıkmış, neredeyse bütün karar süreçleri bir çekirdek kadroya teslim edilmiş, parti tek elden ve tek seslilikle yönetilir hale gelmiş, demokrasinin asgari gereklerinin bile yerine getirilemediği bir siyaset ortamı doğmuştur. 
     Bütün bu gerekçeler ışığında, yüce Türk milletine verdiğim sözün ve ettiğim yeminin gereğini AK Parti çatısı altında yerine getirme imkanım kalmadığımdan istifa ediyorum.'' Erdemir'in istifasının ardından TBMM'deki yeni sandalye dağılımı şöyle 
     AK Parti 362 CHP 169 DYP 6 HYP 1 Bağımsız 11 Boş 1 
     
     İSTİFA SÜRECİ 

     AKP'de istifaların ardı arkası kesilmiyor. AKP'de istifa süreci, Kültür ve Turizm Bakanı Erkan Mumcu'nun 15 şubatta istifa etmesiyle hızlandı. 
     Mumcu'nun ardından AKP Malatya milletvekili Süleyman Sarıbaş 21 şubat pazartesi, Hatay Milletvekili Mehmet Eraslan da 24 şubat perşembe günü istifalarını sundu. Eraslan, daha sonra DYP'ye geçmişti. 
     Son olarak geçtiğimiz hafta İstanbul Milletvekili Göksal Küçükali istifa etmişti. TBMM'de düzenlediği basın toplantısıyla istifa kararını açıklayan Küçükali, ''üzülerek görmekteyim ki AK Parti, kuruluşundaki bütün prensiplerine ters hareket eden, evrensel hukuk kaidelerini hiçe sayan, adaleti, kalkınmayı ve demokrasiyi reddeden, kişisel kaprislerin, kinlerin, hırsların ön plana çıktığı bir parti olmuştur''demişti. 
     Küçükali, 'çeteye aracılık etmek' iddiasıyla AK Parti Müşterek Disiplin Kurulu'na sevkedilmişti. 

     
</TEXT>
</DOC>
