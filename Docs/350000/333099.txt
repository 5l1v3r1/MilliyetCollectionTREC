<DOC>
<DOCNO> 333099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur57.html </URL>
<DATE> 2005/04/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İZAYDAŞ, yumurtada dioksin iddiasını yalanladı 
</HEADLINE>
<TEXT>

     Kocaeli Büyükşehir Belediye Başkanı İbrahim Karaosmanoğlu, İzmit Evsel ve Endüstriyel Klinik ve Tehlikeli Atıkları Yakma ve Değerlendirme Tesisleri'nin İZAYDAŞ çevreye dioksin yaydığı yönündeki iddiaların araştırıldığını belirterek, ''Yumurtadaki zehir buradan kaynaklanıyorsa, tesisi kökünden söker atarım'' dedi. 
     İZAYDAŞ Genel Müdürü Bilal Şengün ve Karaosmanoğlu, Gölcük'te düzenledikleri basın toplantısında, Greenpeace ve Bumerang örgütlerinin iddialarını yanıtladılar. 
     Karaosmanoğlu, ''Tesisin bulunduğu bölgeden alınan yumurta örneklerinde kanserojen kimyasal zehirlerin olduğu'' yönündeki iddialar ile İZAYDAŞ'ın yaptırdığı ölçümlerin çeliştiğini söyledi. 
     Tesislerde, 30 dakikada bir baca ölçümü yapıldığını, sonuçların Büyükşehir ve Alikahya belediyelerindeki panolarda halka gösterildiğini ifade eden Karaosmanoğlu, ''Bunun yanında Çevre Müdürlüğü ve diğer ilgili kuruluşlar da sürekli kontrol altında tutuyor. Halkımız bu anlamda bize güvensin'' dedi. 
     İZAYDAŞ'a son 1 yılda 2 trilyon liralık yatırım yaparak, filtre ve diğer sistemlerdeki eksiklikleri giderdiklerini belirten Karaosmanoğlu, şunları kaydetti 
     ''İstanbul Teknik Üniversitesi ve TÜBİTAK'ta sürekli ölçümler yaptırılıyor. Buradan alınan değerlere bakıldığında, kirliliğin söz konusu zehri salgılayacak boyutta olmadığı gözleniyor. Ancak, bu ölçümlerde çevreye ve havaya zehir saçtığı belirlenirse, gerekeni yaparız. Bir komisyon oluşturduk. Yumurtadaki zehir buradan kaynaklanıyorsa tesisi kökünden söker atarım. Önemli olan halkın sağlığıdır.'' 
     
     ''EN İYİ FİLTRELEME SİSTEMİ'' 
     İZAYDAŞ Genel Müdürü Bilal Şengün ise Greenpeace ve Bumerang adlı çevre örgütlerinin açıklamalarının gerçeği yansıtmadığını öne sürdü. 
     AB üyesi ülkelerin, 1 Haziran 2005'ten itibaren depolama yerine yalnızca yakma yöntemiyle atık bertarafı konusunda karar aldığını ifade eden Şengün, şöyle dedi 
     ''İZAYDAŞ, Türkiye'ye bu kavramı getiren ilk ve tek yakma tesisi olarak, ülkeye sağladığı yararın yanında sorumluluğu da tek başına üstlenmek zorunda kalmıştır. Gerek AB'nin gerek Dünya Çevre Örgütü'nün ve yerel yasaların getirdiği son derece katı kuralların hepsini, istenen değerlerin altında gerçekleştirilebilmesi için, İZAYDAŞ'ın en ileri ülkelerde bile ender rastlanan dörtlü filtreleme sistemi, en iyi dioksin azaltıcı teknolojiye kavuşturulmuştur.'' Kocaeli Üniversitesi, Yıldız Teknik Üniversitesi ve İngiltere'nin Newcastle Üniversitesi'nin 2002 yılında yaptığı çalışmada, İzmit bölgesinde uzun yıllardan bu yana birikim olduğu sonucuna varıldığını belirten Şengün, ''Mart 2005'te TÜBİTAK'ta yaptırılan son dioksin ölçümü ise AB standardının 16 kat altındadır'' dedi. 
     Şengün, iddialara ilişkin çalışmanın, Türkiye'nin resmi kurumları olan Çevre ve Orman Bakanlığı, Tarım ve Köyişleri Bakanlığı ve Türkiye'de akredite olmuş bilim kuruluşları ya da üniversitelerle yapılmayışının ve numunenin yalnızca yakma tesisinin bulunduğu bölgeden alınmasının düşündürücü olduğunu sözlerine ekledi. 
     
</TEXT>
</DOC>
