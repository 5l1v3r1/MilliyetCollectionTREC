<DOC>
<DOCNO> 311334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko32.html </URL>
<DATE> 2005/02/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Altına yoğun talep... Darphane altın basımına hız verdi... 
</HEADLINE>
<TEXT>

     Darphane ve Damga Matbaası Genel Müdürü Ahmet Büyükkaymaz, geçtiğimiz hafta altına çok yoğun bir talep olduğunu ve 3 ton külçe altının teslim edildiğini belirterek, ''Biz de mesaileri artırmak suretiyle altın basımına hız verdik'' dedi. 
     Büyükkaymaz, Darphane olarak kendilerine gelen külçe altınları talep sahiplerinin isteği doğrultusunda basıp verdiklerini anımsattı. 
     Yılbaşından önceki haftalarda altın talebinin 1 tonun altına düşmediğine dikkat çeken Büyükkaymaz, şunları kaydetti 
     ''Geçtiğimiz hafta altına gelen yoğun talep doğrultusunda bize 3 ton külçe altın teslim edildi. Biz de mesaileri artırmak suretiyle altın basımına hız verdik. Çünkü 3 ton, son dönemlerin en yüksek talebiydi. Talebi zamanında yetiştirmek için personelimiz Cumartesi günü de çalıştı. Şu anda bu külçe altınların basımını gerçekleştiriyoruz. Cuma günü 3 tonluk teslimatı yapacağız.'' Ahmet Büyükkaymaz, son dönemlerde altına yönelişin faiz ve dövizdeki düşüşten kaynaklanmış olabileceğini dile getirerek, ''Ancak Darphane altın basmıyor şeklinde dedikodular çıkararak, bazı spekülatörler işin karaborsasına yönelmek isteyebilirler'' dedi. 
     Büyükkaymaz, YTL'ye de değinirken, Yeni Kuruş'un dağıtım ve basımını program dahilinde yaptıklarını ve yapmaya devam ettiklerini belirterek, ''Bize gelen talepleri anında karşılıyoruz. O yönden herhangi bir sıkıntı yok. Belki de eski ve yeni para aynı anda tedavülde olduğu için beklenen süratte yaygınlaşma olmadı. Bu nedenle biraz yavaş seyrediyor'' diye konuştu. 
     
</TEXT>
</DOC>
