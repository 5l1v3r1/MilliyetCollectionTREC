<DOC>
<DOCNO> 332556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko52.html </URL>
<DATE> 2005/04/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gayrimenkul geliştirmede İstanbul en cazip metropol... 
</HEADLINE>
<TEXT>

     Kar amacı gütmeyen eğitim ve araştırma kuruluşu Urban Land Institute ULI ile PricewaterhouseCoopers'un PWC yaptığı araştırmada, İstanbul, dünya metropolleri içinde en iyi gayrimenkul geliştirme pazarı olarak belirlendi. 
     ULI Türkiye Başkanı Hakan Kodal, yürütme kurulu üyeleri ile birlikte, 1-2 Haziran'da İstanbul'da gerçekleştirilecek ''ULI Avrupa Gayrimenkul Zirvesi''nin tanıtımı nedeniyle bir basın toplantısı düzenledi. Toplantıda, ULI ve PWC tarafından yapılan araştırmanın sonuçları da açıklandı. 
     Araştırma hakkında bilgi veren ULI Türkiye Yürütme Kurulu Üyesi Firuz Soyuer, çalışmanın, Avrupa'da gayrimenkul geliştirmedeki yeni trendler ve tahminleri içerdiğini belirtti. 
     Rapor çerçevesinde, Avrupa gayrimenkul yatırım ve geliştirme trendleri, gayrimenkul finans ve sermaye piyasaları, emlak sektörleri, metropoller, diğer gayrimenkul konularının ele alındığını anlatan Soyuer, araştırma için 100'den fazla kişi ile birebir görüşülüp, 175 kişiye anket yolu ile ulaşıldığını kaydetti. 
     Soyuer, bu kişilerin gayrimenkul hizmet şirketleri, özel mülk şirketleri, geliştiriciler, halka açık mülk şirketlerinin temsilcileri arasından seçildiğini söyledi. 
     Araştırmaya göre, Avrupa pazarında artan kaynaklara cevap verecek uygun ürün eksikliğinin ortaya çıktığını belirten Soyuer, ''Yatırımcılar, gayrimenkul edinmek adına daha fazla risk almak durumundalar. Buna bağlı olarak da kendilerine katma değer yaratacak ve artı getirisi olacak niş pazarların arayışı içinde olmaya devam edecekler'' dedi. 
     Risk uyumlu getiriler için en iyi yatırım pazarının, Paris, Milano ve Londra olacağı sonucunun ortaya çıktığını anlatan Soyuer, en çok alımın tavsiye edildiği pazarların ise Prag, Varşova ve Budapeşte olduğunu söyledi. 
     
     İSTANBUL LİSTE BAŞI 
     Araştırmaya göre, en iyi gayrimenkul geliştirme pazarlarının ciddi risklerle birlikte Avrupa Birliği ülkeleri dışında olacağını belirten Soyuer, İstanbul'un ise listenin başında yer aldığını kaydetti. 
     Araştırmaya göre, yatırım yapılacak en iyi sektörlerin, alışveriş ve perakende merkezleri olduğunu dile getiren Soyuer, lojistik ve konutların da dikkat çektiğini, ayrıca otel yatırımlarının da güçlenmesinin beklendiğini anlattı. 
     Araştırmada İstanbul'un en iyi geliştirme potansiyeline sahip metropol seçildiğini belirten Soyuer, Türkiye'deki gayrimenkul sektörünün yatırımları çekebilecek A standardı gayrimenkuller açısından yeterince gelişmemiş olduğunu kaydetti. 
     Ancak yine de sonuçlara göre, gayrimenkul geliştirme açısından Türkiye için güzel fırsatlar olduğunun açıkça görüldüğünü ifade eden Soyuer, şunları kaydetti 
     ''Uluslararası şirketlerin Türkiye pazarına girme çabaları sayesinde I. sınıf ofislere olan talebe bağlı olarak kiralama fiyatlarının yükseldiği görülmektedir. Araştırmalar sonucunda da önemli ticaret merkezleri bulunan Avrupa yakasında ofisler geliştirmek için büyük fırsatlar olacağı ortaya çıkmıştır. 
     Konut sektöründe de durum çok iç açıcı. Ekonomik büyümenin, kaliteli konuta getirdiği yüksek talep çok coşku verici. Bunun da başında, modern endüstriyel alanların eksikliği söz konusudur.'' 
     
     ULI ZİRVESİ 
     ULI Türkiye Başkanı Hakan Kodal da ULI'nin 80 ülkede, 25 bini aşkın üyesiyle faaliyet gösterdiğini belirterek, organizasyonun yıllık bütçesinin ise 30 milyon dolar olduğunu söyledi. 
     Organizasyonun amacının, arazi kullanımı alanında sorumlu bir şekilde önderlik yaparak, çevreyi bir bütün olarak zenginleştirmek olduğunu anlatan Kodal, ULI Türkiye'nin de yeni şehirler yaratmak, kentsel dönüşümleri gerçekleştirmek amacıyla bir süredir faaliyet gösterdiğini kaydetti. 
     İstanbul ve Türk piyasasının uluslararası piyasalarda yeteri kadar konuşulmadığını dile getiren Kodal, bu yılki zirvenin ''Gelişmekte olan Avrupa Ülkeleri ve Gayrimenkul Sektörü'' teması üzerine kurulacağını, konferansa katılacakların 250 milyondan fazla nüfusa sahip Avrupa'nın yeni ve dinamik yüzündeki fırsatları keşfetme imkanı bulacağını kaydetti. 
     Konferansta Türkiye, Yunanistan, Romanya, Bulgaristan, Hırvatistan, Polonya, Macaristan, Çek Cumhuriyeti, Slovakya, Ukrayna ve Rusya'nın ele alınacağını belirten Kodal, otel, konut, alışveriş, eğlence ve lojistik pazarlardaki eğilimler, demografik yapı, yatırım ve geliştirme fırsatlarının sektördeki liderler tarafından katılımcılara sunulacağını söyledi. 
     
</TEXT>
</DOC>
