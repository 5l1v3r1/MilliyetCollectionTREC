<DOC>
<DOCNO> 335349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/ekonomi/aeko.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı gelmiyor diyorlar gelene de izin vermiyorlar 
</HEADLINE>
<TEXT>


Türkiye'de 'doğrudan yabancı yatırım' azlığından yakınılıyor. Ancak bürokrasi engelleri de bitmiyor. TEB'e ortak olan BNP Paribas'ın atadığı temsilciye dört aydır izin verilmediği öğrenildi 

ŞULE YÜCEBIYIK 

Türkiye, gerek Avrupa Birliği'ne AB üyelik süreci, gerekse büyüyen ekonomisiyle yabancı yatırımcının dikkatini çeken bir pazar haline gelmeye başladı. Ancak hayata geçirilemeyen reform yasaları ve bürokrasi nedeniyle yatırımcıların işi h l zor. 
Bunun en son örneği geçtiğimiz şubat ayında Türkiye Ekonomi Bankası'yla TEB evlenen Fransız sermayeli BNP Paribas'ta yaşanıyor. TEB'e 216,8 milyon dolar yatırım yapan Fransız bankasının, Türkiye'ye atadığı temsilcisi için dört aydır çalışma izni alınamadı. TEB Yönetim Kurulu Üyesi Alain Pierre Andre Bailly'nin yaptığı başvuruya, bürokrasi aylardır yanıt vermedi. 
TEB Yönetim Kurulu Başkanı Yavuz Canevi, yabancı yatırımcıların ciddi sorunlar yaşadığını belirterek bunların başında ağır işleyen bürokrasinin geldiğini belirtti. Canevi, Bailly örneğini vererek, "Aylardır kağıtlar gidip geliyor, bugün yarın izin çıkacak tabii ama böyle bir gecikmenin yaşanmaması lazım" dedi. 
Yatırımcıların bürokrasi dışında sürekli değişen vergi mevzuatından ve ağır çalışan hukuk sisteminden de şikayetçi olduğunu belirten Canevi, "Türkiye'den bahsederken 'mahkemede hakkınızı 5 - 10 yıl içinde alırsınız' diyorlar. Bu olumsuz bir imaj" diye konuştu. 

'Birkaç evlilik daha olur' 
Canevi, son aylarda artan banka evlilikleri için 'Türk bankaları yabancıların eline geçiyor' şeklinde 'abartılı bir milliyetçiliğin' ortaya çıktığını belirterek, "Yabancılar süt sektörüne girseydi 'Çocuklarımızın sütünde yabancı eli' benzeri yaklaşımlar ortaya çıkacaktı. Yabancıların bankacılık sektöründeki payı yüzde 7 - 8'ler civarında. Bu rakamın yüzde 25'e kadar çıkmasında sakınca yok. Yabancı yatırımcı, bankacılık sektörünü sağlıklı bir yapıya kavuşturacak" dedi. 
Canevi, İstanbul'daki beş yıldızlı otellerin yabancı işadamları sayesinde tam kapasite çalıştığını da kaydetti. Canevi, AB ile müzakerelerin başlayacağı 3 Ekim tarihine kadar finans sektöründe birkaç evlilik daha olacağını vurguladı. 




5 milyar dolarlık giriş garanti Hükümet, 2005 ve izleyen iki yılda toplam 15 milyar dolarlık yabancı sermaye girişi hedefliyor. 2005 başından bu yana yaşanan gelişmeler, bu hedefin 2005 için tutacağını gösteriyor. Hatta ikiye katlanması olasılığı bile var. 

Şimon Peres, nanoteknoloji anlatmaya gelecek Yavuz Canevi'nin başkanlığında 4'üncüsü düzenlenen Forum İstanbul'da bu yıl 'bilgi teknolojileri' tartışılacak. 80'i yabancı toplam 100 konuşmacının katılacağı forumun ilginç konukları arasında, Hindistan hükümetinden yedi kez üst üste 'kahramanlık' nişanı alan 80 yaşındaki Fakir Chand Kohlı ve İsrail Dışişleri Bakanı Şimon Peres de var. Kohlı, son olarak üç haftada okuma yazma öğreten bir yazılım geliştirdi. 
Peres ise 4 - 6 Mayıs arasındaki foruma siyasetçi kimliği ile değil en büyük hobisi olan nanoteknolojiyi anlatmak üzere geliyor. Yavuz Canevi, Forum İstanbul'un amatör olarak başladığını ama üç yılda etkin bir 'düşünce üretim merkezine' dönüştüğünü belirterek, "Bu yıldan itibaren kurumsal bir yapıya kavuşturacağız. İlk hedefimiz de Anadolu'ya açılmak" dedi. 


</TEXT>
</DOC>
