<DOC>
<DOCNO> 302480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/eko03.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, reformlardaki kötü sicilini sildi' 
</HEADLINE>
<TEXT>


SYDNEY ANKA 

IMF Birinci Başkan Yardımcısı Anne Krueger, 'reformları yarıda bırakmak gibi bir sicili olan' Türkiye'nin, bu kez birçok şey başardığını söyledi. Krueger, son yıllardaki hükümetlerin reform programına 'etkileyici' bir bağlılık gösterdiğini, bunun sonucunda kayda değer bir ilerleme sağlandığını belirtti. 
Anne Krueger, Avustralya'nın Sydney kentinde düzenlenen Finansman ve Bankacılık Konferansı'nda yaptığı konuşmada, dünyanın artık zengin ve yoksul ülkelerden oluşmadığını, yükselen piyasa ekonomileri ve geçiş ekonomilerinin de bulunduğuna işaret etti. Brezilya ve Türkiye üzerinde duran Krueger, Türkiye'de 2001 yılındaki kriz sonrasında kapsamlı reformların yapıldığını anlattı. 
Türkiye'nin başta bankacılık olmak üzere, 'kritik' yapısal reformları gerçekleştirdiğini kaydeden Krueger, Türkiye'de 1960'lı yıllardan beri ilk kez yıllık enflasyonun tek haneye indiğini anımsatarak, büyümenin bu yılda yüzde 5 veya üzerinde olmasının beklendiğini söyledi. 


</TEXT>
</DOC>
