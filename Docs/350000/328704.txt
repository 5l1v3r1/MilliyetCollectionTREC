<DOC>
<DOCNO> 328704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas07.html </URL>
<DATE> 2005/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Küflü peynirde kansenojen madde tespit edildi 
</HEADLINE>
<TEXT>

     Atatürk Üniversitesi Veteriner Fakültesi Besin Hijyeni ve Teknolojisi Anabilim Dalı Başkanı Doç. Dr. Mustafa Atasever, ülkemizde yaygın olarak tüketilen küflü peynirde, başta kanser olmak üzere birçok hastalığın ortaya çıkmasında etkisi bulunan aflatoksin maddesi tespit ettiklerini bildirdi. 
     Doç. Dr. Atasever, AA muhabirine, değişik marketlerde satışa sunulan 50 değişik türde küflü peynir üzerinde 3 ay süren araştırmanın sonucunda tüketilen peynirlerin yüzde 88'inde aflatoksin maddesi ortaya çıktığını, bunun da halk sağlığı açısından büyük risk oluşturduğunu ifade etti. 
     Türk Gıda Kodeksi'nin kabul ettiği limit değerinin üzerinde aflatoksin maddesi içeren besin maddelerinin tüketilmesinin insan sağlığı açısından zararlı olduğunu anlatan Atasever, şunları kaydetti 
     ''Yaygın olarak tüketilen küflü peynirlerde, başta kanser olmak üzere karaciğerlerde tahribata yol açan aflatoksin maddesi tespit ettik. Özellikle Doğu ve İç Anadolu'da daha fazla tüketilen küflü peynirin, 50 değişik türü üzerinde yaptığımız araştırmada, yalnızca 7'sinde aflatoksin maddesine rastlanılmadı. Peynirlerin yüzde 6'sında ise Türk Gıda Kodeksi'nin bildirdiği değerin üzerinde bu maddenin bulunduğu görüldü. Ülkemizdeki kanser vakalarının önemli nedenlerinden biri de bu peynirin tüketilmesi olabilir.'' 
     
     ''YEŞİL RENKLİ KÜFLÜ PEYNİR TÜKETİLMELİ' 
     Atasever, yeşil renkli peynirlerde aflatoksin maddesinin görülme olasılığının düşük olduğunu, siyah, beyaz ve kırmızı renkli küflü peynirlerde ise söz konusu maddenin fazla miktarda bulunduğunu söyledi. 
     Yeşil renkli peynirlerin tüketimde tercih edilmesini öneren Atasever, küflü peynirin, bekletilerek küflendirmekten ziyade bir tür mikroorganizma olan penicillium roqueforti enjekte ederek yapılması gerektiğini dile getirdi. 
     Avrupa ülkelerinde bu peynirin starter kültür olarak kullanılan seçilmiş özel küfün enjekte edilerek yapıldığına işaret eden Atasever, aflatoksin maddesi içeren ürünlerin uluslararası pazarlarda satışa sunulamadığına da dikkati çekerek, şöyle devam etti ''Türkiye Avrupa Birliği'ne üye olduğunda aflatoksin içeren besin maddelerinin üretimine izin verilmeyecek. Dolayısıyla küflü peynir de üretilemeyecek. Bu yüzden 2-3 ay bekletip doğal olarak küflenmesi sağlanan peynirlerin, penicillium roqueforti enjekte edilerek üretilmesi gerekiyor. Bu halkın sağlığı açısından büyük önem taşıyor.'' 
     
</TEXT>
</DOC>
