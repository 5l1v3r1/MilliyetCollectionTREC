<DOC>
<DOCNO> 334544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur07.html </URL>
<DATE> 2005/04/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kendisine saldıran tinerciyi öldürdü 
</HEADLINE>
<TEXT>

     OSMAN KARA İstanbul 

İstanbul Çağlayan'da tiner bağımlısı olduğu iddia edilen Mehmet Irklı, bıçakla saldırdığı Dursun Güldür tarafından öldürüldü. 
     Çağlayan Mahallesi Hamam Sokak üzerinde önceki gece meydana gelen olayda, oto alım satım işleriyle uğraşan Güldür 60 , eşi Fadime Güldür ve damadı Kemal Karatoprak 38 ile beraber evden çıktı. Güldür çifti evin önünde bulunan otomobillerine binerken, damatları ise alışveriş yapmak için markete yöneldi. Bu sırada Karatoprak'ın yanına yaklaşarak sırtına vuran Irklı 30 , "para ver tiner alacağım" diyerek bıçağını çekti. Can havliyle Irklı'dan korunmaya çalışarak, kendisini otomobilin arkasına atan Karatoprak, burada da saldırgan tarafından sıkıştırıldı. Otomobilinden çıkan 4 çocuk babası kayınpeder Güldür, "ne oluyor çocuğum" deyince, Irklı "seni keseyim de gör moruk" diyerek saldırmaya başladı. Yanında bulunan ruhsatlı silahını çeken Güldür, önce saldırganın ayaklarına doğru korkutmak amacıyla üç el ateş etti. Ancak Irklı yaralanmasına rağmen saldırmaya devam ederek Güldür'ü darp etmeye başladı. Güldür saldırganın hamleleriyle sıkıştığı anda bir el daha ateş etti. Sol koltuğunun altına kurşun isabet eden Irklı, kaldırıldığı hastanede hayatını kaybetti. Güldür ve Karatoprak ise gözaltına alındı. Sorguları tamamlanarak Şişli Adliyesi'ne çıkarılan Karatoprak serbest kalırken, Güldür ise Nöbetçi Mahkeme tarafından tutuklanarak cezaevine gönderildi. 
     Hırsızlık suçundan sabıkası olduğu öğrenilen Mehmet Irklı'nın cenazesi ise Feriköy Mezarlığı'nda toprağa verildi. Gencin yakınları, Irklı'nın ara sıra tiner çektiğini ancak kimseye zararı dokunmadığını söyleyerek, "Arada bir bırakıyor fakat tekrar başlıyordu. Geçenlerde annesine artık evleneceğim diyordu" dedi. 
     
</TEXT>
</DOC>
