<DOC>
<DOCNO> 336614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun21.html </URL>
<DATE> 2005/04/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yeni Papa'dan Müslümanlara ilk mesaj... 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus, Katolikler dışındaki Hıristiyanların ve diğer dinlerin temsilcilerini kabul etti. 
     Papa, bugün Vatikan'daki Papalık Sarayı'nın Clement Salonu'ndaki kabulde, Müslümanlara da mesaj verdi. 
     Kendisini ziyaret eden heyette Müslümanların da bulunmasından memnuniyet duyduğunu dile getiren 16. Benediktus, ''Müslümanlar ile Hıristiyanlar arasındaki diyalogun, hem ulusal hem de uluslararası düzeyde artmasını takdir ettiğimi belirtmek istiyorum'' dedi. 
     Papa 16. Benediktus, ''Kilise'nin diğer dinlerin müntesipleriyle dostluk köprüleri inşa etmeye devam edeceğini'' de belirtti. 
     Papa, diğer dinlerin inananlarını barış için hep birlikte çalışmaya davet ederek, şöyle konuştu 
     ''Papalığımın başlangıcında, temsilcisi olduğunuz diğer dinlerin inananları olarak sizleri ve de samimi bir şekilde hakikati aramakta olan herkesi, hararetle hep birlikte karşılıklı anlayış, saygı ve sevgi esası çerçevesinde barışın mimarları olmaya çağırıyorum.'' 16. Benediktus, Katoliklik dışındaki Hıristiyanlık temsilcilerine ise Papalığı süresince Hıristiyanlar arası birlik çalışmalarına önem vereceği mesajını verdi. 
     Papa'yı bugün Vatikan'da ziyaret eden heyet üyeleri, dün Aziz Petrus Meydanı'nda 16. Benediktus'un Papalığa resmen başlamasını simgeleyen yüzük ve atkı takma merasimine katılan heyetlerin üyelerinden oluştu. 
     
</TEXT>
</DOC>
