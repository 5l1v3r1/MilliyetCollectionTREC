<DOC>
<DOCNO> 335678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas07.html </URL>
<DATE> 2005/04/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Horlayanlara öneriler... Sessiz geceler isteyenlere 
</HEADLINE>
<TEXT>

     BBC - LONDRA 

      Britanya'da kutlanan 'Ulusal Horlamayı Engelleme Haftası' önerileri Pijamanın arkasına tenis topu dik, şarkı söyle, yastıksız yat, elektrik şoklu bileklik tak, eşine kulak tıkacı al .. 
     Britanya'da 'Ulusal Horlamayı Engelleme Haftası' kutlanıyor. Hafta dolayısıyla uzmanlar tüm dünyanın sorunu olan bu gece gürültüsünü dindirmek için kolay uygulanabilir dokuz yol önerdi 
     Bol bol şarkı söyleyin. Exeter Üniversitesi'ne göre ses perdeleri, gırtlağın arkasındaki gevşek adalelerdir. Şarkı söylemek, titreşme nedeniyle sese neden olan kasları güçlendirip horlamanın şiddetini azaltır. 
     Horlayan kişinin pijamasının arkasına tenis topu dikin. Böylece kişi sırt üstü yatamayıp yan yatmak zorunda kalacak. Bu pozisyon horlamanızın azalmasını sağlar. 
     The Herald gazetesinden bir doktor horlayan kişinin ağzının kumaş parçasıyla bağlanabileceğini, ancak bu tekniğin dikkat gerektirdiğini ve solunum sorunları yaşayanlara uygulanmaması gerektiğini söylüyor. Doktorun diğer önerisi, horlayan kişinin eşinin kulak tıkacı kullanması. 
     Burun bantları kullanın. Çoğunlukla atletlerin ve futbolcuların kullandığı burun bantları, pek çok doktorun ve bizzat horlama sorunu yaşayan kişinin önerisi. Bu küçük bantlar, solunum yollarını açık tutuyor ve nefes almayı kolaylaştırarak uyurken daha az ses çıkarmaya yarıyor. 
     Halkın arasından çıkan ve geçerliliği onaylanmış bir başka tavsiye ise horlayan kişinin ağzına bebek emziği koymak 
     Doktorunuzla alerji ilacı kullanıp kullanmamayı konuşun. İlaç, horlayan kişiyi büyük ölçüde uyuşturmakla birlikte geniz yollarını açarak horlamayı azaltıyor. 
     Eğer yeterince cesursanız, eczanelerde satılan bilek bantlarından kullanıp, her horlamada verdiği hafif elektrik şokla sorunun üstesinden gelebilirsiniz. 
     Nefes açıcı merhemlerden faydalanın. Horlama sorunu yaşayanların ifadesine göre bu jeller keskin kokusu ve yapışkan dokusuyla horlama semptomlarını hafifletiyor. Bu kişiler muhtemelen soğuk algınlığına da daha az yakalanıyor. 
     Yastık kullanmayı bırakın. Horlayan kişinin boynunu kasan herhangi bir şey, horlama sorununu şiddetlendiriyor. 
     
</TEXT>
</DOC>
