<DOC>
<DOCNO> 344070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur43.html </URL>
<DATE> 2005/05/19/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Şanlıurfa' da 19 Mayıs nedeniyle gençler "Gençlik Yürüyüşü" yaptılar... 
</HEADLINE>
<TEXT>

     Şanlıurfa’da 19 Mayıs Atatürk’ü Anma ve Gençlik ve Spor Bayramı dolayısıyla üniversite öğrencileri tarafından "gençlik yürüyüşü" düzenlendi. 
     Harran Üniversitesi’nin çeşitli bölümlerinde öğrenim gören yaklaşık 500 öğrenci, üzerinde ay yıldız bulunan tişörtler ve ellerindeki dev Türk bayraklarıyla Abide Kavşağı’nda, Atatürk Bulvarı ve Yıldız Meydanı güzergahından tarihi Balıklıgöl’e kadar yürüdü. 
     Yürüyüş sırasında halk oyunları ekibinin sunduğu gösteriler vatandaşlardan ilgi gördü. 
     Harran Üniversitesi Rektörü Prof. Dr. Uğur Büyükburç ve akademisyenler tarafından Balıklıgöl Yerleşkesi’nde alkışlarla karşılanan öğrenciler, anfi tiyatroda davetlilere çeşitli yörelere ait halk oyunları gösterisi sundu. 
     Etkinlikler, Harran Üniversitesi Fen Edebiyat Fakültesi Müzik Bölümü ve Beden Eğitimi Bölümü’nden 176 öğrenci tarafından oluşturulan Harran Üniversitesi Gösteri Grubu’nun, tango, modern dans, zeybek ve aerobik dans gösterisiyle tamamlandı. 
     Harran Üniversitesi Rektörü Prof. Dr. Uğur Büyükburç, tören sonrası yaptığı açıklamada, 19 Mayıs Atatürk’ü Anma ve Gençlik ve Spor Bayramı’nı 86. yıldönümünü bu yıl farklı etkinliklerle kutlamaya çalıştıklarını söyledi. 
     Büyükburç, önceki yıllarda kentte yalnızca ortaöğretim öğrencileri tarafından hazırlanan gösterilerle kutlanan etkinliklerin, bu yıl üniversite öğrencilerinin de dahil olmasıyla daha coşkulu bir atmosferde kutlandığını kaydetti. 
     Etkinlikleri, GAP İdaresi Bölge Müdürü Rafet Yılmazoğlu’nun yanı sıra akademisyenler ve çok sayıda davetli izledi. 
     
</TEXT>
</DOC>
