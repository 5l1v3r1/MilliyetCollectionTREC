<DOC>
<DOCNO> 336035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas07.html </URL>
<DATE> 2005/04/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Karbondioksit gazıyla selülite çözüm 
</HEADLINE>
<TEXT>

     Metin FERAH DHA 

      BOLU Fizik Tedavi ve Rehabilitasyon Hastanesi Başhekimi Dr. Sedat Turgay, küresel ısınmanın baş faktörü olan karbondioksit gazının, kadınlardaki selülit ve yağlanmaların tedavisinde kullanıldığını söyledi. 
     Karbondioksit gazını uygulama yapılacak bölgedeki deri altına enjekte ederek tedavide kullandıklarını belirten Dr. Turgay, "Karbossi terapi karbondioksit tedavisi ülkemizde de giderek yaygınlaşan bir tedavi yöntemi oldu. Deri altına enjekte edilen karbondioksit gazı, kılcal damarlarda genişlemeye yol açarak, yağ hücrelerini parçalıyor'' dedi. 
     Karbondioksit tedavisinin cilt rahatsızlıkları, toplardamar bozuklukları, kas bağlarının zedelenmesi ve zayıflama amaçlı olarak kullanıldığını söyleyen Dr. Turgay, "Karbondioksit tedavisi, bayanların fazla yağ ve selülit sorunlarını ortadan kaldırıyor. Kalçalardaki selülit ve yağlardan rahatsız olan, saç dökülmesinden şikayetçi olan bayanlar, 5-8 seanslık tedavi sonucunda, sorunlarından tamamen kurtuluyorlar'' dedi. 
     
</TEXT>
</DOC>
