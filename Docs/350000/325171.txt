<DOC>
<DOCNO> 325171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun07.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat kampusu 
</HEADLINE>
<TEXT>


İÜ Rektörü Prof. Parlak, Olimpiyat Stadyumu yakınında 'kampus' yapmak için çalışmalara başladıklarını söyledi 

SİBEL KAHRAMAN ŞEN İstanbul - Milliyet Gökyüzünde MURAT ÖZTÜRK 

İstanbul Üniversitesi Rektörü Prof. Mesut Parlak, üniversiteye yeni kampus alanı için Küçükçekmece Belediyesi'nce Olimpiyat Stadyumu çevresinde arsa tahsisi yapılacağını ifade etti. Parlak, "Başbakan Recep Tayyip Erdoğan da konuya sıcak bakıyor" dedi. 
Üniversitenin batı standartlarında çağdaş donanımlı yeni yapılanmaları düşündüğünü kaydeden Parlak, konuyu Küçükçekmece Belediye Başkanı Aziz Yeniay'la görüştüklerini ifade etti. Prof. Parlak, şöyle konuştu "Stat yanında çeşitli parseller var. Yeniay'da bunların bize tahsis edilebileceğini söyledi. Ulaşım problemi olmayacak." 

'1 milyon insan olacak' 
Bölgenin zemin yapılanmasının güçlü olduğunu belirten Prof. Parlak, gecekondularda da iyileştirme yapılacağını, bölgenin, 7- 8 yıllık bir süreçte 1 milyon insanın yaşadığı bir kent haline dönüşeceğini vurguladı. Kampusta yurtlar, spor alanları, geniş yeşil alanları, otel gibi yapılanmanın bulunacağını belirten Parlak, "Batı standardında olması için 1300 dönümlük arsa olması daha iyi olacak" diye konuştu. 

'Ermeni enstitüsü' 
Bina yapımı için kredi alacaklarını, bir kısmının da uluslararası hibelerle karşılanabileceğini ifade eden Prof. Parlak, üniversitede Ermeni Enstitüsü kurma çalışmalarına da başlayacaklarını sözlerine ekledi. 
Küçükçekmece Belediye Başkanı Yeniay da, üniversite yetkilileriyle bir ön görüşme yaptıklarını ve hazırladıkları planı Başbakan'a ilettiklerini söyledi. Kampusun kurulmasının planlandığı alanın çevresinde 750 bin kişilik bir şehir kurmayı düşündüklerini belirten Yeniay, bölgeye İÜ Çapa Tıp Fakültesi'nin taşınmasıyla da sağlık ve eğitim alanında destek almayı düşündüklerini de kaydetti. Alanın olimpiyat alanı kapsamında ve Hazine mülkiyetinde bulunduğunu da kaydeden Yeniay, "Onay gelmesi halinde 7 - 8 ayda altyapı çalışmalarını tamamlayabileceğiz" şeklinde konuştu. 


</TEXT>
</DOC>
