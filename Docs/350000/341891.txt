<DOC>
<DOCNO> 341891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy22.html </URL>
<DATE> 2005/05/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Varşova'da Erdoğan-Koçaryan görüşmesi kesinlik kazanmadı 
</HEADLINE>
<TEXT>

     Başbakan Recep Tayyip Erdoğan ile Ermenistan Devlet Başkanı Robert Koçaryan’ın Varşova’da bir araya gelip gelmeyeceği konusu henüz kesinlik kazanmazken, böyle bir görüşmenin yapılmasında Azerbaycan-Ermenistan görüşmelerinin de etkili olacağı belirtiliyor. 
     Diplomatik kaynaklardan edinilen bilgiye göre, henüz gerek Türk gerekse Ermeni tarafı Varşova’da Erdoğan-Koçaryan görüşmesine ilişkin karşı tarafa bir talep iletmedi. 
     Bu tür görüşmelerin önceden kesinleştirilmeksizin o anda yapılmasının mümkün olduğuna işaret eden aynı kaynaklar, Erivan ile Bakü arasında Yukarı Karabağ konusunda devam eden görüşmelerin sonuçlarının da etkenlerden biri olduğunu ifade ediyor. 
     Edinilen bilgiye göre, Azerbaycan Dışişleri Bakan Yardımcısı Azar Azimov 2 gün önce Ankara’ya gelerek, Minsk süreci çerçevesindeki görüşmelere ilişkin son bilgileri aktardı. Azimov’un aktardığı bilgilere göre, Ermenistan’ın, Yukarı Karabağ’da işgal ettiği topraklardan çekilmesi konusunda yeni bazı formüller gündemde. 
     Azerbaycan’ın, Ermenistan’ın Karabağ’daki işgal edilmiş toprakların tümünden hemen çekilmesini talep ederken, Ermenistan’ın ise kademeli çekilme 5 1 1 şeklindeki formüle sıcak baktığı öğrenildi. 
     Azerbaycan Cumhurbaşkanı İlham Aliyev ile Ermenistan Devlet Başkanı Koçaryan’ın, Varşova’da yapılacak Avrupa Konseyi zirvesinde bir araya gelme olasılığına dikkat çeken diplomatik kaynaklar, bu görüşmeden olumlu bir sonuç çıkabileceğini, nihai bir anlaşma olmasa bile yol haritası benzeri bir belge üzerinde uzlaşmaya varılabileceğini belirtiyorlar. 
     Aynı kaynaklar, Aliyev ile Koçaryan arasında olumlu sonuç alınan bir görüşmenin Koçaryan ile Başbakan Erdoğan’ın da bir araya gelmesine olumlu etki yapacağı görüşünde. Diplomatik kaynaklar, Ermenistan’ın Azerbaycan ile sorunlarını çözmesinin, Türkiye-Ermenistan ilişkilerinin normalleşmesine de olumlu yansımalarda bulunacağını ifade ediyorlar. 
     
</TEXT>
</DOC>
