<DOC>
<DOCNO> 340159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko21.html </URL>
<DATE> 2005/05/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bakan Güler Türkiye enerji köprüsü 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Avrupa'nın, dünyanın en fazla enerji tüketen bölgesi olduğunu, Türkiye'nin de, zengin enerji kaynaklarına sahip Doğu'dan Batı'ya enerjinin aktarılmasında köprü vazifesi gördüğünü bildirdi. 
     Güler, Asya Kalkınma Bankası'nın AKB 38. Yıllık Guvernörler Kurulu Toplantısı kapsamında düzenlenen "Orta Asya'da Altyapı Gelişimi Projeleri'nde Özel Sektörün Rolü" başlıklı seminerde yaptığı konuşmada, enerjinin, ekonomik ve sosyal kalkınmanın en önemli faktörü olduğunu söyledi. 
     Petrol ve gaz söz konusu olduğunda akla Hazar bölgesi ve Orta Asya ülkelerinin geldiğini anlatan Güler, enerji bağımlılığı dikkate alındığında bölgenin büyük önem taşıdığının görüleceğine dikkati çekti. 
     Avrupa'nın, dünyanın en fazla enerji tüketen, dolayısıyla en fazla enerji ithal eden bölgesi olduğunu kaydeden Güler, önümüzdeki 20 yılda Avrupa'nın toplam enerji talebinin yüzde 45 oranında artmış olacağını kaydetti. 
     Enerjinin Doğu'dan Batı'ya aktarılmasında Türkiye'nin büyük önem taşıdığını, bir köprü vazifesi gördüğünü vurgulayan Güler, Bakü-Tiflis-Ceyhan hattının planlanan zaman çizelgesi içinde devam ettiğini ve birkaç ay içinde tamamlanmasının beklendiğini belirtti. Güler, Bakü-Tiflis-Erzurum hattının da 2006'nın son çeyreğinde tamamlanmasının öngörüldüğünü kaydetti. 
     Güler, Türkiye'nin petrol arama konularında çalışmalar da yaptığını, Azerbaycan'da 4 büyük projede yer aldığını, Libya ve Cezayir'de de arama çalışmalarının devam ettiğini bildirdi. 
     
</TEXT>
</DOC>
