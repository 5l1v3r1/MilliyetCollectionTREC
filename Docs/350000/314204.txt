<DOC>
<DOCNO> 314204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur06.html </URL>
<DATE> 2005/02/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
TSK'dan film gibi kurtarma 
</HEADLINE>
<TEXT>

     Rusya'dan Suriye'ye giderken önceki gün Sinop açıklarında batan Kuzey Kore bandıralı "Adnan 1" adlı kuru yük gemisinin kayıp 4 mürettebatı da sağ bulundu. Genelkurmay Başkanlığı'ndan yapılan açıklamaya göre geminin yardım çağrısı önceki gün 12.10'da TSK Arama Kurtarma Koordinasyon Merkezi'ne ulaştı. Meteorolojik şartların denizden arama - kurtarma yapılmasına uygun olmaması nedeniyle ilk önce Hava Kuvvetleri Komutanlığı Merzifon meydanından bölgeye 2 adet Cougar Arama Kurtarma AK helikopteri gönderildi. Bölgede eğitim uçuşu yapan 2 adet F-16 uçağı da kaza mahalline yönlendirildi. Arama faaliyetleri sonucunda helikopterler can salında bulunan 11 kişilik gemi mürettebatından 3'ü Mısır, 4'ü Suriye uyruklu toplam 7 kişiyi kurtardı. Dün gerçekleştirilen arama kurtarma faaliyetinde 1 Cougar helikopteri, 1 CASA arama - kurtarma uçağı ve Salihreis firkateyni görevlendirildi. Arama faaliyetleri sonucunda, saat 10.22'de can salında ulaşılan 4 kazazededen 2'si helikopterle alınarak Sinop'a götürüldü. Diğer 2 kazazede Salihreis firkateyni tarafından kurtarılarak Samsun'a nakledildi. 
     
</TEXT>
</DOC>
