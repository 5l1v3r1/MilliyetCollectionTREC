<DOC>
<DOCNO> 345357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy01.html </URL>
<DATE> 2005/05/24/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Kudüs Patrikhanesi sorunu İstanbul'da çözülüyor 
</HEADLINE>
<TEXT>

     Yolsuzlukla suçlanan Kudüs Patriği Irineos'un geleceği İstanbul'da belirlenecek Kudüs Patrikhanesi sorununun görüşülmesi amacıyla Fener Rum Patrikhanesi'nce düzenlenen toplantıya katılacak Ortodoks kilise liderleri İstanbul'a geldi. 
     Fener Rum Patrikhanesi'nde bugün düzenlenecek toplantıya katılacak olan çeşitli ülkelerin Ortodoks dini liderleri, tarifeli uçaklarla Atatürk Havalimanı Dış Hatlar Terminali'ne geldiler. 
     Patrikhane'den daha önce yapılan açıklamada, ''İstanbul Rum Patrikhanesi Sen Sinod Meclisi'nin, Kudüs Patrikhanesi sorununu görüşmek üzere tüm kardeş Ortodoks kilise liderlerini İstanbul'a davet etmeye oy birliği ile karar verdiği'' belirtilmişti. 
     Açıklamada, Ortodoks Zirve Toplantısı'nın bugün Fener Rum Patrikhanesi'nde başlayacağı bildirilmişti. 
     
     Cherie Blair’in ziyareti 
     Öte yandan iş gezisi için İstanbul'a gelen İngiltere Başbakanı Tony Blair'in eşi Cherie Blair, Fener Rum Patrikhanesi'ni ziyaret etti. Cherie Blair, İstanbul'da çarşamba günü oynanacak Şampiyonlar Ligi finalinde Milan ile karşılaşacak olan Liverpool'a şans diledi. 
     Cherie Blair, yolsuzlukla suçlanan Kudüs Patriği Irineos'u yargılamak üzere dünya ortodokslarının toplandığı gün Fener Rum Patrikhanesi'ne gelmesinin tamamen tesadüf olduğunu belirtti. 
     Cherie Blair'e, üzerinde Hazreti İsa'nın resminin bulunduğu gümüş tepsi hediye edildi. 
     
</TEXT>
</DOC>
