<DOC>
<DOCNO> 324674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/yazar/zbirand.html </URL>
<DATE> 2005/03/18/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Biz de kendimize çeki düzen verelim 
</HEADLINE>
<TEXT>


Basın yasası ile ilgili kıyametler kopuyor ve göreceksiniz, daha çok yazılıp konuşulacak. Hükümeti ve özellikle de bu yasayı hazırlayanları yerden yere vuracağız. 
Eleştirilerin büyük bölümü de haklı. 
Yasanın birçok maddesi muğlak. Her yargıcın ogünkü havasına göre, yorumuna açık. 
Yeni yeni suçlar üretilmiş. 
Uyarılarını sürdüren meslekdaşlarımla aynı fikirdeyim ve onları tüm kalbimle destekliyorum. 
Ancak, madalyonun bir de öbür yüzü var. 
Gelin, çuvaldızı bir de kendimize batıralım. 
İşlerin bu noktaya gelmesinde bizim hiç hatamız olmadı mı 
Hem de nasıl oldu. 
Bugün Türk toplumu, medya'ya güvenmiyor, hatta bazılarımızdan tiksiniyorsa, bu durum, içimizdeki pislikleri temizleyememiş olmamızdan kaynaklanmıyor mu 
Şimdi gelin, elimizi vicdanımıza koyalım ve şu sorulara erkekçe yanıt verelim 
- Bunca yıl boyunca, suçlu olup olmadığı hakkında hiçbir delilimiz veya fikrimiz yokken, insanlara suçlu damgası vurmadık mı 
- Damga vurmakla kalmayıp, yargısız infaz yapmadık mı Sonradan masum olduğu ortaya çıksa dahi, üstlerinden geçip gitmedik mi 
- Yaptığımız yayınlarla, attığımız iftiralarla insanların hayatlarını söndürmedik mi 
Kendimizi temize çıkartmaya kalkmayalım. 
Bütün bu suçları işledik. Sanki Allahın, Türkiye'de adalet dağıtması, doğru yoldan çıkanları doğru yola getirmesi için yolladığı elçileriymişiz gibi davrandık. Doğru dürüst bilgimiz olmadığı konularda dahi ahkam kestik. Ya dinci ya da laikçi olup, toplumu da cephelere böldük. 
Yaptık, yaptık. Bunların hepsini yaptık. 
Şimdi ektiklerimizi biçiyoruz. 
Hükümet ne kadar hatalıysa, bizlerde ona yakın hatalıyız. İyisimi, bu gerçekleri bilelim de kendimize çeki düzen verelim. 
Kendi kendimize yapamadık, şimdi sopa tehdidi ile yapacağız. Nasıl ekonomimizi IMF, İnsan Hakları ve Demokrasimizi AB sopasıyla düzeltmeye çalışıyorsak, anlaşılan mesleğimizi de "Türk savcı ve yargıçlarına teslim ediyoruz." 



AB KARARI BİZİ KAYGILANDIRMALI AB'nin Hırvatistan ile katılım müzakerelerini ertelemesi, Türkiye açısından son derece önemli mesajlar içeriyor. Üstelik kararın alınmasında, Türkiye'nin de rolü olduğu belirtiliyor. Dışişleri konseyine katılan bir üye ülke bakanı bana aynen şöyle söyledi "... Kararın tartışmaları yapılırken, birçok bakan, Türkiye'yi örnek gösterdi. Eğer Hırvatistan'a ceza vermezsek, ilerde gerekince Türkiye'yi de cezanlandıramayacağımız söylendi. Hırvatlar biraz da sizin kurbanınız oldu." 
Avrupa Birliği, Kopenhag Kriterlerinin uygulanması konusundaki duyarlığını çok açıkça gösterdi. Türkiye'ye uygulamalarda geri kaldığı anda, müzakerelerin kesilebileceğinin mesajı verildi. 
Yani, müzakereler başladıktan sonra, Ankara istediği gibi hareket edemeyecek. Oyunu ya kurallarına göre oynayacak veya oynayamayacak. 

TÜRKİYE MÜZAKERELERİ DE GECİKTİREBİLİR 
Hırvatistan kararının diğer bir etkisi, 3 Ekim'de başlayacağı başlayacağı belirtilen Türkiye müzakerelerinin de ertelenmesi olabilir. Zira şimdiden Avusturya, Türkiye müzakerelerinin Hırvatistan'dan önce başlatılmaması için kampanya açtı bile. İngiltere karşı çıkıyor, ancak Türkiye konusunda duyarlı olan ülkeler bu fikri ilginç buluyorlar. 
Neresinden bakarsak bakalım, AB'nin Hırvatistan kararı bizi çok etkileyecek. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
