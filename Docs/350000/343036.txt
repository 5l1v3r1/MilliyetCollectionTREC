<DOC>
<DOCNO> 343036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo35.html </URL>
<DATE> 2005/05/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Manchester United'ın kontrolü artık bir Amerikalı'da 
</HEADLINE>
<TEXT>

     İngiltere’nin köklü kulüplerinden Manchester United el değiştirdi. 
     Dünyanın en zengin kulüpleri arasında ilk sırada yer alan Manchester United’ın yüzde 28.1’lik hissesinin sahibi ABD’li ünlü işadamı Malcolm Glazer, geçen hafta 1.5 milyar dolar vererek kulüpteki payını 56.8’e çıkarmış ve son olarak cuma günü borsadaki hisseleri toplayarak payını yüzde 74’e çıkarmıştı. 
     Kulüp yönetiminde söz sahibi olabilmesi için yüzde 75’ten fazla hisseye sahip olmak zorunda olan Glazer, bugün borsadaki Manchester United hisselerini toplayarak, yüzde 75.8’e ulaştı. 
     Londra Borsası’na satın almayla ilgili resmi bir açıklama yapılmazken, geçen cuma günü medyaya konuşan Malcolm Glazer, kulübün çoğunluk hisselerine sahip olabilmek için 490 milyon dolar daha bulacağını ifade ederek, borsadan toplayacağı hisselerin 1 milyar 470 milyon dolara mal olacağını ifade etmişti. 
     Glazer adına işlemleri yürüten Red Football Şirketi, geçen salı günü at yarışları dünyasının önemli isimlerinden İrlandalı John Magnier ile J.P.McManus’a ait olan yüzde 28.7’lik hisseyi satın aldıklarını açıklamışlardı. 
     Glazer’in takımı satın almasına karşı çıkan taraftar grupları ise ABD’li işadamı aleyhine protestolar düzenlerken, taraftarlar, kulübün yeni sahibinin Old Trafford Stadı’nı satacağı ve bilet fiyatlarını artıracağı endişesi taşıyorlar. 
     Malcolm Glazer, Amerikan Futbolu Ligi NFL takımlarından ve 2003 yılı şampiyonu Tampa Bay Buccaneers Kulübü’nün de sahibi olarak biliniyor. 

     
</TEXT>
</DOC>
