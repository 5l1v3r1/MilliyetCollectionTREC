<DOC>
<DOCNO> 349032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/axspo01.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre taktiği 
</HEADLINE>
<TEXT>


Interli milli futbolcu, maç sırasında Ersun Yanal ile tartıştı. Tecrübeli oyuncu, "Topu yere indirelim" derken, Yanal ise havadan oynamak konusunda futbolcusunu ikna etmeye çalıştı 

HALİL ÖZER 


Yunanistan karşısında ilk 45 dakikası oynanırken, Interli Emre Belözoğlu, Milli Takımlar Teknik Direktörü Ersun Yanal ile taktik tartışmasına girdi. Yanal ile konuşan milli futbolcu, Yunanistan'ın özellikle hava toplarında etkili olduğunu belirterek, "Topu yere indirelim, yerden oynayalım" diyerek Yanal'ı etkilemek istedi. Ancak Ersun hoca, kendi savının daha doğru olduğunu belirterek, bu konuda futbolcusunu ikna etmeye çalıştı. İkili taktik konusunda hararetli bir tartışma içine girdi. 
Karşılaşmanın ikinci yarısında verdiği bir pasın ardından acılar içinde yere yatan Emre Belözoğlu 78. dakikada yerini Serkan'a bırakmak zorunda kaldı. Sol ayağına kramp giren futbolcunun ilk muayenesinde durumunun fazla ciddi olmadığı, bugünkü Kazakistan kafilesine dahil edileceği açıklandı. 
Milli oyuncu bu sabah kontrolden geçeceğini belirterek, "Umarım yırtık oluşmamıştır" dedi. 


'Küfür etmedim' 


Hakem Markus Merk ile Alman Ligi'nden tanışan Yıldıray, küfür etmediğini, sadece "Niye faul verdin" diyerek tepki gösterdiğini söyledi. Maçın son dakikasında oyun dışında kalan milli futbolcu, karşılaşmayla ilgili olarak şu yorumu yaptı "Şansımız biraz daha azaldı. Bundan sonraki karşılaşmalara bakmamız lazım. Taraftarın tepkisine anlam veremedik. Sahada 90 dakika ter döktük, kötü oynamadık." 



Kartsız yapamıyor 


Kartlar konusunda son derece acımasız olan Markus Merk, dün bunu bir kez daha gösterdi. Kariyeri boyunca yönettiği 322 maçta 1330 kez kartını kullanan Alman hakem, dün gece de bu geleneğini devam ettirdi. Türkiye - Yunanistan karşılaşmasında yine elini 5 kez cebine sokan Merk, Yıldıray'a sarıdan kırmızıya dönen iki kart gösterirken, Milli Takımımız'dan Gökdeniz'i ve Yunanistan'dan da Katsourranis ile Karagounis'i sarıyla cezalandırdı. 
Bugüne kadar sadece 6 maçında kart çıkarmayan Markus Merk, milli takımlar düzeyindeki ikinci kırmızı kartını da 90. dakikada Yıldıray'a gösterdi. 
Böylece Emre, Fatih, Rüştü, Koray ve Tolga ile birlikte Gökdeniz de ceza sınırına geldi. 


</TEXT>
</DOC>
