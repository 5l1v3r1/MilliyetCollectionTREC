<DOC>
<DOCNO> 341038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonyas05.html </URL>
<DATE> 2005/05/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şimdi de Papa İkinci Jean Paul'ün otomobili açık artırmada... 
</HEADLINE>
<TEXT>

     Papa 16. Benediktus’un otomobilinden sonra şimdi de Papa İkinci Jean Paul’ün otomobili açık artırmada satılıyor. 
     Açık mavi 1975 model Ford Escort marka otomobili, 1996’da açık artırmayla 102 bin dolara satın alan İllinois’li işadamı Jim Rich, otomobili ABD’de tekrar açık artırmada satışa sunuyor. 
     Auburn’deki Uluslararası Kruse müzayede şirketinin sahibi Dean Kruse, 3-4 Haziran’da satışa çıkarılacak aracın bu kez 1,5 ila 5 milyon dolara satılmasının beklendiğini söyledi. 
     Papa’nın, bu göreve gelmeden ve geldikten sonra kullandığı aracın 100 bin kilometrede olduğu ve gerçek fiyatının ancak 1200 dolar edeceği kaydedildi. 
     İkinci Jean Paul’ün ölümünden sonra Papa olan 16. Benediktus’un VW Golf marka eski otomobili 244 bin dolara alıcı bulmuştu. 
     
     "PAPA GOLF" AVRUPA VE DÜNYA TURNESİNE ÇIKACAK 

     Öte yandan, Papa 16. Benediktus’un eski VW Golf marka otomobilini açık artırmayla satın alan Kanadalı internet şirketi "GoldenPalace.com"un, "Papa Golf" ile gelecek haftalarda Avrupa ve dünya turnesine çıkacağı bildirildi. 
     Şirketin basın sözcüsü Drew Black, yaptığı açıklamada, "Bu otomobile binerek bir tur atmak isteyenlere ruhani bir tecrübe yaşatmak istiyoruz. Ancak şirketimiz bunun herkes için manevi bir doyum olacağı konusunda garanti veremez" dedi. 
     Black, otomobil için ödedikleri yaklaşık 189 bin avronun kullanılmış bir otomobil için çok fazla olduğunu, ancak basında gördüğü ilgi dikkate alındığında iyi bir iş yaptıklarının anlaşılacağını kaydetti. 
     Papa’nın eski otomobilinin sahibi Benjamin Halbe, otomobili internette açık artırmayla satmıştı. 
     
</TEXT>
</DOC>
