<DOC>
<DOCNO> 338533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/dunya/dun02.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye çifte standart 
</HEADLINE>
<TEXT>


GÜVEN ÖZALP Brüksel 


Türkiye ile Avrupa Birliği AB arasında son dönemin en sıcak konularından birini oluşturan Rum gemilerinin Türk limanlarına giriş yapıp yapamayacağı konusunda Birlik, çelişkili bir yaklaşım benimsemiş durumda. 
Türkiye'nin Rum gemilerinin Türk limanlarına yanaşmasına izin vermesi gerektiğini belirten ve bunu her fırsatta dile getiren AB, Kıbrıs'ta tamamen farklı bir yaklaşım benimsiyor. Kıbrıs'ta Kuzey ile Güney arasında mal geçişini sağlayan ve yürürlükte olan Yeşil Hat Tüzüğü çerçevesinde gündeme getirilen uygulama aslında Türkiye'nin haklılığını ortaya koyuyor. Tüzük bağlamında Kuzey'den Güney'e geçecek malları taşıyan kamyonlara geçiş izni verilmiyor. Bu durum AB'ye hatırlatıldığında ise tüzüğün sadece mal değişimini kapsadığı, bu nedenle de kamyonların geçişlerine izin verilemeyeceği cevabı veriliyor. 
Türkiye de kendisini yükümlülük altına sokan ilgili belgeler ışığında Rum gemilerinin Türk limanlarına yanaşmasının mal değişimi değil hizmetlere ilişkin olduğu ve anlaşmaların bunu kapsamadığını dile getiriyor. Ancak Türkiye'nin bu yaklaşımı AB tarafından kabul edilmiyor. Konu, son olarak geçen hafta Lüksemburg'da düzenlenen Ortaklık Konseyi'nde gündeme geldi. AB, Türkiye'den Rum bandıralı gemiler de dahil olmak üzere ticaret ve taşımacılığa yönelik tüm kısıtlamaları kaldırmasını istedi. Türkiye'nin yanıtı ise, "Uluslararası toplum ve Rum Kesimi doğrudan ticaret ve doğrudan uçuşlar konusunda adım atarsa Türkiye de benzer doğrultuda adım atar" oldu. 


</TEXT>
</DOC>
