<DOC>
<DOCNO> 308465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonspo11.html </URL>
<DATE> 2005/01/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Güneş Malatyaspor maçını bir final maçı olarak görüyoruz... 
</HEADLINE>
<TEXT>

     Trabzonspor Teknik Direktörü Şenol Güneş, ''Malatyaspor maçını bir final maçı olarak görüyoruz'' dedi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, Trabzonspor'un ikinci yarı hazırlıklarına Antalya kampı ile başladığını, hazırlıkların kampın ardından Trabzon'da devam ettiğini anımsattı. 
     Trabzonspor'un Türkiye Kupası'nda Malatyaspor ile yarın sahasında yapacağı maçın kendisinin ilk resmi maçı olacağını ifade eden Güneş, şunları söyledi 
     ''Bu yeni bir dönem, yeni bir heyecan ve ilk resmi maçımızı oynayacağız. İyi başlamak istiyoruz. İyi başlamak bizim için önemli moral olacaktır. Kupa maçı olduğu için konum itibarıyla farklı bir maç. Tek maç oynuyoruz. Güçlü bir rakiple oynuyoruz. Malatyaspor, teknik heyeti güçlü, futbolcuları güçlü, lige renk katan bir takım. Güzel futbol oynuyorlar. Ama biz kendi sahamız ve seyircimiz önünde, kupayı kazanmak isteyen bir takım olarak, Malatyaspor maçını bir final maçı olarak görüyoruz. Bu maçı kazanmadan kupayı alma şansımız yok.'' Maç içinde zaman zaman zorluklar yaşayabileceklerini dile getiren Güneş, bunun futbolun doğasında olduğunu belirterek, ''Maçın istediğimiz gibi gitmediği bölümlerde de dirençli ve inançlı olmak durumundayız. Kupa maçı lig maçlarından konum olarak çok daha farklı. Maç bittiği zaman kupada yoluna devam eden bir takım olacak. O da biz olmak istiyoruz. O yüzden maç içerisinde git-gellere hazırlıklı olmak durumundayız'' diye konuştu. 
     Hiçbir şeyin göründüğü kadar kolay olmadığını, zorlukları aşmanın tek yolunun saha içerisindeki dalgalanmaları hoşgörüyle karşılamak olduğunu kaydeden Şenol Güneş, şunları söyledi 
     ''Yarınki maçta böyle bir sıkıntımız olursa orada hem seyircimizin hem oyuncumuzun daha akıllı ve sabırlı olarak kendini yenilemesi gerekiyor. Gücümüzü biliyoruz, iyi çalıştık. İdman eksikliği olan arkadaşlarımız var. Yarınki maça performansı daha iyi durumda olan oyuncularla başlayabiliriz. Taraftarlarımızın bizimle birlikte coşmalarını, sabırlı olmalarını ve takıma destek vermelerini bekliyoruz. Taraftarla bir bütün olmak istiyoruz. Kısacası camiamız için bundan sonra Birimiz hepimiz, hepimiz birimiz için lafı çok daha geçerli olacaktır.'' Güneş, İbrahim Ege ile Erdinç'in sakatlıkları bulunduğunu, Erdinç'in maç kadrosuna dahil edilmeyeceğini, İbrahim Ege'nin durumunun ise maç saatinde belli olacağını kaydetti. 
     Geleceğin geçmişten daha değerli ve önemli olduğunu ifade eden Güneş, sözlerini şöyle tamamladı 
     ''Gelecekte başarılı olmak için bugünü kazanmak durumundayız. Bunun için yarınki Malatyaspor maçını kazanmak durumundayız. Tarihe takılıp hikaye anlatmak istemiyoruz. Artık geleceği planlayan, gelecekte, örnek ve model olmak isteyen bir takımız. Onun için Malatyaspor maçını yeni bir dönemin başlangıcı olarak görüyoruz.'' Basın toplantısının ardından Trabzonspor'da bayramlaşma töreni düzenlendi. Törene, Trabzonspor Başkanı Atay Aktuğ, yönetim kurulu üyeleri, futbolcular ile çok sayıda eski yönetici ve futbolcu da katıldı. 
     
</TEXT>
</DOC>
