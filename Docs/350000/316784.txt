<DOC>
<DOCNO> 316784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur27.html </URL>
<DATE> 2005/02/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Zonguldak'ta heyelan yüzünden 2 katlı ev çöktü 
</HEADLINE>
<TEXT>

     Zonguldak'ta, meydana gelen heyelan nedeniyle 2 katlı bir ev çöktü. Çökme tehlikesine karşın çok sayıda ev boşaltıldı. 
     AA muhabirinin aldığı bilgiye göre, Terakki Mahallesi'nde, yürütülen iş merkezi inşaatı sırasında heyelan meydana geldi. Kazı çalışmalarının neden olduğu iddia edilen heyelandan dolayı, daha önce yıkılma riski bulunduğu için boşaltılan 2 katlı ev çöktü. 
     Mahalledeki çok sayıda ev de duvarlarında kalın çatlaklar oluşması nedeniyle vatandaşlar tarafından can kaybı yaşanmadan boşaltıldı. 
     Evleri hasar gören vatandaşlardan 70 yaşındaki İbrahim Kıral, yaklaşık 50 yıldır aynı evde oturduğunu belirterek, mahallelerinde 2-3 ay önce başlatılan inşaatın temel açma çalışmalarıyla toprak kaymalarının meydana gelmeye başladığını söyledi. 
     Çökme tehlikesi olmasına karşın eşyalarını boşalttıklarını anlatan Kıral, ''Daha önce ilgili kuruluşları evlerimizde küçük çatlaklar oluştuğu yönünde uyarmıştık. Ancak, herhangi bir önlem alınmadı. Yağmurla birlikte inşaat temeline kayan topraklar evleri çökerterek faciaya neden olabilirdi. Sokakta kaldık ne yapacağımızı bilmiyorum'' dedi. 
     İbrahim Kara da toprak kayması nedeniyle mahallelerinde yaklaşık 30 evin vatandaşlar tarafından boşaltıldığını, inşaatın sahipleri hakkında Cumhuriyet Başsavcılığı'na suç duyurusunda bulunacaklarını söyledi. 
     Zonguldak Belediye Başkanı Secaattin Gonca, AA muhabirine yaptığı açıklamada, iş merkezi inşaatı sırasında yapılan istinat duvarlarının baskıya dayanamayarak yıkılması üzerine toprak kayması meydana geldiğini söyledi. 
     Gonca, ''Mahallede 9 daireli apartman ile 2-3 eski binayı boşalttık. İddia edildiği gibi 30 evde hasar yok. Toprak kaymasını engellemek için iş makineleriyle çalışma yürütülüyor'' diye konuştu. 
     
</TEXT>
</DOC>
