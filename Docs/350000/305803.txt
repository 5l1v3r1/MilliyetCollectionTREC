<DOC>
<DOCNO> 305803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy12.html </URL>
<DATE> 2005/01/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Anayasa-Adalet Karma Komisyonu 44 dosyayı dönem sonuna erteledi 
</HEADLINE>
<TEXT>

     Anayasa-Adalet Karma Komisyonu, 40 milletvekili hakkındaki 44 dosya hakkında dönem sonuna erteleme kararı aldı. 
     Karma Komisyon, Burhan Kuzu başkanlığında yaptığı toplantıda, AK Parti Diyarbakır Milletvekili Mehdi Eker'in dosyasını Hazırlık Komisyonu'nda hata yapıldığı gerekçesiyle ayırdı. 
     Aralarında CHP Genel Başkanı Deniz Baykal'ın dosyasının da bulunduğu 44 dosya tek tek oylandı ve tümü hakkında dönem sonuna erteleme kararı alındı. 
     Edinilen bilgiye göre, toplantıda CHP Milletvekilleri, Anayasa'nın yasama dokunulmazlığını düzenleyen 83'üncü maddesinin değiştirilmesi yönündeki görüşlerini yinelediler. AK Parti'nin çok sayıdaki kamu görevlisinin de koruyucu zırha sahip olduğu iddialarının da tartışıldığı, CHP'lilerin ''Askerlerin, yargı mensuplarının kendi içlerindeki yargılama mekanizmalarını çalıştırdığını, halen bu yönde pekçok dava olduğunu'' ifade ederek bunun gerekçe olarak gösterilemeyeceğini dile getirdikleri öğrenildi. 
     Karma Komisyonda karara bağlanan dosyalar daha sonra sırası geldiğinde TBMM Genel Kurulu'nun bilgisine sunulacak. Milletvekilleri, bilgiye sunulan dosyalara 10 gün içinde itiraz edebilecek. CHP'nin tüm dosyalara itiraz edeceği bildirildi. 
     
</TEXT>
</DOC>
