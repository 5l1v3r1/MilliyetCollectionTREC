<DOC>
<DOCNO> 344288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy12.html </URL>
<DATE> 2005/05/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anayasa 10. kez değiştiriliyor... 
</HEADLINE>
<TEXT>

     Radyo ve Televizyon Üst Kurulu RTÜK 
     üyelerinin, TBMM’deki siyasi parti gruplarının milletvekili sayısı esas alınarak Meclis Genel Kurulu’nca seçilmesini öngören Anayasa değişikliği teklifi, önümüzdeki hafta görüşülecek. 
     AK Parti’li 198 milletvekili tarafından imzalanan ve Anayasa’nın "radyo ve televizyonların kuruluşları ve kamuyla ilişkili haber ajansları"nı düzenleyen 133. maddesinin yeni bir fıkra ekleyen teklif, 5 Mayıs 2005’te TBMM Anayasa Komisyonu’nda kabul edilmişti. 
     Anayasa’ya eklenmesi öngörülen hüküm uyarınca, radyo ve televizyonların faaliyetlerini düzenlemek ve denetlemek amacıyla kurulan RTÜK, 9 üyeden oluşacak. Üyeler, siyasi parti gruplarının milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas olmak suretiyle TBMM Genel Kurulu’nca seçilecek. 
     RTÜK’ün kuruluş, görev ve yetkileri, üyelerin nitelikleri, seçim usulleri ve görev süreleri kanunla düzenlenecek. 
     AK Parti, Anayasa değişiklik teklifinin birinci tur görüşmelerinin 24 Mayıs Salı, ikinci tur görüşmelerinin de 27 Mayıs Cuma günü 
     yapılmasını sağlamak üzere salı günü TBMM Danışma Kurulu’nu toplantıya çağıracak. 
     
     ANAYASA DEĞİŞİKLİKLERİ 
     12 Eylül askeri müdahalesinden sonra oluşturulan Danışma Meclisi 
     tarafından hazırlanan ve halkoylaması ile kabul edilen 1982 Anayasası, kabul edilişinden bugüne kadar TBMM’de 9 kez değişikliğe uğradı. İlk değişiklik 1987 yılında, son değişiklik 2004’te yapıldı. Anayasa’daki en kapsamlı değişiklikler, Türkiye’nin AB’ye üyelik sürecindeki uyum çalışmaları kapsamında 2000 yılından sonraki süreçte gerçekleştirildi. Anayasa değişiklikleriyle temel hak ve özgürlükler, siyasi ve sosyal hakların önündeki bazı kısıtlamalar kaldırıldı. Anayasa’nın kabul edilişinden bu yana geçen 23 yılda 68 maddesi TBMM tarafından değiştirildi. Anayasa’nın Başlangıç Metni’nde de iki kez değişiklik yapıldı. 
     
</TEXT>
</DOC>
