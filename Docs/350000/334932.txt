<DOC>
<DOCNO> 334932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur43.html </URL>
<DATE> 2005/04/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Şubat ayında 102 kişi, insan hakları ihlali iddiası ile başvuruda bulundu 
</HEADLINE>
<TEXT>

     Başbakanlık İnsan Hakları Başkanlığı'na, şubat ayında insan hakları ihlal iddiası ile 102 kişi başvuruda bulundu. 
     İnsan Hakları Başkanlığı'ndan yapılan yazılı açıklamada, kamu hizmetlerinin yürütülmesindeki saydamlık ilkesi gereği, İnsan Hakları Başkanlığı'na, 81 İl İnsan Hakları Kurulu'na ve 850 İlçe İnsan Hakları Kurulu'na yapılan insan hakları ihlal iddialarına ilişkin sayısal verilerin, 2004'den itibaren açıklandığı kaydedildi. 
     Başvuruların, sayısal veriler elde etmeye ve insan hakları ihlal iddialarının etkin bir şekilde araştırılmasını sağlamaya yönelik geliştirilen, ''İnsan hakları ihlal iddiası bireysel başvuru formu'' aracılığı ile yapıldığı ifade edilen açıklamada, geçen şubat ayında 102 kişinin insan hakları ihlal iddiası ile başvuruda bulunduğu bildirildi. 
     Açıklamada, 102 kişiden 62'sinin Başbakanlık İnsan Hakları Başkanlığı'na, 48'inin İl İnsan Hakları Kurulu'na, 2'sinin ise İlçe İnsan Hakları Kurulu'na başvuruda bulunduğu belirtildi. Açıklamada, başvuruların, sırasıyla en çok, çalışma ve sözleşme hürriyeti, ayrımcılık yasağı, işkence ve kötü muamele yasağı, kişi hürriyeti ve güvenliği, sağlık ve hasta hakkı, adil yargılanma hakkı, mülkiyet hakkı ile sosyal güvenlik hakkı alanlarında olduğu kaydedildi. 
     
</TEXT>
</DOC>
