<DOC>
<DOCNO> 341829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun44.html </URL>
<DATE> 2005/05/12/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
ABD Dışişleri "Kuran-ı Kerim'e saygısızlık ABD'de asla kabul edilemez" 
</HEADLINE>
<TEXT>

     ABD Dışişleri Bakanı Condoleezza Rice, Kuran-ı Kerim’in kirletilmesinin ABD’de asla kabul edilemeyeceğini bildirdi. 
     Amerikan Kongresi’nde bir oturumda açıklama yapan Rice, Kuran-ı Kerim’e saygısızlığa ABD’de ne bugün, ne dün hoşgörü gösterildiğini ne de yarın gösterileceğini belirterek, askeri yetkililerin iddiaları araştırdığını, iddiaların doğru çıkması halinde gerekeni yapacaklarını kaydetti. 
     Rice, tüm bireylerin dini özgürlüğüne saygı duymanın, ABD’nin kurucu ilkelerinden biri olduğunu hatırlatarak, birkaç gündür Kuran-ı Kerim’e saygısızlığa ilişkin haberler yüzünden Müslüman ülkelerin kaygılarından haberdar olduklarını, benzer kaygıları kendilerinin de taşıdığını belirtti. 
     Dini özgürlüklerin garanti altına alınmasının hem ABD Başkanı George Bush hem de kendisi için önemli olduğunu belirten Rice, iddialardan sonra çıkan şiddet olaylarında bazı insanların hayatını kaybetmesinin de üzüntü verici olduğunu kaydetti. 
     Condoleezza Rice, "bütün dünyadaki dostlarımızdan, bizim niyetimizi yanlış tanımlayarak şiddet uygulayanları geri çevirmelerini istiyoruz" dedi. 
     
</TEXT>
</DOC>
