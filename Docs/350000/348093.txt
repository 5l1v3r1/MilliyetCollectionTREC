<DOC>
<DOCNO> 348093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo03.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Neslim tükeniyor' 
</HEADLINE>
<TEXT>


Galatasaray Başkanı Özhan Canaydın, Futbol Federasyonu'nun dergisine birbirinden çarpıcı açıklamalar yaptı, "Yöneticilikte kolayı seçmiyorum, popülist bir yola da sapmıyorum" dedi 



Sarı - Kırmızılılar'ın Başkanı Özhan Canaydın, Futbol Federasyonu'nun Tam Saha Dergisi'ne konuk olurken, kulüp yöneticiliğiyle ilgili ilginç yorumlar yaptı. Canaydın, ait oldukları kulüpleri başarıya ulaştırmak için seçildiklerini hatırlatarak, "Etrafımızda ve bizleri takip eden büyük kalabalıklardan gelen bir baskıyla yüz yüzeyiz 'Başar, ne yaparsan yap ama başar'. Ben bunu reddeden, bu yüzden de birçok eleştiriye uğrayan biriyim" ifadelerini kullandı. 
Canaydın, "Kolay yolu seçmedim. Herkesin kulağına hoş gelecek cümleler kurarak, çıkışlar yaparak, bana duyulan sempatiyi artıracak popülist bir yola sapmadım. Belki benim neslim tükeniyor" diye konuştu. 

Ragıp'da sorun yok 

Transferdeki girişimlerini yoğun bir şekilde sürdüren Galatasaray, Sakaryaspor'un yıldız ismi Ragıp ile anlaşma sağladı. Florya Tesisleri'ne giderek Sportif Direktör Bülent Tulun ile görüşen başarılı oyuncu, daha sonra sağlık kontrolünden geçti. Sezon başlamadan önce burun ameliyatı geçirecek olan Ragıp, "Hedefleri olan bir camiaya geliyorum, mutluyum" dedi. 

Mondi'ye zam var 

Denizlispor ile oynanan son lig maçının ardından Galatasaray'dan ayrılabileceğinin mesajını veren Mondragon'un yıllık kazancının artırılmasının gündemde olduğu iddia edildi. Özhan Canaydın'ın, Kolombiyalı kalecinin Sarı - Kırmızılı kulüpte kalması için her türlü fedak rlığı yapmaya hazır olduğu bildirildi. Teknik Direktör Gerets de Mondragon'un kalmasını istiyor. 

Türkiye'ye gelmiyor 

Bir süredir Galatasaray'ın yakın takibe aldığı Milan'ın Portekizli yıldızı Rui Costa, İtalya'dan ayrılmak istemediğini açıkladı. Sarı - Kırmızılılar'ın bir yıllık kiralık önerisini geri çeviren yıldız futbolcu, gelecek sezon da takımında kalmak istediğini bildirdi. Fatih Terim döneminde Milan'a transfer olan Rui Costa, geçtiğimiz sezon ilk on birde çok az şans bulmuştu. 

Yeni patron bekleniyor 

Galatasaray'ın yeni teknik direktörü Eric Gerets'in bugün İstanbul'a geleceği açıklandı. Belçikalı teknik adamın, Sarı - Kırmızılı yöneticilerle tanıştıktan sonra tatile çıkacağı bildirildi. Sportif Direktör Bülent Tulun, Gerets'in 10 Haziran'dan itibaren iş başı yapıp yeni sezon hazırlıklarına başlayacağını dile getirdi. Bu arada Belçikalı hocanın yardımcılığını yapacak olan Stumpf, Türkiye'ye geri döndüğü için heyecanlı ve mutlu olduğunu açıkladı. Alman hoca, Ali Sami Yen'in atmosferinin çok başka olduğunu da sözlerine ekledi. 


</TEXT>
</DOC>
