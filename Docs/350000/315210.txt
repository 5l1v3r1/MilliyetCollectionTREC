<DOC>
<DOCNO> 315210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonyas01.html </URL>
<DATE> 2005/02/14/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
47. Grammy Ödülleri sahiplerini buldu... Ray Charles'a 8 ödül... 
</HEADLINE>
<TEXT>

     Hayatını Nisan 2004'de kaybeden Amerikalı efsanevi caz müzisyeni Ray Charles'ın, öldükten sonra piyasaya çıkan, yaşamının son aylarında kaydettiği ''Genius Loves Company'' adlı çalışması, Grammy töreninde ''yılın albümü'' ödülünü aldı. 
     Aynı zamanda en iyi pop albüm unvanını da alan çalışmasıyla Ray Charles, törende sekiz ödül birden topladı. 
     Ray Charles ile birlikte yaptıkları ''Here We Go Again'' adlı çalışmayla en iyi kayıt ödülünü, sanatçıyla birlikte kazanan Noraph Jones, albümün bu başarısı üzerine, ödülü alırken, ''Ağlamak üzereyim'' dedi. 
     Los Angeles'da düzenlenen 47'inci Grammy ödül töreninde en çok ödül toplayan diğer sanatçılar ise Alicia Keys ve Usher oldu. Keys 4, Usher ise 3 ödül aldı. 
     Yılın şarkısı ödülünü ''Daughters'' ile John Mayer alırken, en iyi yeni sanatçı ödülünü alan pop grubu ''Maroon5'' büyük bir sürpriz yaptı. 
     Önemli diğer bazı ödülleri kazanan sanatçılar şunlar 
     En iyi rap albüm ''The College Dropout'', Kanye West En iyi R B albüm ''The Diary of Alicia Keys'', Alicia Keys En iyi rock albüm ''American Idiot'', Green Day En iyi rap şarkı ''Jesus Walks'', C. Smith ve Kanye West. 
     En iyi rock albüm American Idiot, Green Day. 
     Emektar İngiliz rakçı Rod Stewart, geçmişte ödülü 13 kez kaçırmasına karşın, bu yıl ''Stardust ... The Great American Songbook Volume III'' adlı çalışmasıyla ''geleneksel pop vokal albüm'' ödülünü aldı. 
     Toplam 107 kategoride verilen ödüllerden biri de ABD eski başkanı Bill Clinton'a gitti. Clinton, geçen yıl yayınladığı ''Hayatım'' adlı eseriyle ödül aldı. 
     Country müziğin emektar sanatçılarından olan, 69 yaşındaki Loretta Lynn de 33 yıldır ilk kez bir Grammy aldı. 
     Pop star Britney Spears da kısa ama renkli kariyerinin ilk Grammy ödülüne bu yıl ulaştı. Spears, ''toxic'' adlı çalışmada en iyi dans kayıt ödülünü elde etti. 
     U2 en iyi video, ''Yüzüklerin Efendisi'' isimli filmin ''Into the West'' adlı parçası en iyi film müziği ödüllerini alırken, en iyi film müziği koleksiyonu dalında ise Zach Braff ödül kazandı. 
     
     TSUNAMİ KURBANLARI İÇİN KONSER 
     Gecede Kayne West, Usher, Alicia Keys ve Green Day şarkı söylerken, Ray Charles da yine şarkılarla hatırlandı. Gecede ayrıca U2, Maroon 5, Gretchen Wilson, Joss Stone ile müzük dünyasının yeni çifti Marc Anthony ve Jennifer Lopez de sahne aldı. 
     Gecede ayrıca Stevie Wonder, Bono, Keys, Brian Wilson ve diğer şarkıcıların katılımıyla Güney Asya'daki tsunami kurbanları için özel bir konser de verildi. Queen Latifah tarafından sunulan Grammy Ödül töreni ve tsunami yararına konser CBS televizyonu tarafından canlı yayınlandı. 
     
</TEXT>
</DOC>
