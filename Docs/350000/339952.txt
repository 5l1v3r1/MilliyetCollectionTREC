<DOC>
<DOCNO> 339952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur18.html </URL>
<DATE> 2005/05/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gece yarısı gaspçıları dehşet saçtı 
</HEADLINE>
<TEXT>

     Onur SAĞSÖZ DHA 

      ERZURUM’da pazarlamacılık yapan 26 yaşındaki Yener Yılar ile Atatürk Üniversitesi öğrencisi kız arkadaşı 22 yaşındaki Şeyda Kaşıkçı, gece geç saatlerde otomobil içinde sohbet ederken 5 kişinin saldırısına uğradı. Yener Yılar'ı sopayla döven ve cep telefonu ile 70 YTL'sini gaspeden saldırganlar, otomobilin lastiklerini de bıçakla keserek kaçtı. Saldırganlar, Şeyda Kaşıkçı'nın önceden tarlaya fırlattığı cep telefonuyla polisi araması sonucu yakalandı. 
     Erzurum’da özel bir şirkette pazarlamacılık yapan Yener Yılar, kız arkadaşı Atatürk Üniversitesi Kazım Karabekir Eğitim Fakültesi öğrencisi Şeyda Kaşıkçı ile geçen pazartesi akşamı buluştu. Birlikte yemek yiyen ve gezen iki sevgili, daha sonra 25 EH 419 plakalı otomobili kentin 1 kilometre dışında Erzurum Havalimanı yolu üzerinde park ederek sohbete başladı. Bu sırada acı bir fren yaparak yanlarında duran 25 FL 227 plakalı otomobilden inen 5 kişi, iki iki sevgiliyi araçtan yaka paça indirdi. Yener Yılar’ın boğazına bıçak dayayan zorbalar, sopa ile döverek cep telefonunu ve üzerindeki 70 YTL’yi gasp etti. 
     
     TELEFONUNU TARLAYA FIRLATTI 

     Bu sırada Şeyda Kaşıkçı, bir fırsatını bularak avucunun içinde sakladığı cep telefonunu tarlaya fırlattı. Gaspçılar, pazarlamacı Yılar’ın otomobilinin dört lastiğini de bıçakla delik deşik ettikten sonra, geldikleri otomobile binerek hızla uzaklaştı. Sopa ile dövülerek yaralanan arkadaşı ile birlikte cep telefonunu tarlada arayarak bulan Şeyda Kaşıkçı, plakasını aldığı aracı 155 Polis İmdat’a bildirerek yardım istedi. Olay yerine gelen polisler, yaralı gençle arkadaşını Numune Hastanesi’ne götürdüler. Bu arada ekiplerin yaptığı yoğun çalışma sonucu gaspçılar, sabaha karşı evlerinden tek tek yakalandı. 
     Yaşadıkları olayın şokunu üzerinden atamayan Şeyda Kaşıkçı Çok korktum. Bizi öldürecekler sandım. Bana pek birşey yapmadılar ama arkadaşımın boğazına bıçak dayayıp sopayla dövdüler. Cep telefonumu fırlattığımı karanlık olduğu için farketmediler. Tarlaya attığım cep telefonu, gaspçıların yakalanmasını sağladı.ö dedi. 
     Emniyet Müdürlüğü’nde gözaltına alınan Turgut Sırma, kardeşi Cengiz Sırma, Alparslan Başbüyük, Halil İbrahim Kara ve Fırat Kaya ilk sorgularının ardından çıkarıldıkları Sulh Ceza Mahkemesi tarafından tutuklanarak E Tipi Cezaevi’ne kondular. 
     

     
</TEXT>
</DOC>
