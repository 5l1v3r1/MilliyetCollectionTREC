<DOC>
<DOCNO> 300889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy06.html </URL>
<DATE> 2004/12/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Erdoğan 17 Aralık'tan sonra sivil toplum örgütlerine büyük rol düşüyor 
</HEADLINE>
<TEXT>

     Başbakan Recep Tayyip Erdoğan, 17 Aralık'tan sonraki süreçte sivil toplum örgütlerine büyük rol düştüğünü belirterek, ''Bundan sonraki süreç ağırlıklı olarak devletin, hükümetlerin sırtlarında yürüyecek bir süreç olmayacak'' dedi. 
     Başbakan Erdoğan, TİSK Genel Merkezi'nin Yukarı Ayrancı'daki yeni binasının açılış törenine katıldı. 
     Binanın açılışını yaptıktan sonra konuşma yapan Erdoğan, salt binaların işi çözmediğini, aynı zamanda bu mekanları temsil eden yöneticilerin de önemli olduğunu söyledi. 
     Geleceğe yönelik adımların önemine değinin Erdoğan, özellikle 17 Aralık'tan sonraki süreçte sivil toplum örgütlerine büyük rol düştüğünü vurguladı. Erdoğan, şöyle konuştu 
     ''Bundan sonraki süreç ağırlıklı olarak devletin, hükümetlerin sırtlarında yürüyecek bir süreç olmayacak. Bundan sonraki AB sürecimiz hep birlikte gerek hükümetlerin gerek devletin bütün sivil toplum örgütlerimizle akademisyenlerimizle, medyamızla el ele dayanışma içerisinde götüreceğimiz bir süreç olacaktır. İpin iki ucundan hep beraber tutup bu süreci işleteceğiz. Kuruluşlarımız Avrupa'daki karşılıklarıyla el ele vermek suretiyle kapalı alanları açmak suretiyle bu işi yürüteceğiz.'' Türkiye'nin 10-15 yıl öncesine kadar dünyaya kapalı bir ekonomik anlayışı yürüttüğünü anlatan Erdoğan, bu noktanın aşılmasında 8. Cumhurbaşkanı Turgut Özal'ın büyük hizmeti olduğunu söyledi. Özal'ın ekonomiyi dünyaya açtığı ve Türkiye'nin dünya ile entegre olma fırsatı yakaladığını kaydeden Başbakan, Özal'dan sonra Türkiye'nin içe kapandığını, bunun bedelinin ise ekonomik krizler olduğunu ifade etti. Erdoğan, ''Dünyanın çeşitli kurum ve kuruluşlarıyla biraraya gelmeyi 'tahakküm ediyor' mantığıyla değerlendirirsek cüce kalmaya mahkumuz'' dedi. 
     Erdoğan, Türkiye'nin dünyaya açılmak mecburiyetinde olduğunu vurguladı. 
     
     BAYDUR'UN KONUŞMASI 
     TİSK Yönetim Kurulu Başkanı Refik Baydur da 40 yılı aşkın süredir konfederasyonlarının faaliyetlerini sürdürdüğünü, eski yerlerinin darlığı nedeniyle bu binaya gereksinim duyduklarını söyledi. Baydur, kendilerinden sonra gelecek kuşağın yeni olanaklarla çok daha güzel işler yapacağına olan inancını dile getirdi. 
     Konuşmaların ardından Başbakan Erdoğan, binayı yapan müteahhit Celal Koloğlu'na bir şilt verdi. 
     Törene, Devlet Bakanı Kürşad Tüzmen, Çalışma ve Sosyal Güvenlik Bakanı Murat Başesgioğlu, Türk- İş Genel Başkanı Salih Kılıç, Hak-İş Genel Başkanı Salim Uslu, DİSK Genel Başkanı Süleyman Çelebi ve diğer davetliler katıldı. 
     
</TEXT>
</DOC>
