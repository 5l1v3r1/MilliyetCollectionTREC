<DOC>
<DOCNO> 341532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko39.html </URL>
<DATE> 2005/05/11/ </DATE>
<TIME> 01.45 </TIME>
<AUTHOR>  </AUTHOR>
<HEADLINE>
Yeni Stand-By programında asgeri ücretle ilgili düzenleme yok... 
</HEADLINE>
<TEXT>

     Uluslararası Para Fonu IMF’nin Avrupa bölgesi kıdemli danışmanı Rıza Moghadam, IMF İcra Direktörleri Kurulu’nun bugün onayladığı Türkiye’nin yeni Stand-By programında, asgari ücretin azaltılması yönünde bir düzenleme bulunmadığını bildirdi. 
     Moghadam, Washington’da telekonferans yöntemiyle gazetecilerin sorularını yanıtladı ve Türkiye’nin 3 yıllık ve 10 milyar dolar değerindeki yeni Stand-By programıyla ilgili bilgi verdi. 
     Rıza Moghadam, yeni programın, Türkiye’nin 3 yıldan fazla zamandır ortaya koyduğu olağanüstü ekonomik performansın bir sonucu olduğunu belirtti. Moghadam, İcra Direktörleri Kurulu’nun, Türkiye’nin özellikle faiz dışı bütçe fazlasının GSMH’ya oranını yüzde 6.5’ta tutturma başarısından çok etkilendiğini ve bu başarının devam etmesini beklediklerini kaydetti. Rıza Moghadam, "programın zamanlı bir şekilde tam olarak uygulanması başarının devamı için çok kritik" dedi. 
     IMF Birinci Başkan yardımcısı Anne Krueger’in Türkiye’de yaptığı bir konuşmada, asgari ücretin yüksek olduğuna ilişkin sözlerinin hatırlatılması ve Türkiye’den bu yönde bir talep olup olmadığı yönündeki soruya karşılık Moghadam, "Yeni programda asgari ücretle ilgili hiçbir düzenleme yok" dedi. 
     Moghadam, işsizlik konusuna çözüm getirilmesinin hem Türk halkı hem de programın başarısı bakımından önemli olduğunu vurguladı. Yılda bir milyon insanın çalışabilir konuma geldiğini ve işsizlik oranına katkıda bulunduğunu belirten Moghadam, Türkiye’de yeni iş imkanlarının yaratılması gerektiğine işaret etti. Geçen yıl Türkiye’de yaratılan iş imkanının çok etkileyici düzeyde olduğunu da vurgulayan Moghadam, bu yıl daha fazla iş imkanı yaratılacağını ancak bu durumun Türkiye için ekonomik anlamda yeni zorluk yaratabileceğini kaydetti. 
     Türkiye’nin, son IMF programından kalan borcunun bir yıl ertelenmesi talebine ilişkin bir soru üzerine Moghadam, Türkiye’nin, IMF’ye üye bir ülke olarak böyle bir hakkı bulunduğunu ve IMF İcra Direktörleri tarafından da bu talebin uygun bulunduğunu kaydetti. 
     
</TEXT>
</DOC>
