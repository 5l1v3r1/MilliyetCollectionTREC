<DOC>
<DOCNO> 309923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy09.html </URL>
<DATE> 2005/01/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İsviçreli 2 bakan ilişkileri yeniden canlandırmak için Türkiye'ye geliyor 
</HEADLINE>
<TEXT>

     İsviçre Dışişleri Bakanı Micheline Calmy-Rey ve Ekonomi Bakanı Joseph Deiss, sözde Ermeni soykırımı iddiaları nedeniyle gerginleşen ilişkileri 2 yıl aradan sonra canlandırmak için Türkiye'ye geliyor. 
     A.A muhabirinin diplomatik kaynaklardan edindiği bilgiye göre, Calm-Rey'in Mart ayı sonlarında, Deiss'in de sonbahar aylarında Türkiye'ye gelmesi planlanıyor. 
     İsviçreli diplomatlar, sembolik önem taşıyan bu iki üst düzey ziyareti ilişkilerde ''yeni bir başlangıcın adımları'' olarak nitelendiriyor. 
     Türkiye-İsviçre ilişkileri, Vaud kantonunun 23 Eylül 2003'te sözde Ermeni soykırımını tanıyan bir karar alması ve bu kararın ardından Dışişleri Bakanı Calmy-Rey'in Ekim 2003 için planlanan Ankara ziyaretinin ertelenmesi nedeniyle gerginleşmişti. 
     Ankara, İsviçre makamlarına Calmy-Rey'in ziyaretinin bir süre ertelenerek, daha ileri bir tarihte yapılmasının daha yararlı ve isabetli olacağını iletmişti. Ancak Türkiye'nin hassasiyetini ''abartılı'' bulan Calmy Rey, olaydan duydukları memnuniyetsizliği Türk yetkililere ilettiklerini belirterek, ''Bu olay, son yıllarda sabırla inşa ettiğimiz ikili ilişkileri kolaylaştıracak nitelikte değil'' diye konuşmuştu. 
     Vaud kantonunun bu kararından sonra İsviçre Konfederasyonu Parlamentosu Ulusal Meclis kanadı da sözde Ermeni soykırımı hakkında bir karar almış, Türk Dışişleri Bakanlığı bu kararı şiddetle kınamıştı. 
     Bu arada, Zürih'te yayımlanan Tages-Anzeiger gazetesinde aynı dönemde çıkan bir haberde de bir Türk istihbarat elemanının Calmy-Rey'in bir kokteylde bir terör örgütü yandaşıyla 1 dakikadan fazla süren görüşme yaptığını gözlemlediğini ve Ankara ziyaretinin bu nedenle ertelendiğini iddia etmişti. 
     Türk gizli servisinin bakanın bu görüşmesinden İsviçre polisini haberdar ettiğini yazan gazete, İsviçre polisine gönderilen notun daha sonra İsviçre Cumhurbaşkanı Pascal Couchepin'e iletildiğini savunmuştu. 
     İsviçre Başsavcılığı da, Türk gizli servisinin Calmy-Rey'in bir terör örgütü yandaşıyla görüştüğünü ortaya çıkardığı ve Calmy-Rey'in Türkiye ziyaretinin bu nedenle iptal edildiğine ilişkin iddiaları ''şaşkınlık verici'' olarak nitelendirmişti. 
     Başbakan Recep Tayyip Erdoğan, bir yıl önce Davos toplantıları çerçevesinde o dönemde İsviçre Cumhurbaşkanı olan, şimdi ise Ekonomi Bakanı olarak sonbaharda Türkiye'yi ziyaret etmesi planlanan Joseph Deiss ile biraraya gelerek, konuyu ele almıştı. 
     
</TEXT>
</DOC>
