<DOC>
<DOCNO> 300684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur37.html </URL>
<DATE> 2004/12/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Velinin isyanı "Okul anketi ile aldatıldım" 
</HEADLINE>
<TEXT>

     Edirne'de bir öğrenci velisi kapısına gelen kişilerden, devlet yetkililerinin izniyle yaptıkları anket doğrultusunda 1 milyar 75 milyon lira tutarında ansiklopedi ve kitap aldığını iddia etti. 
     Kurtuluş İlköğretim Okulu 6-A sınıfı öğrencisi M.B.'nin babası Tarık Bonimalı AA muhabirine yaptığı açıklamada, kızına öğretmeni tarafından verildiğini ve mutlaka aileniz doldursun diye uyarılarak aldığı, AR-GE Eğitim Sistemi Ön Araştırma Formu'nu doldurduğunu savunarak, şöyle konuştu 
     ''Formda yöneltilen sorular ile ev telefonu, adresi ve iş telefonu ve adresi bölümlerini de doldurdum. Kızım formu öğretmenine teslim etmiş. Bir kaç gün sonra evimize gelen kişiler, okulda form yaptıklarını belirttiler. Form sayesinde bizimle temas kuran bu kişilerin söylemleri ve yönlendirmeleri dolayısıyla 1 milyar 75 milyon liralık ansiklopedi ve kitap aldım. Okulla ilgili konuşmaları olmasaydı bu alış verişi yapmazdım. Yanıltıldım ve aldatıldım.'' Bonimalı, bu alış verişten vazgeçmek için Edirne Sanayi ve Ticaret Müdürlüğü'ne bağlı Tüketici Sorunları Hakem Heyeti Başkanlığı'na müracaat ettiğini de belirterek, ''Dilekçemle birlikte Milli Eğitim Müdür Vekili Ali Zer tarafından Edirne'deki ilköğretim ve liselerde bu anketin yapılmasına ilişkin Edirne Valiliği'ne gönderilmiş yazı, Kurtuluş İlköğretim Okulu Müdürü'nce okula asılmış ve formların bütün öğrencilere tek tek verilmesini belirten yazısı ile alış-verişte düzenlenen evrağı da verdim'' dedi. 
     Dilekçesini ilk olarak Edirne Cumhuriyet Başsavcılığı'na vermek istediğini ancak, savcılıktan tüketici heyetine başvurması yönünde bilgi verildiğini de belirten Bonimalı, dilekçesinde şu görüşlere yer verdi 
     ''Kendilerini eğitim uzmanı öğretmen olarak tanıtan Ö.İ. ve S.İ. bakanlık onaylı ve milli eğitim müdürlüğünün izin ve yetki belgelerinin olduğunu, öğrencilerin eğitim ve gelişimleri ile ilgili olarak eğitim ve ansiklopedi seti dağıtımı yaptıklarını, öğrencinin okulda yapılan ön araştırma geliştirme anket formu neticesinde bu sete ihtiyacı olduğunun belirlendiğini bildirdiler. Bu setleri almamız gerektiğini, öğrencinin buna ihtiyacı olduğunu söylediler. Bana sözleşmeyi okutmadan peşinat 75 milyon lira alarak, imzalattılar. Tarafıma fatura verilmedi. Okul müdürüne durumu ilettiğimde satışla ilgilerinin olmadığını söyledi. Adı geçen kişiler devletimiz makamlarından almış oldukları izin ile çıkar amaçlı ticari faaliyette bulunarak, ben ve benim gibileri mağdur edilmektedir.'' Devletin makamlarının bu olayda kullanıldığını iddia eden Bonimalı, noterden itiraz yapmak istediğinde, imzaladığı sözleşmenin arkasındaki sözleşme koşullarında bulunan 11. madde de, Satın aldığınız yayınları iade etme hakkınız bulunmamaktadır ibaresinin yer aldığının kendisine hatırlatıldığını da bildirdi. 
     Kendisi gibi Edirne'deki okullarda öğrenim gören çocukların ailelerine bu yöntemle kitap satışının yapıldığını tahmin ettiğini belirten Bonimalı, ''Milli Eğitim bu anketin yapılmasına neden izin vermiş Bu anket sonucunda kitap satışı yapılacağı bilinmiyor muydu Ben devlet memuru bir kişiyim. 1 milyar lira benim için büyük para. Kapımıza gelen ve okulda yapılan ankette göre almamız gerektiği bildirilen kitapları beni yanıltarak ve aldatarak satmalarını doğru bulmuyorum'' dedi. 
     
     MİLLİ EĞİTİM MÜDÜR VEKİLİ ZER'İN YAZISI... 
     Öte yandan, Edirne Milli Eğitim Müdür Vekili Ali Zer, Valilik Makamı'na yazdığı ''Eğitim Sistemi Ön Araştırma çalışması'' konulu yazısı şöyle 
     ''Öz Kaynak Kültür ve Sanat Ürünleri Ticaret A.Ş.'nin araştırma uzmanlarınca, yüksek kalitede ve araştırmacı özelliklere sahip gençler yetiştirmeyi amaçlayan Eğitim Sistemi Ön Araştırma Formu çalışmasını ilimiz merkez ilköğretim ve lise okullarında yapma isteği ile ilgili 05.10.2004 tarihli yazısı ilişikte sunulmuştur. 
     İlimiz merkez ilköğretim ve ortaöğretim okullarımızda öğrencilere ön bilgi formu çalışmasının eğitim ve öğretimi aksatmadan okul müdürünün sorumluluğunda yapılabilmesi için gerekli iznin verilmesini arz ederim.'' 
     
     MİLLİ EĞİTİM ACİL TOPLANTI YAPTI 
     Bu arada, AA muhabirinin görüştüğü Edirne İl Milli Eğitim Müdür Yardımcısı Hüseyin Günay, okul müdürleriyle olağanüstü toplantı yaparak, uygulamanın durdurulmasını sağladıklarını belirtti. 
     Günay, şöyle konuştu 
     ''Olayı bugün öğrendim, anında bu olayı iptal ettim. Bugün merkezdeki 45 okul müdürünü toplantıya çağırdım. Şube müdürü arkadaşlarıma dedim ki bu adamın bu üçkağıtçılığı teyit edilmiştir. Hemen vali yardımcısına sabah gittim oluru iptal ettim. Olay şöyle, biz dedik ki adam iyi niyetli, eğitim ve öğretimi aksatmadan, okul müdürlüğünün sorumluluğunda bu tür kampanya yapsın. Fakat o şikayet bize gelir, gelmez hemen iptal ettim.'' Anket yapacak firmaya izin verilirken ekte sunduğu belgelerinin incelendiğini kaydeden Günay, ''Form örneği vardır. Biz okul müdürünün sorumluluğunda, öğrenciyi zorlama olmadan yapın dedik. Anket formuyla ilgili çalışmayı üçkağıtçılık yaptığını fark edince iptal ettik. Okul müdürleriyle tekrar görüşeceğim. Formda öğrenci ve velisinin telefon ve adreslerin bulunması konusunda ise bir şey söyleyemeyeceğim'' diye konuştu. 
     Edirne Vali Vekili Cengizhan Aksoy da, böyle bir olayı duyduğunu ve anket düzenleyen firmanın yetkisinin iptali ile ilgili yazının çıktığını bildiğini kaydetti. 
     Aksoy, olayla ilgili çok detaylı bilgiye sahip olmadığını da belirterek, ''Gerekli inceleme yaptırılacaktır'' dedi. 
     
</TEXT>
</DOC>
