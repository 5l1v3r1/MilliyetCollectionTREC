<DOC>
<DOCNO> 304609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun02.html </URL>
<DATE> 2005/01/08/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İkiz Kuleler'in enkazından çıkan 8 bin fotoğraf internette sergilenecek 
</HEADLINE>
<TEXT>

     11 Eylül 2001 terör saldırılarında yerle bir olan New York'taki İkiz Kuleler'in enkazından çıkarılarak onarılan binlerce fotoğraf internette sergilenerek kurbanların yakınları tarafından sahip çıkılması sağlanacak. 
     İkiz Kuleler'de hayatını kaybedenlerin yakınlarının kendilerine verilecek şifrelerle 18 Ocak'tan itibaren girebileceği internet sitesinde 8 bin fotoğrafın sergileneceği kaydedildi. 
     Saldırı öncesinde binayı işleten Port Authority of New York, binada çalışıp da hayatta kalanların ise kendi fotoğraflarını tespit ederek alabilmek için daha ileriki bir tarihte siteyi ziyaret edebileceklerini açıkladı. 
     Yaklaşık 2 bin 800 kişinin öldüğü saldırıda yerle bir olan İkiz Kuleler'in 1,6 milyon tonluk enkazı arasında bulunan fotoğrafların Eastman Kodak firması tarafından ücretsiz olarak onarıldığı kaydedildi. 
     
     NEW YORK TIMES GAZETESİ, İNTERNET SİTESİNİ PARALI HALE GETİRMEYİ DÜŞÜNÜYOR 
     Ücretsiz online versiyonu sayesinde geniş bir uluslararası okuyucu kitlesi de bulunan ABD'nin saygın gazetelerinden New York Times'ın, ücretli abonelik sistemine geçerek internet sitesini paralı hale getirmeyi düşündüğü kaydedildi. 
     En büyük rakiplerinden Wall Street Journal gazetesinin online versiyonunun uzun süredir paralı olmasını göz önünde tutan New York Times'ın kendi online yayınını da paralı hale getirip getirmeme konusunu uzun bir süredir gözden geçirdiği, ancak bu konuda kısa vadede bir politika değişikliği yapmasının beklenmediği ifade edildi. 
     Haftaya çıkacak sayısının kapak konusu olarak New York Times Co. şirketini işleyen Business Week dergisinde, Kasım ayında 18 milyon farklı kişinin ziyaret ettiği gazetenin internet sitesinin ücrete tabi tutulup tutulmamasının şirket içerisinde ciddi şekilde tartışıldığı kaydedildi. 
     Kayıt yaptırmak suretiyle günlük haberleri internetten ücretsiz okunabilen New York Times'ın online versiyonunun arşiv hizmetinden faydalanabilmek için ücretli abone olmak gerekiyor. 
     Gazetenin en büyük rakibi durumundaki Wall Street Journal ise uzun zamandır online versiyonundan da ücret alıyor. Internet üzerinden 701 bin abonesi bulunan Wall Street Journal'ın yıllık abone ücreti 79 dolar. Ancak gazetenin basılı versiyonuna abone olanlar yılda 39 dolar ödeyerek online versiyonundan da yararlanabiliyor. 
     
</TEXT>
</DOC>
