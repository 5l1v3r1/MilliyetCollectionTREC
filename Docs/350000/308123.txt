<DOC>
<DOCNO> 308123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/dunya/adun.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
3. Bush dönemi başladı 
</HEADLINE>
<TEXT>


ABD Başkanı George W. Bush, dün yemin ederek ikinci dört yıllık görev dönemine resmen başlarken, "dünyada özgürlüğün yaygınlaştırılması" mesajını verdi 

Yasemin Çongar - Washington 


Babası George H. W. Bush'un 1988 - 1992 yıllarındaki başkanlığının ardından 2000'de Beyaz Saray'a yerleşen ve 2004 seçimlerini kazanarak 4 yıl daha başkanlık yapma hakkı kazanan George W. Bush dün yemin ederek ikinci görev dönemine resmen başladı. 
ABD Kongresi önünde, yüzbine yakın kişinin açık havada izlediği ve Yüksek Mahkeme Başkanı William Rehnquist'in, ağır kanser hastası olmasına karşın bizzat gerçekleştirdiği yemin töreninde, sol elini İncil'e basıp sağ elini havaya kaldıran Başkan Bush, "ABD Anayasası'nı koruma ve kollama" sözü verdi. 

Özgürlük mesajı 
Yemin ettikten sonraki 17 dakikalık konuşmasının geniş bölümünü "dünyada özgürlüğün ve demokrasinin yaygınlaştırılması" mesajına ayıran Bush, "Olaylar ve sağduyu bizi tek bir sonuca ulaştırıyor Topraklarımızda özgürlüğün ayakta kalması giderek artan biçimde, özgürlüğün diğer topraklardaki başarısına bağlıdır. Dünyamızda barış için en güçlü umut, özgürlüğün dünyada yaygınlaştırılmasıdır" dedi. Bush, "dünya halklarına seslendiğini" belirterek, "Zulmün baskısı altında ve umutsuzluk içinde yaşayanlar şunu bilebilirler ABD, gördüğünüz baskıyı da, size baskı yapanları da hoşgörmeyecektir. Siz kendi özgürlüğünüz için ayağa kalktığınızda, biz de sizin yanınızda duracağız" dedi. 
Bugün "baskı gören, cezaevinde ya da sürgündeki demokratik reformculara" da "Amerika sizi olduğunuz gibi görüyor, gelecekteki özgür ülkenizin liderleri olarak" diye seslenen Başkan Bush, baskıcı rejimlerin liderlerine ise, İç Savaş döneminde ABD başkanı olan Abraham Lincoln'ün, "Özgürlüğü başkalarına çok görenler, özgür olmayı hak etmezler" sözünü hatırlattı. 


Hanedan Beyaz Saray'da 

Bush, törenler dolayısıyla Washington'a gelen ailesinin tam 146 üyesini Beyaz Saray'da ağırladı. Bush'un babası eski başkan Bush, annesi Barbara, 4 kardeşi, Bush'un en yakınları arasında yer aldı. 


</TEXT>
</DOC>
