<DOC>
<DOCNO> 302799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy09.html </URL>
<DATE> 2005/01/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan Eğitimde hedefimiz tek tedrisata geçebilmek... 
</HEADLINE>
<TEXT>

     Başbakan Recep Tayyip Erdoğan, ''Eğitimde tek tedrisata geçebilmek, hedefimiz bu. Sınıflar azami 30 öğrenci olacak derecede planlanmalı'' dedi. 
     Bursa Ticaret ve Sanayi Odası'nca BTSO merkez Yıldırım İlçesi'ne bağlı Atıcılar Mahallesi'nde inşa ettirilecek, farklı alanlardaki okul ve tesisleri içinde barındırması nedeniyle Türkiye'de ilk olma özelliği taşıyan ''BTSO Eğitim ve Spor Vadisi''nin temeli, Başbakan Erdoğan tarafından atıldı. 
     Erdoğan, törende, startını verdikleri ''Eğitime Yüzde 100 Destek Kampanyası''nın, Türkiye'nin bilgi toplumu olma yolundaki en önemli göstergelerden biri olduğunu söyledi. 
     Temeli atılacak olan ''Eğitim ve Spor Vadisi''nin de Türkiye'de bir ilk olması bakımından bir farklılık ifade ettiğini anlatan Erdoğan, BTSO yetkililerini bu yatırım dolayısıyla kutladı. Erdoğan, şöyle konuştu 
     ''İki yıldır Türkiye Cumhuriyeti tarihinde ilk defa bütçeden en büyük payı eğitime ayırdık. Böyle bir şey bugüne kadar olmuş değildi. Gerek 2004 bütçesinde, gerek 2005 bütçesinde en büyük payı Milli Eğitim Bakanlığımız alıyor. Bununla kalmadık. 'Eğitime yüzde 100 Destek Kampanyası'na başladık. Ve bununla da kalmadık. 'Kim ki, bir okul yaptırıyorsa veya bir okulu tefriş ediyorsa, yapmış olduğu harcamaların tamamını yüzde 100 gidere koyabilir' dedik. Dolayısıyla, vergiden düşme imkanı getirdik. Bu da bugüne kadar yoktu. Yüzde 5 gibi bir uygulama vardı. Ama, biz bunu yüzde 100'e çıkardık. Niçin Derdimiz okulu kimin yaptığı değil. 'Üzümü hep beraber, milletçe yiyelim' diyoruz.'' Erdoğan, eğitimin altyapısını güçlendirmek için çalışmaların hızla sürdürüldüğünü, bu sayede eğitime destek veren vatandaşların sayısının da arttığını ifade ederek, eğitimle ilgili bu çalışmaların devletin gücünün de artmasını sağladığını kaydetti. 
     Eğitimde bilişim teknolojisine geçişte de çok ciddi gelişmeler olduğunu, gelecekte bu çalışmaların daha da ilerleyeceğini belirten Erdoğan, ''Derdimiz şu Eğitimde tek tedrisata geçebilmek, hedefimiz bu. Sınıflar azami 30 öğrenci olacak derecede planlanmalı. Buna doğru yürüyoruz ve bunu da gerçekleştirmiş bulunuyoruz. Tabii biliyoruz ki başlattığımız bu eğitim seferberliğinde yalnız değiliz'' dedi. 
     
     BAKAN ÇELİK'İN KONUŞMASI 
     Milli Eğitim Bakanı Hüseyin Çelik de 2003 yılında başlatılan ''Eğitime Yüzde 100 Destek Kampanyası'' çerçevesinde, Türkiye genelinde şu ana kadar 8 bin derslik yapıldığını, Bursa'nın da bu konuda en başarılı iller arasında yer aldığını söyledi. 
     BTSO'nun, bir yıl içinde Bursa'ya bir meslek, bir de genel lise kazandırdığını, şu anda da Türkiye'ye örnek olabilecek bir kampusun inşasına başlayacağını dile getiren Çelik, eğitim konusunda Vali Oğuz Kağan Köksal'ın ''muazzam bir orkestra şefliği'' yapması sayesinde Bursa'da önemli adımlar atıldığını kaydetti. Çelik, ''Bursa, yeni bir silkinme, büyüme hamlesindedir'' diye konuştu. 
     Çelik, BTSO yetkililerinden, merkez Nilüfer İlçesi'ne de bir eğitim tesisi kazandırmalarını istedi. 
     BTSO Başkanı Celal Sönmez de Bursa'da kazandıklarını Bursa'ya yatıran bir oda olarak kentin en büyük eğitim yatırımına imza atmanın mutluluğunu yaşadıklarını bildirdi. 
     
     10 MİLYON DOLARLIK YATIRIM 
     Atıcılar Mahallesi'nde yaptırılacak olan ve 6 bin 500 öğrencinin eğitim göreceği ''BTSO Eğitim ve Spor Vadisi''nin, 10 milyon dolara mal olacağı bildirildi. 
     
</TEXT>
</DOC>
