<DOC>
<DOCNO> 334757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun48.html </URL>
<DATE> 2005/04/19/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Görkemli doğum günü yaptı, ama halkı aç... 
</HEADLINE>
<TEXT>

     Açlığın kol gezdiği, onbinlerce insanın açlığın pençesine düştüğü küçük Afrika ülkesi Swaziland'da kralın yaş günü için bugün masraftan kaçmadan şatafatlı bir tören düzenlendi. 
     Kral 3. Mswati, 37. doğum gününü Manzini stadında toplanan yaklaşık 20 bin kişinin önünde kutladı. 
     Törende halka hitap eden kral, ''kraliyetin mukaddes olduğunu'' belirterek şu ifadeyi kullandı ''Bağımsızlığımızı kazandığımızdan beri Tanrı bizi koruyor...'' Doğum gününü ''mühim milli hadise'' olarak nitelendiren Kral Mswati, halkın ''monarşinin sürdürülmesini istediğini'' söyledi. 
     Geleneksel kalkanları ellerinde, aslan ya da leopar derisi giysileri içindeki muhariplerin yanı sıra çıplak göğüsleri incilerle bezenmiş genç kızlar, stadyumda toplanan insanların önünde dans etti. Krala saygı için 21 pare top atıldı, marşlar çalındı. 
     Meclise sunulan bütçeye göre, Msawati'nin doğum günü partisi için 1,2 milyon avro harcandı. 
     11 karısı ve iki nişanlısıyla sefahat ve debdebe içinde yaşamakla suçlanan Kral Msawati, geçen aralık ayında 390 bin avro vererek lüks bir araba satın alınca bütün dünyada medyanın ilgi odağı haline gelmişti. 
     1,2 milyon kişilik Swaziland nüfusunun yüzde 65'inden fazlası, günde bir dolar bile kazanamıyor. Ülkede yaklaşık 200 bin kişi hayatta kalabilmek için gıda yardımına muhtaç. 
     
</TEXT>
</DOC>
