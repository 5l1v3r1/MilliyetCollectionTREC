<DOC>
<DOCNO> 313834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy04.html </URL>
<DATE> 2005/02/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Askerden İran'a büyük ilgi 
</HEADLINE>
<TEXT>

     ANKARA Milliyet 

İran'ın Ankara Büyükelçisi Firuz Dovletabadi'nin evsahipliğinde, İran Ulusal Günü nedeniyle verilen resepsiyona, askerler ilk kez tuğgeneral seviyesinde katıldı. ABD ve İsrail'in Ankara'ya "İran'ın nükleer faaliyetleri durdurulmalı" mesajı ilettiği bir dönemde Ankara Merkez Komutanı Tuğgeneral Hasan Fehmi Büyükbayram resepsiyonda hazır bulundu. 
     Hilton Oteli'nde dün akşam verilen resepsiyona askerler ilk kez büyük ilgi gösterdi. Önceki yıllarda yıllardaki resepsiyonlara bir veya iki rütbeli subay katılırken, dün gece resepsiyona Kara, Deniz ve Hava komutanlıkları ile Milli Savunma Bakanlığı, Jandarma Genel Komutanlığı, Sahil Güvenlik Komutanlığı ve Kara Harp Okulu albay seviyesinde katıldı. TSK, İran İslam devriminden bu yana ilk kez İran'ın evsahipliğindeki bir organizasyona bu düzeyde katıldı. 
     
     Alman ve İngilizler de geldi 

     Resepsiyonda, İran sorununun diplomatik yollarla halledilmesini savunan Almanya'nın Ankara Büyükelçisi Wolf Ruthart Born ile İngiltere'nin Ankara Büyükelçisi Peter Westmacott da hazır bulundu. Resepsiyona, KKTC'nin Ankara'daki askeri ateşleri de davet edildi. İran'ın, bu uygulaması, 24 Nisan'da Kıbrıs'ta yapılan referandumdan sonra çıkan sonuçların ardından Ankara'ya destek verdiği şeklinde yorumlandı. 
     Resepsiyonda ayrıca, Devlet Bakanı Kürşat Tüzmen, Ulaştırma Bakanı Binali Yıldırım, AKP Genel Başkan Yardımcısı Mehmet Dülger, kapatılan Refah Partisi'nin lideri Necmettin Erbakan ve Saadet Partisi Genel Başkanı Recai Kutan da hazır bulundu. Resepsiyonda, İranlı kadın ve erkekler karşı cinsleri ile tokalaşmadı. 

     
</TEXT>
</DOC>
