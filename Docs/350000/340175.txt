<DOC>
<DOCNO> 340175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko37.html </URL>
<DATE> 2005/05/06/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Konya'da hazine arazilerinin satışından 2 milyon YTL gelir elde edilecek 
</HEADLINE>
<TEXT>

     Konya Defterdarı Sabahattin Parmakerli, Konya’da toplam 1 milyon 354 bin metrekare arazinin satışından, 2 milyon 146 bin YTL gelir elde edileceğini söyledi. 
     Parmakerli Defterdarlık Binası’nda düzenlediği basın toplantısında, kamu hizmeti için gerekli olmayan arsa ve arazilerin satılarak ekonomiye kazandırılması programı çerçevesinde, merkez Karatay, Meram ve Selçuklu İlçeleri’nde ve bu ilçelere bağlı köy ve beldelerde toplam 141 adet taşınmaz malın satışa çıkarılacağını kaydetti. 
     Bu arazi ve arsaların 9-13 Mayıs tarihleri arasında Defterdarlık Milli Emlak Müdürlüğü’nde ihale usulü satılacağını ifade eden Parmakerli, şöyle dedi 
     "Toplam 1 milyon 354 bin metrekare arazinin satışından 2 milyon 146 bin YTL gelir elde edilecek. Satışlar KDV’den muaf olacak. Satılan arazilerden Tapu Harcı alınmayacağı gibi arsa ve araziler, alındığı tarihten itibaren 5 yıl süreyle de Emlak Vergisinden muaf tutulacak. Arsa ve arazilerin satışında, bulundukları yer ile fiyatları göz önüne alınarak taksitlendirme de yapılacak. İhaleye katılmak için tahmini bedelin yüzde 10’u kadar geçici teminat alınacak." 
     
</TEXT>
</DOC>
