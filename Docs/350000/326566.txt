<DOC>
<DOCNO> 326566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yazar/uras.html </URL>
<DATE> 2005/03/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Şimdiki çocuklar hem harika hem sabırsız 
</HEADLINE>
<TEXT>


Vehbi Koç, "Şimdiki çocuklar hem harika, hem de sabırsız. Çok iyi okuyorlar, yetişiyorlar ama, sabırları yok. Bizim yetmiş yılda geldiğimiz noktaya yedi günde gelmeyi istiyorlar" derdi. 
Bir bisküvi tesisinde işe başlayarak altmış yılda bugünkü dev "Ülker Grubu"nu ortaya çıkaran Sabri Ülker'in torunlarından ikisi dedelerinin elini öpmüşler. "Dede, biz okuduk. Yetiştik. En aşağıdan başlayarak kurulu sistem içinde zaman geçirmeyi istemiyoruz. Bize birkaç şirketin sorumluluğunu ve de kendimizi gösterme fırsatını veriniz" demişler. 
Dede Sabri Ülker de gençlerin isteğini kabul etmiş. Ülker Grubu çatısı altındaki 3 şirketin hisse çoğunluğunu ve de yönetim sorumluluğunu iki torununa devretmiş. 1 "Golf" dondurmalarını üreten "Natura Gıda", 2 "Exper" bilgisayarlarını üreten "Data Teknik" ve de 3 Elektronik alet, bilgisayar ticari yapan "Hızlı Sistem" şirketlerinin çoğunluk hisseleri aile içi hisse senedi değişimiyle iki genç toruna verilmiş. Ama bu üç şirket gene Ülker Grubu'nun şemsiyesi altında. Bu şirketlerde şemsiye kuruluş Aile Holding Yıldız Holding pay sahibi. 

Torunlar işbaşında 
Ülker Grubu'nun kurucusu Sabri Ülker'in bir kızı, bir oğlu var. Oğlu Murat Ülker, grubun icra kurulu başkanı. Kızı Ahsen Özokur'un eşi Orhan Özokur, grubun icra kurulu başkan yardımcısı olarak Murat Ülker ile birlikte çalışıyor. 
Oğlunun da kızının da üçer çocuğu var. Oğlunun çocukları küçük. Kızının çocukları eğitimlerini tamamlamış, yetişkin gençler. 
Kızının büyük oğlu Ali, Ülker Grubu'nda en alttan işe başlayarak yetişmiş, tırmana tırmana, Metin Yurdagül'ün başında bulunduğu Gıda Grubu'nun başkan yardımcılığına ve Ülker'in icra kurulu üyeliğine kadar yükselmiş. Dedesi Sabri Ülker onu çok sevdiğinden soyadını da Ülker yapmış. 

Şirketler dağılmasın 
Grubu 13 üyeli icra kurulu yönetiyor. Başkan Murat Ülker, yardımcısı Orhan Özokur ve torun Ali Ülker icra kurulunda aileyi temsil ediyor. Diğer on üye profesyonel yönetici. 
Sabri Ülker'in kızının diğer iki oğlu Ali Ülker'in erkek kardeşleri Ahmet ve Ömer Özokur bundan sonra çoğunluk hisselerini devraldıkları üç şirketin sorumluluğunu taşıyacak. Aile, babaları Orhan Özokur'un Ülker Grubu İcra Kurulu Başkan Yardımcılığı sorumluluğunu sürdürürken, iki oğlunun şirketini gözetmeye daha çok vakit ayırmasını uygun görmüş. 
Ülker Grubu yıllık 4 milyar dolar cirosu, yurtdışında 7 fabrikada gerçekleştirdiği 300 milyon dolarlık üretim ve de 100 ülkeye yaptığı 300 milyon dolarlık ihracatla ülkenin büyük bir gıda kuruluşu 18 bin 500 kişiye istihdam imkanı sağlıyor. 
Böyle kuruluşlardaki yapısal değişim önem taşıyor. Çünkü bu tür kuruluşların dağılması zayıflaması değil yaşaması ve güçlenmesi ülke ekonomisi için önemli. 



</TEXT>
</DOC>
