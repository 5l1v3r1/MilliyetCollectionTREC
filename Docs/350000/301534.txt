<DOC>
<DOCNO> 301534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun26.html </URL>
<DATE> 2004/12/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ölü bulunan Ulaştırma Bakanı için soruşturma açıldı 
</HEADLINE>
<TEXT>

     Ukrayna Başsavcılığı, Ulaştırma Bakanı Heorhiy Kirpa'nın ölümüyle ilgili suç soruşturması açtı. 
     Başsavcılıktan yapılan açıklamada, ülkenin önde gelen işadamlarından da olan Kirpa'nın intihar ettiğine inanıldığı açıkça ifade edildi, ancak Kirpa'nın buna zorlanmış olma ihtimali bulunabileceği belirtildi. 
     Savcılık sözcüsü, ''Bu sabah başsavcı 'intihara zorlanma' maddesi çerçevesinde suç soruşturması açtı'' dedi. 
     Ukrayna'da önceki gün yapılan devlet başkanlığı seçimlerinde kaybettiği belirtilen Başbakan Viktor Yanukoviç ve Devlet Başkanı Leonid Kuçma'ya yakınlığıyla bilinen Kirpa, dün başkent Kiev'in dışındaki evinde başından vurulmuş halde, yanında bir tabancayla bulunmuştu. 
     
</TEXT>
</DOC>
