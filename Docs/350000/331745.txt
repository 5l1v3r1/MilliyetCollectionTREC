<DOC>
<DOCNO> 331745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko14.html </URL>
<DATE> 2005/04/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
"Türkiye ekonomisi 2004'te yüzde 9.9 büyüme ile rekor kırmıştır" 
</HEADLINE>
<TEXT>

     Çevre ve Orman Bakanı Osman Pepe, ''Türkiye ekonomisi 2004 yılında yüzde 9.9 büyüme kaydederek bir rekor kırmıştır'' dedi. 
     Çevre ve Orman Bakanı Osman Pepe, İzmit Ticaret Odası Başkanlığı'na yeniden seçilen Hüseyin Zeytinci'yi ziyaretinde, geçen yıl ekonomide büyüme rekoru kıran Türkiye'nin, bu yılın ilk üç ayında da aynı çizgiyi sürdürdüğünü söyledi. 
     Pepe, son 30 yıl çok yüksek enflasyonla yaşama durumunda kalan Türkiye'nin, 2 yıldır düşük enflasyonla yaşamaya çalıştığını ve yaşanan bazı sıkıntıların doğal olduğunu belirtti. 
     Özel sektöre dayalı ihracatı hedef alan kalkınma modelini benimsemiş bir anlayışın takipçisi olduklarını ifade eden Pepe, şunları kaydetti 
     ''Özel sektör 2004 yılında 40 milyar dolardan fazla yatırım yapmışsa, bu yatırımlar 2005 ve 2006 yılında istihdama pozitif yansıyacaktır. Türkiye ekonomisi 2004 yılında yüzde 9.9 büyüme kaydederek bir rekor kırmıştır. Türkiye'nin gayri safi milli hasılası 300 milyar doların üzerine çıkmış, dış ticaret hacmi 150 milyar dolar olmuştur. Turizm gelirleri ise 17.5 milyar dolara çıkmıştır.'' 
     
     İSTİHDAM SORUNU 
     ''Ülkemizde makro ekonomik dengeleri memnun eden tabloların yanında, istihdam noktasında sıkıntılarımız olduğunu biliyoruz. Bazıları, 'Ülke büyüyor, istihdamda başarı elde edilemiyor' diyor. Türkiye'de her yıl 700 bin kişi istihdam pazarına girmektedir. İşsizliği sabit tutabilmek için her yıl 700 binin üzerinde insanımıza iş verebilmemiz lazım. 41.5 derece hasta ateşiyle yatan Türkiye ekonomisinin bir anda maraton koşacak noktaya getirdiğimizi iddia etmiyoruz ama hastanın ateşinin düştüğünü, normal yollarla beslenecek hale geldiğini ve gözünün içinin parladığını görüyoruz. Her şeye rağmen, bazılarının şaşı bakmasına rağmen Türkiye iyi yolda, istikrarlı bir şekilde büyümeye, kalkınmaya devam ediyor.'' İzmit Ticaret Odası yöneticileriyle basına kapalı toplantı yapan Osman Pepe, daha sonra Kocaeli Sanayi Odası Başkanı Yılmaz Kanbak'a da nezaket ziyaretinde bulundu. 
     Ziyaretler öncesinde, Kocaeli Valisi Erdal Ata, Kocaeli Büyükşehir Belediye Başkan Vekili İlyas Şeker, Saraybahçe Belediye Başkanı Halil Vehbi Yenice ile İstiklal Caddesi'ndeki Kızılay İş Hanı'ndaki esnafla kahvaltı yapan Bakan Pepe, Türk Polis Teşkilatı'nın 160. Kuruluş Yıldönümü etkinlikleri kapsamında İzmit Ticaret Odası'nda açılan malzeme tanıtım sergisini gezdi. 
     
</TEXT>
</DOC>
