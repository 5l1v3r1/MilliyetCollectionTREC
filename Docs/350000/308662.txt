<DOC>
<DOCNO> 308662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy05.html </URL>
<DATE> 2005/01/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bülent Ecevit Türkiye'de CHP diye bir güç artık yok 
</HEADLINE>
<TEXT>

     Eski Başbakan ve DSP'nin eski Genel Başkanı Bülent Ecevit, ''Türkiye'de artık CHP diye bir gücün olmadığını, CHP'nin ömrünün dolduğunu ve kurultayı kimin kazanacağının önemli olmadığını'' söyledi. 
     Ecevit, Oran'daki evinde düzenlediği basın toplantısında, gazetecilerin Kurban Bayramı'nı kutladı. Ecevit, elektriklerin kesik olması nedeniyle hazırladığı metni kameraların ışıklarının yardımıyla kontrol etti. 
     ABD'nin, Irak'ı işgalden sonra şimdi de İran'ı tehdit ettiğini ifade eden Ecevit, bu durumun çok ciddi olduğunu söyledi. İran'ın dünyanın en köklü ve bağımsızlığını her zaman korumuş devletlerinden biri olduğuna işaret eden Ecevit, ''ABD, Irak'ı bile dize getiremedi. Şimdi İran'ı nasıl dize getirecek, bunu anlayamıyorum, buna ihtimal vermiyorum. ABD yönetimi, olmayacak projeler uygulamaya kalkışıyor'' diye konuştu. 
     
     ''TÜRKİYE KESİN TAVIR ALMALI'' 
     Türkiye'nin İran'la kültür, dil ve dini yönden tarihten gelen yakın ilişkileri olduğunu, Osmanlı İmparatorluğu'nun en güçlü döneminde bile iki ülkenin birbirine saygılı davrandığını anlatan Ecevit, Türkiye'nin iktidarı ve muhalefetiyle birlikte devlet olarak İran'a olası bir saldırıya karşı kesin tavır alması gerektiğini vurguladı. Bülent Ecevit, ''Allah esirgesin, olası bir savaştan en fazla zarar görecek ülke Türkiye olur'' dedi. 
     Türkiye'nin vakit kaybetmeden ABD'yi etkin ve kararlı bir şekilde uyarması gerektiğini kaydeden Ecevit, hükümetin görevlerini yerine getirmediğini, anamuhalefetin de kendi iç sorunları dışında bir konuyla ilgilenecek durumda olmadığını söyledi. 
     Bülent Ecevit, ''ABD bir bakıma demokratik bir ülke olmakla beraber dünyayı ilgilendiren konularda demokratik sayılamaz. Bir tek devlet başkanı, kendi başına, olmayacak kararlar alıp uygulamaya kalkışmaktadır. Bu bize ders olmalıdır. Bugün bildiğiniz gibi, Sayın Başbakan, ABD'deki gibi sistem değişikliği getirme hayali içinde. ABD gibi köklü demokrasi ilişkileri bulunan bir ülkede bile bu sistemin tehlikeli olduğu ortaya çıkmıştır'' diye konuştu. 
     
     ''SOLUN YAZGISI CHP'YE BAĞLI DEĞİL'' 
     CHP'de yaşanan gelişmelere de değinen Ecevit, CHP içinde ''akılalmaz kargaşa'' olduğu halde kendilerinin bunu istismar etmediklerini ve tavır almadıklarını söyledi. 
     Bülent Ecevit, 57. hükümet dönemindeki icraatlar, erken seçim süreci ve sonrasında yaşanan gelişmeleri anlattıktan sonra oy kaybına rağmen DSP'nin ''köklü ve sağlıklı bir parti'' olduğunu ifade ederek, şöyle devam etti 
     ''Türkiye'de solun yazgısı kesinlikle CHP'ye bağlı değildir. CHP'nin içinde bulunduğu durumdan yararlanan bugünkü iktidar partisi, her istediğini rahatça Meclis'ten geçirebilmektedir. Çünkü karşısında muhalefet yoktur. Oysa demokrasinin özelliği iktidarın varlığından değil, muhalefetin varlığından kaynaklanır. Türkiye'de güçlü bir iktidar vardır, ancak Meclis'te sesini duyurabilecek muhalefet ortaya çıkmamıştır. CHP etki gösterememektedir. Bu da siyasal yaşamda ciddi sorunlara yol açmaktadır. 
     CHP'nin ne olduğu, ne olacağı belli değildir. Tartışmalar oluyor fakat bunlar kof tartışmalar, toplumu ilgilendirmeyen tartışmalar. O bakımdan Türkiye'de CHP diye bir güç artık yok.'' 
     
     ''GÜÇLÜ OLSA, AŞARDI'' 
     Gazetecilerin sorularını da yanıtlayan Ecevit, CHP'deki kargaşanın ''dış kaynaklı'' olduğu yolundaki değerlendirmelerin hatırlatılması üzerine, ''Eğer CHP bugünkü kadar etkisiz olmasaydı, dışarıdan gelebilecek oyunların üstesinden rahatlıkla gelebilirdi'' dedi. 
     Türkiye'nin Çanakkale'de, Kurtuluş Savaşı'nda ve Kıbrıs sorununda gücünü gösterebildiğini anımsatan Ecevit, ''Türkiye'ye yönelik oyunlar vardır. Bu açık. Ama Türkiye bu oyunları yenebilecek durumda olduğunu kanıtlamıştır'' diye konuştu. 
     CHP'deki muhalefetin kurultayda başarılı olup olamayacağına ilişkin bir soruyu yanıtlarken, kurultayı kim kazanırsa kazansın CHP'nin mevcut yapısı içinde başarılı olabileceği umudu taşımadığını belirtti. 
     
     ''ATATÜRK'E BUNDAN AĞIR LAF OLAMAZ'' 
     ''En yetenekli politikacıların bile mevcut yapısal sorunları içinde CHP'yi çalışır duruma getiremeyeceğini'' savunan Ecevit, şunları söyledi 
     ''CHP, çok partili sisteme geçildiğinden bu yana bölünmelerle karşılaştı. 12 Eylül döneminde kapatıldı. CHP çok olumlu ve etkili çalışmalar yapmıştır. Türkiye Cumhuriyeti Devleti'ni kurmuştur bu parti. Ama bir noktaya geldikten sonra işlevi ortadan kalkıyor. Şimdi kendini bile idare edemeyen bir parti, Cumhuriyetin kurucusuyum diyor, Atatürk'ü ben temsil ederim diyor. Atatürk'e bundan daha ağır laf olamaz. Bu kadar zayıf düşmüş bir parti. Sanki bütün Türkiye ona bağlı...'' Ecevit, başka bir soru üzerine, CHP kurultayını kimin kazanacağının önemli olmadığını söyledi ve ''Kısacası CHP'nin ömrü dolmuştur ama tarihte çok onurlu bir yeri vardır. Onun önünde hepimiz saygıyla eğilmeliyiz'' dedi. 
     Başka bir soru üzerine de Ecevit, ''CHP içinde DSP'de çalışabilecek kişiler olduğunu ve partinin kapısının herkese açık olduğunu'' söyledi. 
     
</TEXT>
</DOC>
