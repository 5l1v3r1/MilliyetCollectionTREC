<DOC>
<DOCNO> 335364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/guncel/gun04.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal, yasa iptal ettirdi 
</HEADLINE>
<TEXT>


GÜVEN ÖZALP Brüksel 

Sabancı suikastı faillerinden Fehriye Erdal, Belçika'da terörizmle mücadele amacıyla çıkarılan bir yasa maddesinin iptali için açtığı davayı kazandı. Yasaların, Belçika Anayasası'na uygunluğunu inceleyen Hakemlik Mahkemesi, terörizmle mücadele amaçlı maddenin, kabul edilme tarihinden önceki suçlara da uygulanmasına olanak sağlayan düzenlemeyi geçersiz buldu. 

'Süreç olumsuz etkilenmez' 
Suç Örgütleri Yasası'na 2003'te eklenen madde, Erdal'ın Sabancı suikastına yönelik suçlamalardan dolayı da yargılanabilmesine ortam hazırlıyordu. Hakemlik Mahkemesi, dün maddeyi Belçika Anayasası'na aykırı buldu ve iptal kararı aldı. 
Sabancı Ailesi'nin avukatı Fernand Schmitz, kendisinin "iptal edilemeyecek bir maddeyi temel aldığını", sürecin olumsuz etkilenmeyeceğini söyledi. Schmitz, tezini Avrupa Terörizme Karşı Mücadele Sözleşmesi'ne dayandırdığını, bu sözleşmeye göre de bir terör sanığı yabancıyı elinde bulunduran ve suç işlediği ülkeye iadesini reddeden devletin, o sanığı yargılama yükümlülüğünde olduğunu belirtti. 


</TEXT>
</DOC>
