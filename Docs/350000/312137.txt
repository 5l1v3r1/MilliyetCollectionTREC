<DOC>
<DOCNO> 312137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur32.html </URL>
<DATE> 2005/02/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hamile olduğunu doğum anında anladı .. 
</HEADLINE>
<TEXT>

     Konya'nın Beyşehir İlçesi'nde, hamile olduğunu doğum yaptıktan sonra öğrendiğini iddia eden anne, bebeğini komşularının yardımıyla bir kamyonetin kasasında doğurdu. 
     AA muhabirinin edindiği bilgiye göre, Esentepe Mahallesi 23. Sokak'ta yaşayan Kezban Yelden 38 , şiddetli karın ağrısı şikayeti üzerine, yakınları tarafından hastaneye götürülmek için bir kamyonetin üzeri açık kasasına alındı. 
     Acı içinde kıvranan kadını kamyonetin kasasına çıkarmaya çalışan kocası Halil Yelden'e, yoldan geçen iki kadın yardım etti. Kadınların birinin, ''Bu kadın hamile, doğurmak üzere'' demesi üzerine Halil Yelden şaşkına döndü. 
     Doğumun başlaması üzerine yol kenarına park edilen kamyonette Yelden, komşularının da yardımıyla bir erkek çocuk dünyaya getirdi. Çağrılan ambulans, doğum tamamlandıktan sonra olay yerine gelerek çocuğu ve annesini Beyşehir Devlet Hastanesi'ne götürdü. Kezban Yelden ve bebeğinin sağlık durumunun iyi olduğu bildirildi. 
     Anne Yelden, doğum başlayana kadar hamile olduğundan haberinin olmadığını iddia ederek, ''Zaten doktora da gitmedim. 9 ay boyunca karnım da fazla büyümedi, sadece biraz kilo aldım. Normal şekilde kilo alıyorum diye düşünmüştüm. Karnımda, tekme atma gibi bir kıpırdanma da olmadı. Son zamanlara kadar 90 olan kilomda artış fazla olmadı. Bugüne kadar herhangi bir ağrı ya da sancı hissetmemiştim'' diye konuştu. 
     Hastanenin acil servisinde görevli Dr. Ali Altunbay ise böyle bir olayla ilk kez karşılaştığını belirterek, şunları kaydetti 
     ''Bu olay çok farklı. Bir kadının 9 ay boyunca hamileliğinden haberdar olmadığını iddia etmesi, gerçekten bize tuhaf geliyor. Bu olay, bizleri ve diğer hekim arkadaşları hayrete düşürdü. Daha önce benzer bir vakanın yaşandığını hiç duymadık. Çok sık rastlanan bir olay değil. Anladığımız kadarıyla kadın doğru söylüyor. Ancak bunun açıklamasını da yapamıyoruz. Hamilelik sürecinde en azından bel ağrısı yaşaması lazım. Çok kilolu olması hamileliğini kamufle etmiş olabilir.'' Anne Kezban Yelden'in 3 çocuğu daha olduğu öğrenildi. 
     
</TEXT>
</DOC>
