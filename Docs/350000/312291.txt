<DOC>
<DOCNO> 312291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun14.html </URL>
<DATE> 2005/02/04/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Rumsfeld Rakamlara bakmayın 
</HEADLINE>
<TEXT>

     ABD Savunma Bakanı Donald Rumsfeld, Irak'ta pazar günü yapılan seçimlerin, bu ülkedeki ABD kuvvetleri için yeni bir safha başlattığını ve artık amacın, Iraklılar'ın kendi ülkelerini savunmasına yardım olduğunu söyledi. 
     ABD Savunma Bakanlığı Pentagon'da basın toplantısı düzenleyen Rumsfeld, bu yeni safhada önceliğin, kendi ülkelerinin güvenliğinde daha fazla sorumluluk alacak olan Iraklılar'a yardım etmeye verileceğini kaydetti. 
     Başarının, Irak güvenlik güçlerinin eğitimine bağlı olduğunu belirten Rumsfeld, ''İlerlemeyi ölçmek için rakamlara bakmayın'' dedi. 
     ABD kongresinde özellikle Demokrat Partili Senatörler, ne kadar çok Iraklı güvenlik gücü eğitilirse o kadar çabuk ABD kuvvetlerinin bölgeden ayrılacağını söyleyen Amerikan yönetimini, şu ana kadar eğitilmiş olan Iraklı güvenlik gücü sayısı konusunda sıkıştırıyor. Amerikalı yetkililer ise açık rakamlar vermekten kaçınıyorlar. 
     Rumsfeld, ''Kimse Irak güvenlik güçlerinin eğitim programından dizi dizi çıkıp anında savaşa hazır olacağını beklememeli'' dedi ve eğitimin yanı sıra ekipman, liderlik, deneyim gibi unsurların da önemli olduğunu kaydetti. 
     ABD Savunma Bakanı, şunları söyledi 
     ''İsyancıları zaman içinde yenecek olan Irak halkıdır, koalisyon değil. Ve bunun için gereken yüreğe sahip olduklarını da gösterdiler. Ülkesini savunurken ölen Irak güvenlik güçlerinin sayısı, hiç tartışmasız, bunun için gereken cesarete sahip olduklarını gösteriyor.'' Irak'ın ilk ''özgür seçimlerinin'' ardından artan sayıda Iraklı'nın ABD ile işbirliği yapmaya ve Irak güvenlik güçlerinde rol almaya hazır olacağına inandığını belirten Rumsfeld, Irak'taki şiddetin de devam etmesini beklediğini söyledi. Rumsfeld, seçimlerden sonra daha fazla Iraklı'nın, isyancılar hakkında ABD'ye istihbarat sağlayacağına inandığını da kaydetti. 
     
     MYERS 40 BİN SAVAŞA HAZIR EĞİTİMLİ IRAKLI ASKER VAR 
     ABD Senatosu Silahlı Hizmetler Komitesi'nde Savunma Bakan yardımcısı Paul Wolfowitz ile birlikte ifade veren ABD Genelkurmay Başkanı Richard Myers de Irak'ta şu anda 136 bin eğitimden geçirilmiş Iraklı güvenlik gücü bulunduğunu ve bunların yaklaşık üçte birinin ülke genelinde isyancılarla savaşmaya hazır konumda olduğunu söyledi. 
     Myers, ''40 bin kadar Iraklı güvenlik gücü, ülkenin herhangi bir yerindeki tehdide cevap verebilecek durumda. Bu, geri kalanın yararsız olduğu anlamına gelmiyor. Çünkü ülkenin pek çok bölümünde polis gücüne ihtiyaç var'' dedi. 
     
</TEXT>
</DOC>
