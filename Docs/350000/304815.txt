<DOC>
<DOCNO> 304815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yasam/yas01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KAHREDEN ŞÜPHE 
</HEADLINE>
<TEXT>


Trabzon'da önceki gece Prof. Güner'in silahlı saldırı sonucu yaşamını yitirdiği yerde, dün akşam da bir başka otomobil saldırıya uğradı. İkinci olayda ölen Engin Bayramoğlu'nun yakınları, "Asıl hedef bizdik, aynı yerden geçen profesör yanlışlıkla vuruldu" dedi 

TACETTİN ÇEBİ, ENİS YILDIRIM, ALİ UZUN DHA 

Karadeniz Teknik Üniversitesi Fen Edebiyat Fakültesi Kimya Bölümü Öğretim Üyesi Prof. Dr. Saadettin Güner ve ailesi, önceki gece hain bir pusuya düştü. 
Prof. Güner, eşi Melek, oğulları Ahmet Faruk ile Selçukhan ve kızları Beyza Gonca, önceki gece bir aile ziyaretinden dönüyorlardı. Güner'in kullandığı 61 EY 908 plakalı otomobil, saat 24.00 sıralarında Boztepe Mahallesi'ndeki Kemik Hastalıkları Hastanesi kavşağında yavaşlayınca, kimliği belirlenemeyen 2 kişi tarafından çapraz ateşe tutuldu. Vurulan Prof. Güner'in h kimiyetini kaybettiği araç, duvara çarparak dururken, saldırganlar kaçtı. Araçtan çıkarılarak Numune Hastanesi'ne kaldırılan Güner ve henüz 3 yaşındaki oğlu Selçukhan, kalplerine gelen kurşunlar sonucu can verdi. 

Katilin ölüm kontrolü 
Prof. Güner'in eşi Melek, büyük oğlu Ahmet Faruk 8 ve kızı Beyza Gonca 14 yara almadan kurtuldu. Çocuklar olayı şöyle anlattı "2 saldırgan araç yavaşladığında ortaya çıktı. Silahlar patlayınca, önde oturan annemin kucağındaki Selçukhan göğsünden vuruldu. Babamın ağzından kan gelmeye başladı." 
Ağır Suçlar Bürosu ekipleri, 2 saldırıganın yaya olarak kaçtığını, şişman saldırganın beyaz kazaklı ve bereli olduğunu tespit etti. Aynı saldırganın kaçtığı, daha sonra tekrar olay yerine dönerek Güner'in ölüp ölmediğini kontrol ettiği belirlendi. 

Defter incelemede 
Prof. Güner'in bilgisayarı ile çantasındaki alacak-verecek hesaplarını içeren defterini incelemeye alan polis, şehrin giriş ve çıkışlarını da kontrol altına aldı. 
Polis, 2 ay önce profesör olan Güner'e yönelik saldırının sebebinin belli olmadığını belirtirken, KTÜ Rektörü Prof. Dr. İbrahim Özen de, Prof. Güner'in hiç kimseyle probleminin olmadığını söyledi. 

Şok iddia Hedef şaştı 

Benzer 2 siyah otomobil ve aynı yerde, 1 gün arayla 2 silahlı saldırı, bu iddiaya destek oldu 

Trabzon'da dün akşam Engin Bayramoğlu'nun kullandığı 61 AS 869 plakalı otomobil, Boztepe Mahallesi'nde kurşunlandı. Saldırıda, Bayramoğlu yaşamını yitirdi, araçta bulunan Gülşen Kalaycı ile 3 yaşındaki kızı Sevgi Kalaycı yaralandı. Olaya karıştığı iddia edilen 61 EK 754 plakalı araç, 1 kilometre uzakta terk edilmiş olarak bulundu. Bayramoğlu'nun arkadaşları ve yakınları, Prof. Güner ve oğlu Selçukhan'ın yanlışlıkla vurulduklarını öne sürdü. Bayramoğlu'nun yakınları, "Aslında Engin'e pusu kurmuşlardı. Birbirine benzeyen iki otomobilin siyah renkli olmaları, ayrıca her iki otomobilin de aynı mahalleden geçmesi nedeniyle yanlış araca ateş açtılar. Gerçeği öğrenince bu kez Bayramoğlu'nun aracına saldırı düzenlediler" dedi. 


</TEXT>
</DOC>
