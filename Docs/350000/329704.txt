<DOC>
<DOCNO> 329704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo25.html </URL>
<DATE> 2005/04/02/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Galatasaray Kayseri'ye gitti... Hagi telefonunun çalındığını iddia etti 
</HEADLINE>
<TEXT>

     Galatasaray, Kayserispor ile deplasmanda yapacağı lig karşılaşması için Kayseri'ye gitti. 
     Atatürk Havalimanı'nda basın mensuplarına açıklama yapan futbol şubesi sorumlusu Fatih Gökşen, Kayserispor'un kendileri için zor ve önemli bir deplasman olduğunu vurgularken, ''Ancak favori biziz'' dedi. 
     Gökşen, lige verilen arada 12 oyuncularının milli takımlarda görev yaptığını ve yaklaşık 10 günlük yorucu bir dönem geçirdiğini kaydederek, şunları söyledi 
     ''Kayserispor iyi bir ekip. Ancak yine de küme düşme tehlikesi yaşayabilirler. Bu nedenle dişe diş bir karşılaşma olacak. İnşallah kazanacağız, tek amacımız bu.'' 
     HAGI, TELEFONUNUN ÇALINDIĞINI İDDİA ETTİ 

     Galatasaray kafilesi, yarın Kayserispor ile yapacağı maç için Kayseri'ye geldi. Erkilet Havaalanı'nda sarı-kırmızı taraftarların yol açtığı izdiham sırasında teknik direktör Gheorghe Hagi'nin cep telefonu kayboldu. 
     Galatasaray kafilesi, THY'nin tarifeli uçağıyla geldiği Kayseri'de, Erkilet Havaalanı'nda yüzlerce taraftar tarafından karşılandı. Taraftarlar, sarı-kırmızı renkli çiçek verdikleri futbolculara yoğun sevgi gösterisinde bulundular. 
     Futbolcuları yakından görmek isteyen taraftarlar, zaman zaman izdihama neden oldular. Çok sayıda polis ekibi, yaşanan izdihamı güçlükle önlemeye çalıştı. Futbolcular ve teknik heyet, kendilerini otele götürecek otobüse, kalabalık taraftar grubunun arasından güçlükle ulaşabildi. 
     
     
     ''TARAFTARLAR HIRSIZ'' 

     Futbolcu ve teknik heyet otobüse bindikten sonra, Hagi'nin, otobüsü hareket ettirmemek için şoförü engellemeye çalıştığı görüldü. Yönetici ve teknik adamların karşı çıkmasına karşın ısrarla otobüsün durmasını isteyen Hagi, kapıyı açtırıp, ''Cep telefonumu çaldılar. Taraftarlar hırsız'' diyerek, cep telefonunun çalındığını iddia etti. 
     Galatasaray kafilesi, havaalanından ayrılarak kalacakları otele geldi. Yöneticilerin de talimatıyla otel önünde toplanan taraftarların futbolculara yaklaşması, polis ekiplerince önlendi. Hagi'nin, otobüsten inerken gergin olduğu gözlendi. 
     
</TEXT>
</DOC>
