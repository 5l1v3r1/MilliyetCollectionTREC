<DOC>
<DOCNO> 329951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonyas04.html </URL>
<DATE> 2005/04/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Boston'da Türk filmlerine büyük ilgi 
</HEADLINE>
<TEXT>

     Nafiz ALBAYRAK, BOSTON, DHA 

      ABD'de bu yıl 4'üncüsü düzenlenen Boston Türk Filmleri Festivali'nin açılışına Amerikalı ve Türk sinemaseverler büyük ilgi gösterdi. 
     Perdelerini 1964 Berlin Film Festivali'nde Altın Ayı ödülü kazanan, 'Susuz Yaz' filmi ile açan festivale, Boston Globe ve Boston Phonenix gazeteleri de geniş yer verdi. Film festivalinin dün yapılan galasına New York Başkonsolosu Ömer Önhon ve Başkonsolosluk Turizm ve Kültür Ateşe Yardımcısı olan eşi Meltem Önhon da katıldı. Davetliler arasında Türkiye'ye ilgisiyle tanınan ve New England Türk-Amerikan Kültür Derneği TACSNE üyesi olan Portekiz Boston Başkonsolosu Manuela Bairos da yer aldı. 
     
     TÜRKİYE'NİN TANITIMINA KATKI 
     Boston Güzel Sanatlar Müzesi Film Programları Başkanı Bo Smith'in ardından açılış konuşmasını yapan festivalin kurucusu ve TACSNE Başkanı Erkut Gömülü, bu yılki festival programının son 40 yılda çekilen unutulmaz Türk filmlerini görmek isteyenler için eşsiz bir fırsat oluşturduğunu söyledi. 
     Erkut Gömülü "2001 yılında başlayan ve her yıl biraz daha büyüyen festival ile çağdaş Türk sinemasının seçkin örneklerini ve Türk yönetmenlerini ABD'de tanıtmaktan büyük gurur duyuyorum" dedi. 
     Gömülü, "Filmleri izlerken, Türkiye'nin doğal ve kültürel zenginliklerini, kimileri anımsama, kimileri de ilk kez tanıma fırsatı yakalayacak. Bu tür etkinliklerin ülkemizin tanıtımı için çok önemli olduğuna yürekten inanıyoruz" diye konuştu. Başkonsolos Ömer Önhon, film festivalinin Türk kültür, yaşam ve sanat anlayışını anlatması açısından önemli bir etkinlik olduğunu belirtti. 
     
     'TÜRK SİNEMASI İVME KAZANDI' 
     Festival kapsamında gösterime sunulacak olan filmlerin ilk olarak 39'uncu Karlovy Vary Film Festivali'nde gösterildiğini hatırlatan Gömülü, Türk sinemasının son yıllarda Nuri Bilge Ceylan, Zeki Demirkubuz, Fatih Akın, Neco Çelik, Ferzan Özpetek gibi genç yönetmenlerle yeni bir ivme kazandığını dile getirdi. Festival kapsamında çağdaş Türk filminin en güzel örneklerini seyircilerle paylaşmaktan büyük mutluluk duyduklarını kaydeden Gömülü, yönetmenliğini Metin Erksan'ın yaptığı 1964 yapımı "Susuz Yaz" filmiyle başlayacağını ve uluslararası festivallerde büyük ses getiren Nuri Bilge Ceylan'ın "Uzak" filmiyle sona ereceğini kaydetti. 
     
     10 UNUTULMAZ FİLM 
     4'üncü Boston Türk Fimleri Festivali'nde, Atıf Yılmaz'ın "Selvi Boylum Al Yazmalım", Ömer Lütfi Akad'ın "Gelin", Yavuz Turgul'un "Muhsin Bey", Yılmaz Güney'in "Umut", Ömer Kavur'un "Anayurt Oteli", Zeki Ökten'in "Sürü", Zeki Demirkubuz'un "Masumiyet" ve Şerif Gören'in "Yol" filmleri de gösterilecek. Festivalde ayrıca yönetmenliğini Reha Erdem'in yaptığı 'İnsan Nedir ki ' adlı filmin gösterimi de yapılacak. 
     Ankara Sinema Derneği tarafından belirlenen 10 film 10 Nisan'a kadar Boston Güzel Sanatlar Müzesi'nde izleyicilerle buluşacak. 
     
</TEXT>
</DOC>
