<DOC>
<DOCNO> 345986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun23.html </URL>
<DATE> 2005/05/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yeni FBI belgeleri, Kuran'a hakareti doğruladı 
</HEADLINE>
<TEXT>

     Amerikan Federal Soruşturma Bürosu FBI tarafından yeni yayınlanan belgeler, Amerikan yönetiminin yalanlamasına karşın Küba’daki Guantanamo üssünde Kur’an-ı Kerim’e hakaret ve tutuklulara kötü muamele edildiğini ortaya koyuyor. 
     Washington Post gazetesinin haberine göre, Bush yönetiminin 9 Mayıs 2005 tarihli Newsweek dergisinin Guantanamo üssünde Kur’an-ı Kerim’in tuvalete atıldığı haberinin yanlış olduğunu açıklamasının ardından gizliliği kaldırılarak dün kamuoyuna açıklanan FBI belgeleri, haberin doğruluğunu gösteriyor. 
     FBI belgeleri Amerikan Sivil Özgürlükler Birliği’nce ACLU , mahkeme kararıyla hükümetten sağlandı ve kamuoyuna açıklandı. 
     Dergi bu haberini çekerken, yeni yayınlanan belgelerden 1 Ağustos 2002 tarihine ait olanında ismi açıklanmayan bir FBI ajanı, "yine 
     ismi açıklanmayan ve kişisel olarak ABD’ye düşmanlık beslemeyen bir tutuklunun muhafızların kötü muamelesine uğradığını, muhafızların 5 ay önce tutukluları dövdüğünü ve Kur’an-ı Kerim’i tuvalete atarak sifonu çektiklerini" yazdı. FBI ajanının, "Amerikalı muhafızların namaz kılmaya çalışan tutukluların etrafında dans ettiklerini ve hala bunu yapmaya devam ettiklerini" yazdığı belgelerde, Nisan 2002’de dahi tutukluların kötü muameleye uğradıkları ve Kuran’a hakaret edildiği iddialarının yer aldığı belirtildi. Gazetenin haberinde, başka belgelerde de FBI ajanlarının, Guantanamo’daki tutukluların Amerikalı personeli Kuran’ı tekmelemek ve yere atmakla suçladıklarını, ayrıca muhafızlarca dövüldüklerini söylediklerini yazdıkları kaydedildi. Amerikan Savunma Bakanlığı Pentagon belgelerle ilgili henüz açıklama yapmazken, Nisan 2003’e ait bir başka belgeye göre de bir FBI ajanı, adet dönemindeki bir kadın sorgu görevlisinin, kanını tutuklunun yüzüne ve kafasına sürdüğünü yazdı. Belgelerin yayınlanmasının ardından, ACLU avukatları, Guantanamo’da tutuklulara yapılan kötü muamele ve Kuran’a hakaret iddialarının gerçekliğinin ortaya konduğunu belirttiler. 
     
</TEXT>
</DOC>
