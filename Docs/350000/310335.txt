<DOC>
<DOCNO> 310335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur14.html </URL>
<DATE> 2005/01/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Tabancayı ağzıma soktu, bıçakla yüzümü çizdi' 
</HEADLINE>
<TEXT>

     Hakan TÜRKTAN DHA 

ESKİŞEHİR'de ayrıldığı sevgilisi 26 yaşındaki Bülent Ateş'in kendisine tabanca zoruyla senet imzalattığını öne süren Anadolu Üniversitesi İktisat Fakültesi 1'inci sınıf öğrencisi 20 yaşındaki Gülseli Yıldız, "Tabancayı ağzıma soktu, bıçakla yüzümü çizdi, bana zorla senet imzalattı'' dedi. 
     Akarbaşı Mahallesi'nde geçen ay meydana gelen olayda Bülent Ateş, Gülseli Yıldız'a silah tehdidi ile boş senet imzalattığı iddiasıyla yakalandı. Çıkarıldığı mahkemece tutuklananan Ateş, Ağır Ceza Mahkemesi'nde dün ilk duruşmasına çıktı. Zorla senet imzalatmak, tehdit ve yaralama' suçlarından hakkında 7 yıla kadar hapis istenen Bülent Ateş suçlamaları kabul etmedi. 
     Bülent Ateş, ifadesinde Gülseli Yıldız ile Mersin'de tanıştıklarını belirterek, kendisini şöyle savundu 
     "Gülseli, üniversiteyi okumak için Eskişehir'e geldi. Onu ziyaret etmek için Eskişehir'e gelmiştim. Öğrenci arkadaşlarıyla birlikte kaldığı evine gittim. Gülseli'nin bana borcu vardı. Bana birkaç senet verdi. Ben ondan ayrılmak istiyordum. Ancak, Gülseli bunu kabul etmiyordu. Tartışmaya başladık. Sinirlenip elime geçirdiğim bıçakla kendimi yaralamak istedim. O sırada Gülseli elimdeki bıçağı almaya kalktı ve yüzü hafifçe çizildi. Benim yanımda kesinlikle tabanca yoktu. Ona tabanca çekmedim.'' 
     
     ŞİKAYETÇİ OLMADI 

     Bülent Ateş'ten davacı olmadığını belirten Gülseli Yıldız ise, eski sevgilisinin cep telefonuyla kendisine "Bu işi bitirmeye geliyorum'' yazılı mesaj geçtiğini söyledi. Yıldız, şöyle konuştu 
     "Birkaç gün sonra Bülent Ateş Mersin'den Eskişehir'e geldi. Üniversiteli arkadaşlarımla birlikte kaldığım evde bana saldırdı. Belinden çıkardığı tabancayı ağzıma soktu ve diğer elindeki bıçakla yüzümü çizdi. Bana zorla 3 senet imzalattı. Benim kimseye borcum yoktu. Ben Bülent'le bir süre arkadaşlık yaptım. Daha sonra ondan ayrıldım. Ayrılmamı istemediği için bana zorla boş senet imzalattı. Ancak, kendisinden şikayetçi değilim.'' Mahkeme heyeti Bülent Ateş'in tutukluluk halinin devamına karar vererek, tanıkların dinlenmesi için duruşmayı erteledi. 
     

     
</TEXT>
</DOC>
