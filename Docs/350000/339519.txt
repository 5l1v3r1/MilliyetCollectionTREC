<DOC>
<DOCNO> 339519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko12.html </URL>
<DATE> 2005/05/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Babacan Bu Türkiye'nin IMF ile son stand-by anlaşması olacak 
</HEADLINE>
<TEXT>

     Devlet Bakanı Ali Babacan, IMF ile bu ay içinde imzalanarak yürürlüğe girmesi planlanan 3 yıllık stand-by anlaşmasının IMF ile yapılacak son stand-by anlaşması olacağını bildirdi. 
     Bakan Babacan, Asya Kalkınma Bankası 38. Guvernörler Kurulu Yıllık Toplantısı nedeniyle İngilizce olarak yayınlanan "Emerging Markets" adlı dergiye yaptığı açıklamada, IMF ile bundan sonra Türkiye’nin mali kaynak içeren yeni bir anlaşmaya gereksinimi olmayacağını düşündüğünü kaydetti. 
     Stand-by anlaşmasının muhtemelen Mayıs 2008’de sona ereceğini belirten Babacan, Türkiye’nin bundan sonra IMF ile ilişkilerinin devam edeceğini, Türkiye ekonomisine en uygun ilişki formatının belirleneceğini, fakat IMF’nin mali kaynaklarına gereksinimi olmayacağını anlattı. 
     Makroekonomik alanda AB kriterlerini gerçekleştirmeye başladıklarını ifade eden Babacan, Türkiye’yi dünyanın geri kalanı ve uluslararası örgütler ile daha entegre bir ülke haline getirmek istediklerini vurguladı. 
     Babacan, ekonomide yapısal reformları uygulayarak Türkiye ekonomisinde kalıcı bir istikrar sağlamak istediklerini belirterek, uyguladıkları yapısal reformların sosyal istikrarı bozucu nitelikte reformlar olmadığını bildirdi. 
     Bakan Ali Babacan, Türkiye’nin genç bir nüfus sahip olduğunu kaydederek, bu çerçevede uygulanan sosyal güvenlik reformunun diğer ülkelerde olduğu gibi sancılı sonuçlarının olmayacağına işaret etti. 
     
     BABACAN-KRUEGER GÖRÜŞMESİ 
     Öte yandan edinilen bilgiye göre, Devlet Bakanı Babacan’ın, Asya Kalkınma Bankası 38. Guvernörler Kurulu Yıllık Toplantısı çerçevesinde bugün öğleden sonra IMF Birinci Başkan Yardımcısı Anne Krueger ile bir görüşme yapması ve görüşmede yeni stand-by düzenlemesinin ele alınması bekleniyor. 
     IMF İcra Direktörleri Kurulu’nun, 11 Mayıs’ta Türkiye’nin yeni stand-by düzenlemesini ele alarak görüşeceği tahmin ediliyor. 
     
</TEXT>
</DOC>
