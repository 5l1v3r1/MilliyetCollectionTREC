<DOC>
<DOCNO> 300349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur41.html </URL>
<DATE> 2004/12/23/ </DATE>
<TIME> 21.01 </TIME>
<AUTHOR>  </AUTHOR>
<HEADLINE>
Elektrik faturası cinayet işletti... 
</HEADLINE>
<TEXT>

     Trabzon'da görev yaptığı camiye elektrik faturasının yüksek gelmesi nedeniyle çıkan kavgada 2 kişiyi öldürdüğü iddiasıyla yargılanan müezzine verilen 30 yıl ağır hapis cezasının Yargıtay tarafından bozulması üzerine dava yeniden görülmeye başlandı. 
     Trabzon Ağır Ceza Mahkemesi'ndeki duruşmaya tutuklu sanık Derviş Uzun, hastanede tedavi gördüğü için katılamadı. 
     Mahkeme heyeti, sanık Uzun'un hastanede tedavi altında olduğu, olayda silahla yaralandığı için duruşmaya gelemeyecek olması nedeniyle, 6 Ocak 2005 tarihinde Trabzon Numune Hastanesi'ne gidilerek, sanığa kararı bozma ilamına karşı diyeceklerinin sorulup, bu konuda işlem yapılmasına karar verdi. 
     Trabzon Ağır Ceza Mahkemesi'nde 1 yıl önce görülen davada, sanık Derviş Uzun'a 30 yıl ağır hapis cezası verilmiş, ancak karar daha sonra Yargıtay tarafından ''dosyadaki bazı eksikliklerin giderilmesi, mağdur tarafına verilecek bedelin tayin edilmemesi'' gerekçesiyle bozulmuştu. 
     Bu arada, mahkeme heyeti, Yargıtay'ın kararı bozma gerekçesi konusunda basın mensuplarına bilgi vermedi. 
     Trabzon'un Cumhuriyet Mahallesi'nde 7 Şubat 2002'de Hacıkasım Muhittin Camisi müezzini Derviş Uzun ile Hacıkasım Muhittin Camisi Yaşatma Derneği Başkanı Mehmet Şen 72 ve oğlu Mustafa Şen 40 arasında, camiye gelen elektrik faturasının yüksekliği nedeniyle tartışma çıkmış, tartışmanın büyümesi üzerine iki taraf üzerlerinde bulunan tabancalarla birbirlerine ateş etmişlerdi. Olayda Derviş Uzun yaralanmış, Mehmet ve Mustafa Şen, ölmüştü. 
     
</TEXT>
</DOC>
