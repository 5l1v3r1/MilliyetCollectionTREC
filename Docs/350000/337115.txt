<DOC>
<DOCNO> 337115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur07.html </URL>
<DATE> 2005/04/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Taraftar yangın çıkardı, yönetici eli silahında kameraman kovaladı .. 
</HEADLINE>
<TEXT>

     Ahmet KAYA GAZİANTEP, DHA 

      İKİNCİ Türkiye Ligi B Grubu C Kategorisi'nde şampiyonluğu önemli ölçüde etkileyecek Gaziantep Büyükşehir Belediyespor ile Siirtspor arasında oynanan karşılaşmada bir milli servet düşmanlığı yaşanırken, Siirtspor yöneticisi olduğu ileri sürülen bir kişi eli belinde DHA Kameramanı Mehmet Bulut'u ''Seni vuracağım'' diye sahada kovaladı. Bazı kameramanlar da Siirtsporlu yönetici ve futbolcular tarafından tartaklandı. 
     Güvenlik nedeniyle Kamil Ocak Stadı'nda oynanan ve Gaziantep Büyükşehir Belediyespor'un 3-1 galip gelerek aradaki puan farkını 5'e çıkardığı karşılaşmada, ev sahibi takımın beraberlik golünü atmasından sonra Siirtsporlu taraftarlar koltukları kırarak sahaya attı. Kendilerine PKK'lı yakıştırması yapılmasını ''Terörist değil, taraftarız biz'' sloganı atarak protesto eden yaklaşık bin taraftar, maçın bitiminin ardından sahaya indi ve kendilerini görüntüleyen kameraman ile foto muhabirlerine saldırdı. 
     Bu arada, Siirtspor yönetici olduğu belirtilen bir kişi de DHA kameramanı Mehmet Bulut'u elini beline atarak ''Seni öldüreceğim'' diye saha içinde kovaladı. 
     Günler öncesinde sıkıntının bilinmesine karşın Gaziantep Polisi'nin ek tedbir almaması tepkiyle karşılandı. Bazı taraftarların da yaralandığı karşılaşmadan geriye kırılan milyarlarca liralık koltuk kaldı. Taraftarların yaktığı koltuklar ise itafayenin zamanında müdahalesiyle çevreye yayılmadan söndürüldü. 
     Siirtsporlu taraftarlar, Gaziantep Büyükşehirspor taraftarlarının stadı boşaltmasından sonra dışarı çıkarılıp, polis kontrolünde kent dışına kadar götürüldü. Kamil Ocak Stadı yetkilileri, yüzlerce koltuğun kırıldığını belirterek, hasar tesbiti yapılıp bunun rapor edileceğini bildirdi. 
     
</TEXT>
</DOC>
