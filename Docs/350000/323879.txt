<DOC>
<DOCNO> 323879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/siyaset/axsiy01.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Davalık oldular 
</HEADLINE>
<TEXT>


Erdoğan, siyaset yasağının kaldırılması konusunda Baykal'la anlaştığını öne süren Mumcu'ya dava açmaya hazırlanıyor. Erdoğan, hukukçulara "Gerekeni yapın" dedi 

ANKARA Milliyet 


Başbakan Recep Tayyip Erdoğan, Siirt seçimleri öncesi buluştuğu CHP Genel Başkanı Deniz Baykal'a, siyaset yasağının kaldırılması karşılığında YÖK reformunu geri çekme sözü verdiğini öne süren Isparta Milletvekili Erkan Mumcu'ya dava açmaya hazırlanıyor. 
Hukukçularına "İnceleyin, gerekeni yapın" talimatını veren Erdoğan, önceki gün yapılan AKP Merkez Yürütme Kurulu MYK toplantısında Mumcu'ya sert tepki gösterdi. Erdoğan'ın hukuki işlerini yürüten Genel Başkan Yardımcısı Hayati Yazıcı da konunun davalık olduğunu kaydetti. Mumcu'nun sözlerinde Erdoğan'ın kişisel haklarına saldırı olduğunu vurgulayan Yazıcı, "Konuyu inceliyoruz. Hem görüşemiyorum diyeceksin, hem de arkasından böyle iddialar ortaya atacaksın. Böyle şey olmaz. Dava açılması gerekir. İnceleyip önümüzdeki günlerde değerlendireceğiz" dedi. 
Mumcu ise dün yaptığı açıklamada, iddiaları yalanlayarak, "Ben böyle birşey söylemedim" dedi. 
AKP Genel Başkan Yardımcısı Dengir Mir Mehmet Fırat ise, "Hukukçular gereğini yapacaklardır" diye konuştu. Baykal da Mumcu'nun, "Erdoğan, kendisine başbakanlık yolunu açan Anayasa değişikliğine destek karşılığında, Baykal'a YÖK reformunu geri çekme sözü verdi" iddiasını yalanlamıştı. 


</TEXT>
</DOC>
