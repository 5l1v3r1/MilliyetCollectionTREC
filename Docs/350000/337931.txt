<DOC>
<DOCNO> 337931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/ekonomi/eko01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devletin değil kendi parasını korudu' 
</HEADLINE>
<TEXT>


Dalgalı kura geçilirken, parasını dövize çevirdiği, ancak karşılığı olmayan döviz satışıyla devleti 2 milyar dolar zarara uğrattığı gerekçesi ile açılan davada, Merkez Bankası eski Başkanı Erçel hakkında, 4 yıl 6 ay ceza istendi 

ANKARA Milliyet 

Eski Merkez Bankası Başkanı Gazi Erçel'in, devalüasyon olmadan önce banka rezervinden 5 milyar dolar sattırarak bazı kurumlara çıkar sağladığı, hesabındaki Türk Lirası'nı ise dolara çevirerek görevini kötüye kullandığı iddiasıyla yargılandığı davada 4 yıl 6 aya kadar hapisle cezalandırılması istendi. Ankara 11. Asliye Ceza'da görülen davanın dünkü duruşmasında tanık olarak dinlenen eski Hazine Müsteşarı Selçuk Demiralp, "19 Şubat'ta karar alınsaydı, Merkez Bankası 3.5 - 4 milyar civarında döviz satmayacaktı" dedi. 

'Kendi parasını korudu' 
Duruşmada mütalaasını açıklayan Cumhuriyet Savcısı İsmail Akdoğan, olay tarihinde, döviz satış saatlerinin süreleri aşılarak, 5.2 milyar doların satıldığını kaydetti. Bankaların ve diğer kurumların bu kadar dövizi karşılamalarının mümkün olmadığını belirten Akdoğan, şunları söyledi 
"Karşılığı olmadan döviz satılmıştır. Erçel'in, basiretli bir yönetici gibi davranmadığı anlaşılmıştır. Oysa kendi parası ile vadesi dolmayan başka bir hesaptaki parasını dövize çevirerek, vadesiz döviz hesabına yatırdığı anlaşılmıştır. Kendi ekonomik durumundaki aşırı hassasiyeti, devletin kaynaklarında gösterememiştir. Dövizin değerleneceğini bilmesine rağmen döviz satılmasına izin vererek, Hazine'nin 2 milyar dolar zarar etmesine, çeşitli kurum ve bankaların menfaat sağlamasına neden olmuştur" dedi. Akdoğan, Erçel'in, "Görevi kötüye kullanma" suçunu işlediği nedeniyle 1 yıl 2 aydan 4 yıl 6 aya kadar hapisle cezalandırılmasını istedi. Duruşma ertelendi. 

'Dalgalı kura geçilmedi Fischer kırgın ayrıldı' Mahkemede tanık olarak dinlenen Hazine eski Müsteşarı Selçuk Demiralp, 21 Şubat krizinin öncesinde yaşananlarla ilgili önemli bilgiler verdi. Demiralp'in mahkemeye verdiği ifade özetle şöyle 
"Başbakanın Bülent Ecevit açıklamaları piyasalarda olumsuz bir hava yaratmıştı. Merkez Bankası'na MB büyük miktarda döviz alımı talebi gelmişti. Akşam IMF Başkan Yardımcısı Stanley Fischer ile Başbakanlığa geçtik. Bir süre sonra Fischer ayrıldı. Liderler ile toplantı yaptık. Çok uzun sürdü. Erçel, 7.5 milyar dolar döviz alımı talebi geldiğini, satışların 20 Şubat'ta artacağını anlattı. Dalgalı kura geçilmesi uygun bulunmadı. Salı günü piyasalar açıldı. MB faizleri artırarak, talebi düşürmeye çalıştı. Hazine'nin 5 milyar dolarlık itfası vardı. Borçlanmaya çıktık, faizler anormal yükseldi. Salı günü, kamu bankaları ve küçük bankalar krize girmeye başladı. Dalgalı kura geçilmemesi nedeniyle Fischer kırgın ayrıldı. Geçilmeyince, Erçel ile istifaya karar verdik. Başka alternatif mümkün değildi. IMF de 'dalgalı kura geçmezseniz, programdan desteğimizi çekiyoruz' dedi. Dalgalı kur için en uygun gün 19 Şubat'tı. Karar alınsaydı, MB salı günü 3.5 - 4 milyar civarında döviz satmayacaktı. 21 Şubat'ı 22 Şubat'a bağlayan gece dalgalı kura geçiş kararı alındı. Erçel ve ben, istifamızı sunduk." 


</TEXT>
</DOC>
