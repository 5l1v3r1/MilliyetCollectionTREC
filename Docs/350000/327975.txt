<DOC>
<DOCNO> 327975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/gun08.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyaz kadın'ın tarihi 
</HEADLINE>
<TEXT>


Okuyucuyla buluşan 5 ciltlik 'Kadınların Tarihi' dizisi, Batı Avrupa ve Kuzey Amerika kadınının tarihine, toplumsal değişimlerin kadın üzerindeki etkilerine ışık tutuyor 

SEMA ASLAN 

Türkiye İş Bankası Yayınları, tarihçiler Georges Duby ve Michelle Perrot editörlüğünde hazırlanan 5 ciltlik "Kadınların Tarihi" isimli seriyi yayımladı. 
75 tarihçinin çalışmasıyla hazırlanan seri, "Ana Tanrıçalardan Hıristiyan Azizelere", "Ortaçağ'ın Sessizliği", "Rönesans ve Aydınlanma Çağı Paradoksları", "Devrimden Dünya Savaşına Feminizmin Ortaya Çıkışı" ve "Yirminci Yüzyılda Kültürel Bir Kimliğe Doğru" başlıklı ciltlerden oluşuyor. Antikçağ'dan günümüze, toplumsal değişimlerin kadınların yaşamlarını nasıl yönlendirdiğini anlatan çalışmanın çevirisi Ahmet Fethi'ye ait. Serinin coğrafi kapsamı, Batı Avrupa ve Kuzey Amerika ile sınırlı. Duby ve Perrot, 'beyaz kadın'ın tarihini yazdıklarını, ancak bunun bir dışlama olmadığını belirtiyor. 
Duby ve Perrot, "Kadınların tarihi, bir anlamda kadınların kendilerine bir ses bulamamalarının tarihidir." diyor. 

Meraklısına 'Türk tarihinde kadın' 

Türk yazarların 'kadının tarihi' ile ilgili yayımlanan eserlerinden birkaçı şöyle Yaprak Zihnioğlu - "Kadınsız İnkılap", Serpil Çakır - "Osmanlı Kadın Hareketi", Necla Akgökçe - "Yerli Bir Feminizme Doğru". 


</TEXT>
</DOC>
