<DOC>
<DOCNO> 305456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy04.html </URL>
<DATE> 2005/01/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya çapındaki genç liderler arasında dört Türk 
</HEADLINE>
<TEXT>

     İlki bu yıl haziran ayında yapılacak Dünya Genç Liderler Forumu'na imza atan isimler, dünyayı şekillendirecek genç lider adaylarını belirledi. Listede Türkiye’den de dört isim bulunuyor. 
     Dünya Genç Liderler Forumu Komitesi'nin hazırladığı listeye girmek için genç lider adaylarının açık görüşlü, yenilikçi, deneyimli ve 40 yaşını aşmamış olması gerekiyor. 
     
     Türkiye'den dört isim 

     Bilgilerini, enerjilerini, birikimlerini daha iyi bir gelecek yaratmak için kullanmaya gönüllü 237 genç lider adayı arasında Türkiye'den de dört isim bulunuyor. 
     Ekonomiden Sorumlu Devlet Bakanı Ali Babacan, Kanal D İcra Kurulu Başkanı Arzuhan Yalçındağ, Doğuş Holding Yönetim Kurulu Başkanı Ferit Şahenk ve Koç Bilgi Grubu Başkanı Ali Koç dünyaya yön verecek liderler arasında yerlerini aldı. 
     Bu dört isim, dünyayı daha iyi bir yer haline getirebilecek genç liderler olarak görülüyor. 
     69 ülkeden seçilen isimler arasında devlet başkanları, siyasi parti liderleri, bakanlar, parlamenterler ve işadamları bulunuyor. 
     237 kişinin dünyanın genç lider adayı ilan edildiği liste, 8 bin aday arasından seçilerek oluşturuldu. 
     
     Dünya altı bölgeye ayrıldı 

     Seçim yapılırken dünya Avrupa, Kuzey Amerika, Asya, Ortadoğu ve Kuzey Afrika ile Sahra Afrikası ve Latin Amerika olmak üzere altı bölgeye ayrıldı. Türkiye, Avrupa kategorisi içinde değerlendirildi. 
     Dünya Genç Liderler Forumu’nun fikir babası Prof. Klaus Schwab, aynı zamanda Dünya Ekonomik Forumu'nun da kurucusu. Zaten iki forum birbiriyle iletişim halinde. 
     Proje 2004 yılında hayata geçirilirken, Dünya Genç Liderler Forumu da ilk toplantısını bu yıl haziran ayında yapacak. 
     Genç Liderler Forumu Komitesi'nin başında Ürdün Kraliçesi Rania var. 
     Seçkin üyelerden oluşan Seçici Kurul, dünyanın yeni lider adaylarını belirlerken 'ince eleyip, sık dokuyor'. 
     
     Lider adaylarında aranan nitelikler 

     Genç lider adaylarında aranan özellikler ise şöyle sıralanıyor 
     Güçlü liderlik deneyimi, toplumsal hizmete gönüllü olduğunu kanıtlayan girişimlerde bulunmuş olmaları . 
     Enerjilerini ve uzmanlıklarını beş yıl boyunca dünyanın kritik bölgelerine harcamaya kararlı ve gönüllü olmaları . 
     Adayların 40 yaşından büyük olmamaları . 
     Seçilenler beş yıl boyunca Dünya Genç Liderler Forumu adına görev yapacak ve her yıl 200 isim bu ilk aday listesine eklenecek. 2009'da da listenin bin 111 isme tamamlanması hedeflenyor. 
     Dünyanın genç liderleri global stratejileri, daha iyi bir dünya için atılması gereken adımları tartışacak, geleceğin endüstriyel ve sosyal gelişmelerini tanımlayacak ve yeni bir vizyon oluşturulucak. 
     Hedef ise, 2020. Nitekim Dünya Genç Liderler Forumu, 2020 İnsiyatifi alt başlığıyla anılıyor. 
     Bu tarihe kadar dünyayı değiştirecek adımların atılması, stratejilerin planlanması ve 2020'de değişimin başlaması hedefleniyor. 

     
</TEXT>
</DOC>
