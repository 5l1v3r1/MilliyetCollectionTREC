<DOC>
<DOCNO> 345545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/axspo02.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kadroyla zor' 
</HEADLINE>
<TEXT>


Daum, bu yıl uluslararası alanda aşama kaydedebileceklerini herkese gösterdiklerini belirtti, "Sadece şans yanımızda değildi. Ancak gelecek sezon Şampiyonlar Ligi'ndeki hedefler için mevcut kadro bize yetmez" dedi 

YUSUF KOBAL 


Fenerbahçe Teknik Direktörü Christoph Daum, Şükrü Saracoğlu Stadı'nda düzenlediği basın toplantısında çarpıcı açıklamalar yaptı. 
Hem sezonu değerlendiren, hem de kendisine yönelik eleştirilere cevap veren Alman hoca, Galatasaray'ı kendi evlerinde yenerek şampiyonluk yaşamalarının daha farklı ve güzel olduğunu belirtti, Türkçe, "Burası Kadıköy, buradan çıkış yok" dedi. 
İşte Christoph Daum'un görüşleri 
"Şampiyonluğunu teyit eden çok fazla kulüp yok. Valencia geçen sezon şampiyon, bu sezon aynı başarıyı sergileyemedi. Milan ve Arsenal aynı şekilde 2. oldu. Werder Bremen son haftada aldığı sonuçla ligi 3. sırada tamamladı. Anderlecht öyle ve Ajax... Yani Avrupa liglerine bakıldığında böyle birçok takım bulunuyor. Bu sene bunu başaran iki takım var, şampiyonluğunu teyit edenlerden birisi Lyon, diğeri de Fenerbahçe. 
Basında Le Guen haberleri çıktığı dönemde kendisiyle kısa bir görüşmemiz oldu. Kimsenin Fenerbahçe adına kendisiyle konuşmadığını söyledi. Belli bir güven çerçevesi içinde konuştuk. Türkiye için planlarımı söyledim. Burada kamuoyunda öyle bir yansıma oldu ki, bazı basın mensupları imza attırdı, Türkiye'ye getirdi, her şeyi yaptı. Binbir Gece Masalları'na hoş geldiniz dönemi yaşadık. Gerek görsel, gerek yazılı medyada benim işimi zorlaştıracak, bana büyük yük olacak eleştiriler ve yorumlar ve haberler yapıldı. 
Yaşadığımız son 3-4 ayı düşünecek olursak, antrenörlüğe başladığımdan bugüne kadarki en zor dönemdi diyebilirim. Bana karşı başlatılan bu kampanya futbolcularımın da beynini yıkar hale getirmişti. Onları bir arada tutmak, onların beni dinlemelerinin devamını sağlamak çok zor oldu. Şükür ki takım içinde sorumluluğunu bilen oyuncular var. Bu bilinçte beraberliği bozmadan yolumuza devam etmemizi sağladılar. 

Daha yükseğe asın 
Bayern Münih sürekli beklenti içinde olan bir kulüp, orada da eleştiri oluyor. Felix Magath'ın işi kolay değildi bu sene. Eleştiriler artınca bazı basın mensupları çıkıp herkesin susmasını sağlıyor. Ama burada bazı insanlar çıktı, 'sallandırın daha yükseğe asın' dedi. Derler ya vurun abalıya. Daha da üstüne gittiler. Üstüne alınanlar alınsın herkesi kastetmiyorum. Beni ve Fenerbahçe'yi yıkamadınız. Bunu başaramadınız. Bazılarına söylüyorum bunu. 
Şahsıma yönelik olumsuzluk eleştiriler ortamı agresifleştirdi. Bu haberler yüzünden bazı taraftarlar saldırıya varacak derecede üzerime yürüdü. Beşiktaş'ta yaşanan ölüm olayından sonra da söyledim. Herkes sorumluluğunu bilsin diye. Ama o dönemde de geçiştirildi. Basın kuruluşlarının üst düzey yetkilileriyle de görüştüm ama değişen hiçbir şey olmadı. Herkese beni kötü gösterecek şekilde yorumlar devam etti. 
Başarılı olduğumuza inanıyorum. İyi bir iş yaptık diye düşünüyorum. Ama tüm bu başarıların içinde sürekli olumsuz haberlerle şahsıma saldırılar devam etti. Her basın mensubunu aynı kefeye koyamazsınız. Sorumluluğunun bilincinde olup görevini yapanlar da var. Ben o farkı görüyorum. Amacım bu yorumları yaparken ağlanıp sızlanmak değil. Bu eleştirilere alışığım. Bazen o kadar ağır oluyor ki aile mensuplarıma zarar veriyor ve onlar üzülüyor. 
Bir önceki sene yeni bir takım kurmuştuk. Kimsenin şampiyonluk beklentisi yoktu. Sürpriz bir şampiyonluk da denilebilir. Bu sene beklentiler vardı. Şampiyon olunması bekleniyordu. Bu şampiyonluk geçen seneye nazaran çok daha zor oldu. Takım üzerindeki etkisi bazı maçlara olumsuz yansıdı. Bazı dönemlerde de herkes sakin kalmasını bildi. Galatasaray'a karşı aldığımız galibiyetle şampiyonluğu yaşadık. Belki göze hoş gelen bir futbol oynamadık ama taktiksel anlamda akıllı bir futbol oynadık. Bizim için önemli olan alacağımız sonuçtu. 
Kupa finalinin hakkı, onlar için farklı bir galibiyet veya bizim için farklı bir mağlubiyet değildi. Bizler yaptığımız hatayla rakibimizin farklı galibiyetini sağladık. Önce defansif anlayışı sahaya yansıtmalıydık. Kupa töreni öncesi bazı Galatasaraylı futbolcularla konuştum. 'Maç 3-1'ken bile inanamıyorduk. Her an, 3-2 olursa maç dönebilir düşüncesiyle hareket ettik. Ne zaman 4-1'i bulduk, o zaman kendimize güvenimiz geldi' diye yorum yaptılar. Fenerbahçe hiçbir maçta yenilgiyi hazmedemeyen bir takımdır. Sürekli savaşan, sürekli istediğini almak üzere mücadele veren bir takımdır. 

Turu basit gördüler 
Şampiyonlar Ligi'nde oynadığımız bazı maçlarda herkesi etkileyecek futbol sergiledik. O gruptan ikinci çıkmak için şansa ihtiyacımız vardı. Ama herkese ulusalararası alanda aşama kaydedebileceğimizi gösterdik. Zaragoza'ya fark atarız düşüncesine karşı koymam ise biraz zor oldu. Turu basit görenler oldu. Rakiplerimi küçümsemem ve saygıyla bakarım. 'Farklı kazanırız' dendi, ilk maça çıktık, 1-0 yenildik. 1-0 galip bitirmeliydik. Genel anlamda, farklı bir havaya kapıldık ve dolayısıyla elendik. 
Başkan Aziz Yıldırım ile en kısa sürede bir araya gelip sözleşmemle ilgili görüşmeleri noktalayacağız. Başkanın belirlediği yöneticilerle, benim avukatlarım arasında uzun süredir görüşmeler sürüyor. Birbiriyle iyi anlaşan Aziz Yıldırım ve Daum bu görüşmelerden bihaberdi. Bizim dışımızda görüşmeler yapıldı. Ama şimdi farklı bir durum var. Artık üzerimizde baskı da kalktı. Kimse için stres yok. 

Alternatifler var 
Bild gazetesine konuştuğum ve söylediklerim doğru. Alternatiflerim var dedim. Birinci alternatif Fenerbahçe, ikincisi tatil, üçüncüsü diğer Avrupa ülkelerinden teklifleri değerlendirmek, dördüncü alternatifim ise 2006 Dünya Kupası için gelebilecek herhangi bir milli takım teklifini değerlendirebilirim. Bunlar alternatiflerim dedim, doğrudur. 
Türkiye'yi ve Fenerbahçe'yi çok seviyorum. Görevime devam etmek istiyorum ama bu basın yorumlarıyla da burada yaşamaya devam etmek benim işimi zorlaştırıyor. Buna karar verirken de böyle bir şeyin ne kadar acımasız bir şekilde devam edeceğini de düşünüyorum. 
Bu sezon bize gösterdi ki şu anki mevcut kadroyla Şampiyonlar Ligi'nde beklenilen hedeflere ulaşmak güç. Artık futbol çok yönlü oyuncularla oynanıyor. Kendini geliştirmek isteyenlere özel antrenmanlar sundum. Selçuk ve Serkan sürekli katılıyor. Bunların meyvesi olarak bir gelişim kaydettiklerini gösterdiler. Futbolcunun gelişimini, futbolcu da bunu istiyorsa yapabilirsiniz. Futbolcuya hep 'Kendi limitini belirlemen, ona göre hareket etmen lazım. Sınırlarını zorlamalısın' derim. Bazılarında öyle bir hissiyata kapılıyorum ki 'Fenerbahçe formasını giydikten sonra iş bitti' diyorlar. Asıl Fenerbahçe formasını giydikten sonra kendini geliştirmen gerekiyor. Kesinlikle gelecek vaat eden, potansiyeli bulunan oyunculara sahip olduğumuzu biliyorum. Ancak bunlar beyin, fiziksel ve teknik olarak sürekli çalışmalılar." 

Hooijdonk'a büyük jest 

YUSUF DURSUN 

Galatasaray maçı öncesi Fenerbahçeli taraftarlar ile vedalaşan Pierre van Hooijdonk'a Konya deplasmanında anlamlı bir jest yapılacak. 
Teknik Direktör Daum'un, Sarı - Lacivertli takımda son maçını oynayacak olan Hollandalı yıldızı ilk on birde sahaya sürmesi beklenirken, kaptan Ümit Özat'ın kaptanlık bantını Hooijdonk'a vereceği öğrenildi. 
Fenerbahçeli oyuncular, yıldız oyuncuya gol attırmak için de ellerinden geleni yapacaklarını belirttiler. 

Konya'ya çıkarma 

Fenerbahçeli taraftarlar cuma günü Konya'ya çıkarma yapacaklar. Sarı - Lacivert Derneği 4 tane özel uçak kaldıracak. Bunun yanı sıra Türkiye'deki Fenerbahçe dernekleri otobüslerle, özel uçaklarla Konya'ya gidecek ve Fenerbahçe'nin şampiyonluğunu bir kez daha kutlayacaklar. Futbol Federasyonu Başkanı Levent Bıçakcı da şampiyon Fenerbahçe'ye kupasını Konya'da verecek. Bu arada Fenerbahçe'nin eski teknik direktörlerinden Tomislav İviç dün kulübü ziyaret etti. 

'Ankaragücü'ne iyi ki yenildik' 

Fenerbahçe'nin Brezilyalı futbolcuları Nobre ve Alex, zorlu bir sezonun ardından elde ettikleri şampiyonluğa çok sevindiklerini söylediler. Nobre, "Galatasaray'a attığım gol kariyerimdeki en önemli goldü"derken, lig şampiyonluğunu Galatasaray karşısında aldıkları galibiyetle elde etmenin çok daha güzel olduğunu kaydeden Alex, "Şimdi düşündüğümde 'İyi ki Ankaragücü'ne yenilmişiz' diyorum" ifadesini kullandı. 

Almanya kampı bir hafta 

Almanya'da bu yaz yapılacak hazırlık kampı bir haftaya indirildi. Fenerbahçe'nin sadece turnuva maçlarına katılmak için bu ülkeye gideceği belirtildi. Teknik Direktör Daum'un Almanya ile Türkiye arasındaki iklimin artık benzer özellikler göstermesi nedeniyle böyle bir karar aldığı bildirildi. Sarı - Lacivertliler, yeni sezona Samandıra'da hazırlanacak. 


</TEXT>
</DOC>
