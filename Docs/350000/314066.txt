<DOC>
<DOCNO> 314066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun27.html </URL>
<DATE> 2005/02/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
'Yuşçenko'yu kimin zehirlediğini biliyorum' 
</HEADLINE>
<TEXT>

     Ukrayna'nın yeni İçişleri Bakanı Yuri Lutsenko, Devlet Başkanı Viktor Yuşçenko'yu kimin zehirlediğini bildiğini söyledi. 
     Rus İzvestia gazetesine demeç veren Lutsenko, seçilmeden önce Yuşçenko'yu kimin zehirlediğini, bu kişinin hangi sınırdan geçtiğini, hangi milletvekilinin bu zehrin taşınmasına eşlik ettiğini, hangi memurun zehri olay mahalline getirdiğini ve kimin zehri Yuşçenko'nun tabağına koyduğunu bildiğini belirtti. 
     Olayda Rus parmağı olup olmadığı konusundaki spekülasyonları yorumlamayı reddeden Bakan, ''olayda yok yere yapılan suçlamalardan kaçınılması gerektiğini ve geniş kapsamlı bir soruşturma yürütüleceğini'' kaydetti. 
     Yuşçenko, Ocak sonunda Amerikan CBS televizyonuna yaptığı açıklamada, kurbanı olduğu zehrin nereden geldiğini bildiğini, bu zehri üretebilecek ülkelerin de Rusya ve ABD olduğunu söylemişti. 
     Devlet Başkanı, Aralık ayında ortaya çıkan hastalığıyla 5 Eylül'de eski Rus istihbarat servisinin uzantısı olan Ukrayna gizli servisi SBU'nun şefi İhor Smeçko ve yardımcısı Volodimir Satsiuk ile yediği yemeği ilişkilendirmiş, ancak doğrudan gizli servisi suçlamaktan kaçınmıştı. 
     
     KANITLANDI 

     Ukrayna'nın batı yanlısı yeni devlet başkanı Viktor Yuşçenko'nun ''yemeğine dioksin katılarak zehirlenmek istendiğinin kanıtlandığı'' açıklandı. 
     Viyana'da yayımlanan Der Standard gazetesine demeç veren Ukrayna Başsavcısı Svyatoslav Puskin, ''Devlet Başkanı Yuşçenko'nun özel doktoru Prof. Nikolay Korpan'ın verdiği son bilgilerle Yuşçenko'nun oral yoldan dioksin verilerek kasıtlı olarak zehirlenmek istendiğini kanıtladıklarını'' söyledi. 
     Başsavcı Puskin, ''Yuşçenko'nun büyük bir olasılıkla geçen yıl 5 Eylül günü gizli servis yöneticileriyle yediği akşam yemeğinde zehirlendiğini, ancak bunu kesin olarak saptayamadıklarını'' belirterek, ''dioksinin oral yoldan verildiğini saptadıklarını'' söyledi. 
     Zehirlemenin planlı bir eylem olduğundan kuşku duymadığını belirten Başsavcı Puskin, dioksin zehrinin kolay bulanamadığına da işaret ederek, ''hükümet çevrelerinden bazı kişilerin bu eyleme katılma olasılığının yüksek olduğunu'' ifade etti. 
     Yuşçenko'yu zehirlemek isteyenlerin kimliklerini belirleyip belirleyemediği sorusuna ise Başsavcı Puskin şu yanıtı verdi 
     ''Bu soruya şimdi 'hayır' dersem çok kötü bir savcıyım. 'Evet' dersem bu kez de suçluların isimlerini isteyeceksiniz. Bunun için şimdilik isimlerin bir sır olduğunu söylemekle yetineceğim.'' Devlet Başkanı Yuşçenko'yu hangi çevrelerin zehirlemek istediği yolundaki soruya ise Başsavcı Puskin, ''Bu çevre öylesine büyük ki birilerini unutup rencide etmekten korkuyorum'' yanıtını vermekle yetindi. 
     Der Standard gazetesi, Yuşçenko'yu Viyana'da tedavi eden doktorların da Başsavcı Puskin'in dioksinle zehirlenme olayına ilişkin açıklamalarını teyit ettiklerini yazdı. 
     Ukrayna'nın batı yanlısı olarak bilinen yeni devlet başkanı Viktor Yuşçenko'nun, geçen yıl muhalefet lideri olarak katıldığı seçimi kazanacağı belli olunca ülkenin istihbarat teşkilatı başkan yardımcısının da bulunduğu bir akşam yemeğinde yemeğine dioksin katılarak zehirlendiğinden kuşku duyuluyor. 
     Yuşçenko daha sonra getirildiği Viyana'daki özel bir klinikte tedavi edilerek hayati tehlikeyi atlatmış, ancak zehirlenmenin yüzünde oluşturduğu izler giderilememişti. 
     
</TEXT>
</DOC>
