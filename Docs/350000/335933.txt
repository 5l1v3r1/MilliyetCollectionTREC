<DOC>
<DOCNO> 335933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy28.html </URL>
<DATE> 2005/04/22/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Türkiye-AB ortak konseyi, 26 Nisan'da toplanıyor 
</HEADLINE>
<TEXT>

     Türkiye-AB Ortaklık Konseyi'nin 44. oturumu, 26 Nisan'da Lüksemburg'da yapılacak. 
     Dışişleri Bakanlığı'ndan yapılan açıklamada, 44. Ortaklık Konseyi'nin, Türkiye ile tam üyelik müzakerelerine başlanılması kararının alındığı 17 Aralık 2004 tarihli AB Devlet ve Hükümet Başkanları Zirvesi sonrasında ve müzakerelerin başlayacağı 3 Ekim 2005 tarihi öncesinde yapılıyor olması dolayısıyla özel önem taşıdığı belirtildi. 
     Açıklamada, Dışişleri Bakanı ve Başbakan Yardımcısı Abdullah Gül'ün başkanlığında yapılacak toplantıda, Türkiye'nin Avrupa Birliği'ne katılım sürecinde yaşanan gelişmeler ve üyelik müzakerelerinin başlayacağı 3 Ekim'e giden sürecin değerlendirileceği kaydedildi. 
     Toplantıda, gümrük birliğinin işleyişine ilişkin çeşitli konularda görüş alışverişinde bulunulacağı, mali işbirliği ve müktesebat uyumu alanlarındaki çalışmaların gözden geçirileceği belirtildi. 
     
</TEXT>
</DOC>
