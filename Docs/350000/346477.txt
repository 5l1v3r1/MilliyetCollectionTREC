<DOC>
<DOCNO> 346477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur12.html </URL>
<DATE> 2005/05/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Neşter 2" davası gerekçeli kararı açıklandı 
</HEADLINE>
<TEXT>

     Kamuoyunda "Neşter-2" olarak bilinen davanın gerekçeli kararında, "Sanıklardan birisinin, başka bir hakimle görüşme sırasında diğer hakimi kastederek, ’Bizim dediğimiz gibi karar çıkarmadı. İlk kararnamede onun tayini çıkar’ sözünün, hakime karşı tehdit, baskı, cebir veya şiddet olarak kabulüne imkan yoktur" denildi. 
     Ankara 11. Ağır Ceza Mahkemesi, 19 sanık hakkında açılan ve "çıkar amaçlı suç örgütü kurma, yönetme ve üye olma" ile "örgüte yardım" suçlarından verdiği beraat, 3’ü avukat 4 sanık hakkında "hakimler üzerinde nüfuz" suçundan verdiği görevsizlik kararının gerekçesini açıkladı. 
     Gerekçeli kararda, eski Hakimler ve Savcılar Yüksek Kurulu HSYK 
     Başkanvekili Ergül Güryel’in oğlu avukat Cenk Güryel, işadamı Haldun Erdavran, eski Turkcell Yönetim Kurulu Üyesi Ersin Pamuksüzer’in de aralarında bulunduğu 19 kişi hakkında, Neşter-1 soruşturmasının tutuklu sanıklarının tahliyesini sağlamak ve ekonomik değeri yüksek davaların sonucuna etki etmek amacıyla çıkar amaçlı suç örgütü kurdukları iddiasıyla dava açıldığı anımsatıldı. 
     Sanıkların savunmalarına, aralarında bazı hakimlerin de bulunduğu tanık ifadelerine yer verilen gerekçeli kararda, Betül Ebru Edin’in, SSK’ya iyileştirici tıbbi malzeme alımına ilişkin Neşter-1 Davası’nda tutuklanan işadamı eşi Mehmet Nazif Edin’in tahliyesi için diğer sanıklarla yaptığı telefon görüşmelerinin tespit edildiği belirtildi. 
     Kararda sanıkların, aralarında Pamukbank’ın Yapı Kredi Bankası’na devri, Türk Telekom ile Turkcell arasındaki davanın da yer aldığı bazı davaların sonucunu etkilemeye yönelik faaliyet içinde olduklarına ilişkin iddialar sıralandı. 
     İddianameye göre, Türk Telekom ile Turkcell arasındaki davada Haldun Erdavran ile görüşmeler yapan Cenk Güryel’in, kararın Turkcell lehine çıkması için babası Ergül Güryel’i de devreye sokarak davaya bakan yerel mahkeme üyeleri üzerinde baskı uygulamaya çalıştığı ifade edilen kararda, Cenk Güryel’in, babası ile davaya bakan hakimleri bizzat görüştürdüğü, Pamuksüzer ve avukat Orhan Gemicioğlu’nun da davaya iştirak ettiğinin öne sürüldüğü kaydedildi. 
     
     "DELİL ORTAYA KONMADI" 
     Gerekçeli kararda, sanıkların eylemleri ve 4422 sayılı Çıkar Amaçlı Suç Örgütleriyle Mücadele Kanunu irdelendi. 
     Sanıklar hakkında çıkar amaçlı suç örgütü kurdukları iddiasıyla dava açıldığı, telefon görüşmelerinin dinlenmesi sonucunda suçun unsuru olarak sanıkların hakimler üzerinde baskı kurduklarının iddia edildiği belirtilen kararda, "Oysa, sanıkların görüştükleri hakimlere karşı cebir, şiddet veya tehdit uyguladıkları, yıldırma, korkutma veya sindirme gücü kullandıklarına dair herhangi bir delil ortaya konulmamıştır" denildi. 
     Sanıkların davaların sonucunu etkileme iddiasıyla ilgili olarak, kişilere karşı korkutma, yıldırma ve sindirme gücünü kullandıklarının belirlenemediği ifade edilen kararda, sanıkların, istedikleri kararları aldıkları veya görevli hakimleri bu yönde etkilediklerine dair delil de elde edilemediğinin altı çizildi. 
     
     "TAM VE TARAFSIZ VİCDANİ KANAAT" 
     "Sanıklardan birisinin, başka bir hakimle görüşme sırasında diğer hakimi kastederek, ’Bizim dediğimiz gibi karar çıkarmadı. İlk kararnamede onun tayini çıkar’ sözünün, hakime karşı tehdit, baskı, cebir veya şiddet olarak kabulüne imkan yoktur" denilen kararda, delillerin değerlendirilmesi sonucunda olayın, 4422 sayılı yasa kapsamında olmadığı yolunda mahkeme heyetinde tam ve tarafsız vicdani kanaat oluştuğu vurgulandı. 
     Kararda, Türk Ceza Kanunu’nun TCK 313. maddesinde tanımlanan "cürüm işlemek için teşekkül oluşturmak" suçunun oluşabilmesi için kişilerin düşünce ve eylemlerinde süreklilik, suç işlemek için düzenli ve planlı ortaklık, yönetim, dayanışma ve disiplin gibi öğelerin birarada bulunması gerektiğine işaret edildi. Kararda, çoğunluğu avukat olan ve kendi davalarını takip eden sanıkların görüşmelerinin ve bunlardan birkaçında Yargıtay’da ve adliyede tanıdıkları bulunan Erdavran ve Cenk Güryel’i araya koyarak işlerini çözmeye çalışmalarında, TCK’nın 313. maddesindeki şartların bulunmadığı ve bu nedenle görevsizlik kararına gerek duyulmadığı bildirildi. 
     Kararda, söz konusu gerekçeler karşısında "çıkar amaçlı suç örgütüne yardım" suçundan da bahsedilemeyeceği anlatılarak, "çıkar amaçlı suç örgütü kurma", "örgüt adına faaliyette bulunma" ve "örgüte yardım" suçlarından sanıkların beraatine karar verilmesi gerektiği yolunda mahkeme heyetinde tam ve tarafsız vicdani kanaat oluştuğu kaydedildi. 
     
     4 SANIK ASLİYE CEZA’DA YARGILANACAK 
     İddianamede, sanık avukat Güryel hakkında TCK’nın "hakimlere emir ve tahakküm veya nüfuz veya iltimas" suçunu düzenleyen ve haksız hüküm kurulması halinde ceza artırımını öngören 232. maddesinin 9 kez uygulanması, avukat Galip Altuntaş hakkında aynı maddenin 2 kez uygulanması ve "memurlara intisap iddiasıyla menfaat temin etme" suçunu düzenleyen 278. maddesi, Garanti Bankası’nın avukatı Özgün Öztunç hakkında 232. maddenin 5 kez uygulanması, işadamı Erdavran hakkında da 232. maddenin 8 kez uygulanması ve 278. maddesi uyarınca cezalandırılmalarının istendiği anımsatılan kararda, 4422 sayılı Yasa’ya muhalefet suçundan beraat kararı verildiği için bu suçlar için görevsizlik kararı alındığı belirtildi. 
     Kararda, davanın Güryel, Öztunç, Altuntaş ve Erdavran hakkındaki söz konusu suçlar yönünden asliye ceza mahkemesinde görülmesi gerektiği anlatıldı. 
     Kararın hüküm bölümünde, Erdavran, Güryel, Altuntaş, Öztunç ve Erdavran’ın sekreteri İffet Gökbakan’ın, üzerlerine atılı "çıkar amaçlı suç örgütü kurma, yönetme ve örgüte üye olma" suçunun unsurları oluşmadığından beraatlerine, eski Turkcell Yönetim Kurulu üyesi Pamuksüzer, Garanti Bankası Yönetim Kurulu üyesi Ali Can Verdi, Show TV Genel Müdürü Saner Ayar, avukatlar Orhan Gemicioğlu, İhsan Coşkun, işadamları Harun Utçu, Cemil Kazancı, Refik Renda ve diğer sanıklar Betül Ebru Edin, Hulki Selim Edin, Rasim Esat Edin, Yasin Gökmen Mungan, Burçin Özdemir, Ahat Erbil hakkında "örgüte yardım" suçlarından beraatlerine oybirliğiyle karar verildiği ifade edildi. 
     
</TEXT>
</DOC>
