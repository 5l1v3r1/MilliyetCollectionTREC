<DOC>
<DOCNO> 329017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo29.html </URL>
<DATE> 2005/03/31/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ali Şen Aziz Yıldırım'a yapılanı 25 milyon Fenerliye yapılmış sayarız 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu'na bilgi veren Fenerbahçe Kulübü eski başkanlarından Ali Şen, ''Maç satmak insanın karısını satmasıyla eşdeğerdedir'' dedi. 
     TBMM'de yaklaşık 2 saat süren toplantıdan sonra basın mensuplarının sorularını yanıtlayan Ali Şen, kurulan komisyonun Türkiye'de insanların en çok ilgi duyduğu futbolla ilgili olduğunu belirterek, ''Bu gerçekten faydalı olacak. Eğer böyle şeyler yapan insanlar varsa, en azından bir süre yapamayacaklar. Yöneticiler kendilerine çekidüzen verecekler'' diye konuştu. 
     Maç satmanın ahlaksızca bir davranış olduğunu ifade eden Şen, şunları söyledi 
     ''Maç satmak insanın karısını satmasıyla eşdeğerdedir. Bunların önüne geçmek zor. Şike yapılırsa da kendisini bu konuda uzman ilan eden, benim diyen futbol otoritesi de anlayamaz. Sezon başında kaleci öyle hatalı bir gol yer ki kimse birşey demez. Ancak sezonun sonuna doğru aynı golü yediğinde 'şike yaptı' denir. Bunların önüne geçmek zor.'' 
     
     ''YILDIRIM'A YAPILANI BİZE YAPILMIŞ SAYARIZ'' 
     Son dönemde Fenerbahçe Kulübü Başkanı Aziz Yıldırım aleyhinde Beşiktaş Kulübü Başkanı Yıldırım Demirören ile Galatasaray ve Trabzonspor kulüplerinin yöneticilerinin sözlü saldırıları olduğunu dile getiren Şen, ''Beşiktaş, Galatasaray ve Trabzonspor'un yaptığı ayıptır. Aziz Yıldırım ile ilgili düşüncelerimi herkes biliyor. Ancak Aziz Yıldırım'a yapılanı 25 milyon Fenerbahçeli'ye yapılmış sayarız'' dedi. 
     Yıldırım'ın, FB Şükrü Saracoğlu Stadı'nda diğer kulüp yöneticilerine yapılan küfürü önlediğini kaydeden Şen, ''Diğer statlarda Aziz Yıldırım'a küfür ediliyor ve diğer kulüplerin başkanları buna seyirci kalıyor. Bunlar doğru şeyler değil'' diye konuştu. 
     
</TEXT>
</DOC>
