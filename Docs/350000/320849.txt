<DOC>
<DOCNO> 320849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur61.html </URL>
<DATE> 2005/03/04/ </DATE>
<TIME> 19.57 </TIME>
<AUTHOR>  </AUTHOR>
<HEADLINE>
DİSK Genel Başkanı Süleyman Çelebi "SEKA işçisi tarih yazdı" 
</HEADLINE>
<TEXT>

     DİSK Genel Başkanı Süleyman Çelebi, ''Eğer bu ülkede bırakın 1 gün, 2 saat tüm Türkiye'yi durdursak, önümüzde diz çökecekler'' dedi. 
     DİSK Genel Başkanı Süleyman Çelebi, yönetim kurulu üyeleri ile bağlı sendikaların genel başkanları, işyerlerinde 45 gündür eylem yapan SEKA işçisine destek vermek amacıyla, geceyi SEKA'da geçirmek için İzmit'e geldi. 
     Lastik-İş Sendikası, Genel-İş ve Birleşik Metal İş Sendikası'na üye işçiler tarafından karşılanan Çelebi ve beraberindeki heyet, daha sonra SEKA İzmit İşletmesi'nin önüne gitti. 
     Selüloz-İş Sendikası Genel Sekreteri Halil Bahçeci ve SEKA çalışanları ve aileleri tarafından karşılanan Çelebi, burada yaptığı açıklamada, SEKA işçisinin, yaptığı mücadeleyle Türk işçi sınıfı adına tarih yazdığını savundu. 
     Türk-İş'in aldığı karara ve SEKA işçisine destek vermek amacıyla İzmit'te bulunduklarını ve geceyi işçilerle birlikte geçireceklerini ifade eden Çelebi, SEKA çalışanlarının sadece kendi gelecekleri için değil, işçi sınıfının geleceği için mücadele verdiğini ileri sürdü. Çelebi, hükümet aldığı kararı geri çekinceye kadar bu mücadelenin devam etmesi gerektiğini ifade ederek, şunları kaydetti 
     ''Türk-İş'in SEKA ile ilgili almış olduğu kararın ardından, Başbakan, havaalanında SEKA kapatılacak diye meydan okudu. Biz de buradan meydan okuyoruz. SEKA kapatılmayacak. Bu iktidar sizleri, emekçi sınıfını dikkate almıyor. Bu kadar kurumları dikkate almıyorsa, onun anlayacağı dilden eylem yapmak zorundayız, direniş yapmak zorundayız. 
     Biz dışarıda başka, size başka konuşmuyoruz. Eğer bir ülkede bırakın 1 gün, 2 saat tüm Türkiye'yi durdursak diz çökecekler. Biz şalter indirmeye, bedel ödemeye varız. Ama herkes bu bedele herkes ortak olmalı. Sendikacılar, emekçilerden yana olanlar, bütün kurumlar bu noktada el ele vermek zorundalar.'' Çelebi, özelleştirmelere karşı eylem birliği yapmak amacıyla Emek Platformu'nu 7 Mart'ta toplantıya çağırdığını da sözlerine ekledi. 
     Çelebi, konuşmanın ardından, DİSK yönetim kurulu üyeleri, bağlı sendikaların genel başkanlarıyla birlikte geceyi geçireceği SEKA İzmit Fabrikası'na girdi. 
     İşçi ve aileleri tarafından alkışlarla karşılanan Çelebi, daha sonra Selüloz-İş Sendikası Genel Başkanı Ergin Alşan'la birlikte fabrika yemekhanesinde işçilerle sohbet etti. 
     Bu arada, Kocaeli Sendikalar Birliği'ne bağlı sendikalar, SEKA işçisine destek vermek amacıyla araç konvoyu yapıp, kent merkezinde tur attı. 
     
</TEXT>
</DOC>
