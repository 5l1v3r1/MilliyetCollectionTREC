<DOC>
<DOCNO> 321422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun06.html </URL>
<DATE> 2005/03/07/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Rafsancani Nükleer programımızı gizlemek dışında çaremiz yoktu 
</HEADLINE>
<TEXT>

     İran eski İran Cumhurbaşkanı Ali Ekber Rafsancani, ''İran'ın başlangıçta nükleer programını gizli tutmaktan başka çaresi olmadığını'' söyledi. 
     Düzenin Yararını Teşhis Heyeti DYTH Başkanı Rafsancani, Tahran'da düzenlenen ''Nükleer Teknoloji ve İstikrarlı Kalkınma'' adlı konferansın kapanışında yaptığı konuşmada, İran'ın nükleer programının da başlangıcında gizliliğin, barışçıl nükleer program için ihtiyaç duyulan teçhizatı almak için gerekli olduğunu belirtti. 
     ''İran'a yaptırım uygulanmasaydı her şeyi kamuoyuna açıklardık, ancak nükleer programımız için gerekli teçhizatı almakta sorunlarımız vardı'' diyen Rafsancani, İran'ın, ABD ve Avrupa'nın siyasi adaletsizliği yüzünden el altından nükleer malzeme satın almak zorunda kaldığını bildirdi. 
     Amerikan yönetimi ve Avrupalıların, İran'ın 1970'li yıllarda batı yanlısı Şah Muhammed Rıza Pehlevi'nin yönetiminde olduğu zaman 20 nükleer santral kurulması ve ilerlemiş nükleer teknoloji vermeyi onayladığını söyleyen Rafsancani şöyle konuştu 
     ''Ancak 1979 yılında Şah rejiminin devrilmesi ve Ayetullah Ruhullah Humeyni'nin iktidarı ele geçirmesiyle onların tavrı değişti. Onlar Şah İran'da iktidarda olsaydı nükleer teknolojiyi verirdi, ancak Humeyni iktidarda olsaydı bunu yapmazdı. İran'ın nükleer enerji tarihi, Batı'nın İran konusunda izlediği farklı yaklaşımlarındaki görülmesi gereken bir derstir.'' İran'ın nükleer programıyla ilgili bilgilerin ortaya çıktığı 2002 yılından itibaren şeffaf davrandığını ve Uluslararası Atom Enerjisi Ajansı UAEA ile işbirliği yaptığını söyleyen Rafsancani, İran'ın hiçbir zaman uranyum zenginleştirme çalıştırmalarını sürekli olarak durdurmayı kabul etmeyeceğini, İran'ın sahip olduğu bu teknolojinin elinden alınamayacağını iddia etti. 
     
     HARRAZİ 
     Dışişleri Bakanı Kemal Harrazi de konferansta yaptığı konuşmada, BM'nin Nükleer Silahların Yayılmasını Önleme Anlaşması'na NPT üye ülkeler dahil bütün uranyum zenginleştirme faaliyetlerinin durdurulması önerisinin yeni sorunlara yol açacağını söyledi. 
     Harrazi, bu tür önerilerin, olumsuz siyasi ve yasal sonuçlarının yanı sıra, gelişmiş ülkeler ile gelişmekte olan ülkeler arasında yeni bir ayrımcılık yaratacağını, ayrıca ekonomik, teknolojik ve endüstriyel alandaki uçurumu derinleştireceğini ifade etti. 
     Harrazi, İsrail'in NPT'ye imza koymayı reddetmesi ve gizli nükleer programının Ortadoğu'nun nükleer silahlardan arındırılmasının önündeki en büyük engel olduğunu savundu. 
     Meclis Ulusal Güvenlik ve Dış Siyaset Komitesi Başkanı Alaaddin Burucerdi de Avrupalıların İran'dan uranyum zenginleştirme faaliyetlerin sürekli olarak durdurması talebinde ısrarcı olması halinde meclisin NPT'nin ek protokolünü onaylamayacağı uyarısında bulundu. 
     İran, geçen yıl kasım ayında BM Güvenlik Konseyi'nin yaptırımları uygulamasını önlemek ve nükleer programının barışçıl amaçlar güttüğü konusunda güven vermek için uranyum zenginleştirme faaliyetlerini askıya almıştı. 
     İran'ın imzaladığı ek protokol meclis tarafından henüz onaylanmadı. 
     AB'nin üç büyüğü Almanya, İngiltere ve Fransa, ekonomik ve teknik yardımın yanı sıra, Dünya Ticaret Örgütü WTO gibi uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     
</TEXT>
</DOC>
