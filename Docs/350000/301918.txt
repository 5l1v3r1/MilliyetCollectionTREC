<DOC>
<DOCNO> 301918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy24.html </URL>
<DATE> 2004/12/29/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Vergi kanunlarının YTL uyum tasarısı 15 maddesi kabul edildi 
</HEADLINE>
<TEXT>

     TBMM Genel Kurulu'nda, vergi kanunlarının YTL'ye uyumu ve bazı kanunlarda değişiklik yapan tasarının 15 maddesi kabul edildi. 
     TBMM Genel Kurulu'nda, karar yeter sayısı bulunamaması nedeniyle verilen aranın ardından, yeterli çoğunluğun sağlanması üzerine görüşmelere devam edildi. 
     CHP İzmir Milletvekili Oğuz Oyan, tasarının birinci maddesi üzerinde yaptığı konuşmada, Başbakan Recep Tayip Erdoğan'ın açıkladığı vergi paketinden toplumun en üst gelir düzeyine sahip olanlar için indirim yapıldığını belirterek, geri kalan geniş kesimlere yönelik bir iyileştirme yapılmadığını söyledi. 
     Türkiye'de verginin AB ortalamalarına çekilmesi gerektiğini savunan Oyan, ''Türkiye dolaylı vergilerin yüksekliğiyle bir az gelişmiş ülke görünümü çiziyor'' dedi. 
     Genel Kurul'daki görüşmelerde, tasarının, 1 Ocak 2005'te kullanılmaya başlayacak olan Yeni Türk Lirası'na uyumuna yönelik olarak çeşitli kanunlarda değişiklik yapılmasını içeren 15 maddesi kabul edildi. 
     Tasarı, 46 maddeden oluşuyor. 
     
</TEXT>
</DOC>
