<DOC>
<DOCNO> 346544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/dunya/dun03.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye 'hayır'ın bedeli ağır olur' 
</HEADLINE>
<TEXT>



ABD Dışişleri Bakanı Condoleezza Rice, Avrupa Birliği'nin AB Türkiye'yi üyeliğe kabul etmemesinin vahim sonuçları olabileceği uyarısında bulunarak, Türkiye'nin Avrupa'dan ayrılmasının bedelini karşılayamayacaklarını söyledi. 
San Francisco'da Commonwealth Club'da, yeni AB Anayasası'yla ilgili bir soruyu yanıtlayan Rice, "AB'nin en sonunda Türkiye'yi üyeliğe almakta başarısız olmasının vahim sonuçları olabilir. Türkiye'nin, AB standartlarını karşıladıktan sonra kabul edilmesi önemli. Çünkü Türkiye ile Avrupa'nın geri kalanı arasındaki bölünmenin bedelini karşılayamayız" dedi. 
Rice, Türkiye'nin AB'ye alınmamasının, Müslüman Türkiye ile Hıristiyan Avrupa arasında "medeniyetler çatışması" olarak görülebileceği endişesini dile getirdi ve bunun "korkunç bir şey" olacağını söyledi. 
ABD Dışişleri Bakanı, AB Anayasası konusundaki tartışmalara müdahale eder gibi görünmemek için bu konuda bir şey söylemek istemediğini kaydetti. Rice, AB üyelik perspektifi verilen Orta ve Doğu Avrupa ülkelerinin demokrasi yönünde teşvik edilmesinin önemini vurguladı. 
Rice, AB'nin "istikrar ve umut kaynağı" işlevi gördüğünü kaydetti. 


</TEXT>
</DOC>
