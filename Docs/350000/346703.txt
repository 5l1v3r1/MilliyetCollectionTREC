<DOC>
<DOCNO> 346703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonsiy03.html </URL>
<DATE> 2005/05/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
AKP döneminde 20 bakanlıkta toplam 76 bin atama yapıldı 
</HEADLINE>
<TEXT>

     AK Parti Hükümetleri döneminde 20 bakanlıkta toplam 76 bin 241 atama yapıldı. 
     Bu dönemde en fazla atamalar Sağlık Bakanlığı ile Milli Eğitim Bakanlığı’nda gerçekleştirildi. 
     CHP Bursa Milletvekili Kemal Demirel’in atamalara ilişkin verdiği yazılı soru önergelerine 20 bakanlıktan yanıt geldi. Buna göre, AK Parti Hükümetleri döneminde 32 bin 527’si açıktan, 11 bin 439’u naklen, 32 bin 165’i sözleşmeli, 110’u da geçici olmak üzere toplam 76 bin 241 atama yapıldı. 
     Gelen yanıtlara göre, Devlet Bakanı ve Başbakan Yardımcısı Abdüllatif Şener göreve başladığı tarihten bu yana bakanlığında açıktan 122, nakil yoluyla 57, sözleşmeli olarak 238, geçici olarak da 28 kişinin atama yaptı. 
     Devlet Bakanı ve Başbakan Yardımcısı Mehmet Ali Şahin de bakanlığına bağlı kurumlara açıktan 116, nakil yoluyla 255, sözleşmeli 67, geçici de 8 atama yapıldığını belirtti. 
     Devlet Bakanı Ali Babacan, 95’i açıktan, 85’i nakil, 3’ü de geçici olmak üzere bakanlığına bağlı kurumlarda toplam 183 atama gerçekleştiğini bildirdi. 
     Devlet Bakanı Kürşat Tüzmen, bakanlığına bağlı kurumlara 267 açıktan, 96 naklen ve 12 personelin de sözleşmeli olarak atandığını belirtti. 
     Devlet Bakanı Beşir Atalay, bakanlığı döneminde 168 açıktan, 80 naklen, 35 de sözleşmeli personel atandığını kaydetti. 
     Devlet Bakanı Mehmet Aydın da yanıtında bakanlığına bağlı kurumlarda 2524 kişinin açıktan, 47 kişinin naklen, 4 personelin de geçici olarak atamasının yapıldığını bildirdi. 
     Devlet Bakanı Güldal Akşit ise bakanlığı döneminde 146 personelin açıktan, 379 personelin nakil yoluyla, 20 personelin de geçici olarak atamasının yapıldığını kaydetti. Akşit, 3 personelin de sözleşmeli olarak görevlendirildiğini ifade etti. 
     Maliye Bakanı Kemal Unakıtan da bakanlığı döneminde açıktan 1747, naklen 861, sözleşmeli de 45 olmak üzere toplam 26 personelin atamasının yapıldığını bildirdi. 
     İçişleri Bakanlığı’na ise 58. Hükümet döneminde 709 kişi açıktan, 1103 kişi naklen, 39 kişi de sözleşmeli olmak üzere toplam 1851 kişi 
     atandı. 
     Milli Savunma Bakanı Vecdi Gönül’ün verdiği yanıta göre, Genelkurmay Başkanlığı ve kuvvet komutanlıklarına açıktan 2014, nakil yoluyla 119 kişi olmak üzere toplam 2133 kişinin ataması yapıldı. 
     Dışişleri Bakanı ve Başbakan Yardımcısı Abdullah Gül ise bakanlığına 130 kişinin açıktan, 28 kişinin naklen ve 389’u da sözleşmeli olmak üzere toplam 547 kişinin atamasının yapıldığını bildirdi. 
     Sanayi ve Ticaret Bakanı Ali Coşkun da 38 personelin açıktan 180 personelin nakil yoluyla, iki personelin de sözleşmeli olmak üzere toplam 220 personelin atandığını kaydetti. 
     Çevre ve Orman Bakanı Osman Pepe de bakanlığı döneminde 493 kişinin açıktan 546 kişinin nakil, 5 kişinin de sözleşmeli olarak göreve başladıklarını belirtti. 
     Bayındırlık ve İskan Bakanı Zeki Ergezen yanıtında bakanlığına kendi döneminde, 383 açıktan, 952 nakil, 11’i geçici ve 243’ü de sözleşmeli personelin atandığını ifade etti. 
     Milli Eğitim Bakanı Hüseyin Çelik, bakanlığı döneminde 2082 personelin açıktan 191 personelin nakil yoluyla, 27 personelin geçici ve 10 bini ingilizce dil öğreticiliği, 8 bini de bilgisayar öğreticiliği için olmak üzere toplam 18 bin kişinin sözleşmeli olarak atandığını bildirdi. 
     Sağlık Bakanı Recep Akdağ da görevi döneminde bakanlığına 10 bin 972 personelin açıktan, 3 bin 470 personelin naklen ve 13 bin 97 
     personelin sözleşmeli olarak atandığını kaydetti. Bakanlıkta toplam 27 bin 9 atama gerçekleştirildi. Tarım ve Köyişleri Bakanı Sami Güçlü ise bakanlığı döneminde 776 kişinin açıktan, 1117 kişinin naklen, 4 kişinin geçici ve 34 kişinin de sözleşmeli personel olarak atandığını belirtti. Çalışma ve Sosyal Güvenlik Bakanı Murat Başesgioğlu da bakanlığında 4621 açıktan, 1329 naklen, 169 da sözleşmeli personel atandığını bildirdi. Adalet Bakanı Cemil Çiçek ise bakanlığına görev süresince, 5122 kişinin açıktan, 9 kişinin naklen ve 18 kişinin de sözleşmeli personel olarak göreve başlatıldığını kaydetti. Görevine kısa bir süre önce başlayan Kültür ve Turizm Bakanı Atilla Koç da bu süre içinde açıktan 2, naklen 5, geçici de 5 olmak üzere toplam 12 kişinin atamasının yapıldığını bildirdi. 
     
</TEXT>
</DOC>
