<DOC>
<DOCNO> 346192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/eko03.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol, yeni yatırım yapıyor 
</HEADLINE>
<TEXT>


LEVENT KÖPRÜLÜ Torino 

Otoyol, Iveco markasıyla ürettiği modellere yenilerini eklemek amacıyla, yaklaşık 50 milyon yatırım yapacak. İtalyan üreticinin üretim üsleri arasına katılacak olan Otoyol, bu çerçevede Eurocargo kamyon ve Daily midibüsü de paletine ekleyecek. 
Otoyol Pazarlama Genel Müdürü Murat Selek, Iveco ile yapılan anlaşma çerçevesinde öncelikle İtalyan markanın mevcut modellerinin Türkiye'de üretiminin başlayacağını söyledi. 
Selek, bu amaçla 50 milyon dolara yakın bir yatırım yapıldığını belirterek, yerlilik oranının ilk etapta yaklaşık yüzde 25 olarak belirlendiğini, Daily'de bu oranın bir miktar daha yukarı çıkabileceğini ifade etti. Selek, yıl sonuna kadar Eurocargo kamyon ile Daily Van ve kamyonet modellerinin üretimine başlamayı planladıklarını bildirirken, ihracat bağlantıları için de Iveco'yla görüşmeler yürüttüklerini kaydetti. 
Selek, "Ürettiğimiz ve iç pazarda sattığımız miktar kadar, yurtdışına da satabilmeliyiz. Yoksa istikrarsızlık yaşandığı dönemlerde iç pazarla yetinmek zor olur" dedi. 

Irisbus markasıyla ihraç edilecek... Otoyol'un halen üretmekte olduğu Eurobus serisine yeni bir model daha ekleniyor. Özellikle dış pazarlar için yeniden elden geçirilen ve Iveco'nun en son teknolojiye sahip 170 HP'lik motoru "Tector" ile donatılacak Eurobus, yurtdışı pazarlarına gönderilirken Iveco'nun otobüs markası "Irisbus"un logosunu taşıyacak. Türkiye'de Eurobus Tector olarak satılacak yeni otobüs, 26 ve 31 kişilik olarak geliştirildi. Aracın ön tasarımı, yolcuların rahat binmesi için elden geçirilirken, dış pazarlara ortadan kapılı olarak gönderilecek. 


</TEXT>
</DOC>
