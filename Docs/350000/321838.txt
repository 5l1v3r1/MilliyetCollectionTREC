<DOC>
<DOCNO> 321838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko41.html </URL>
<DATE> 2005/03/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Oyakbank Enflasyon yılsonunda hedefin de altına düşebilir 
</HEADLINE>
<TEXT>

     Oyakbank, enflasyonun yıl sonunda büyük olasılıkla yüzde 8'lik hedefin altına ineceğini bildirdi. 
     Banka ayrıca, beklentilerdeki iyileşmeyle birlikte, yıl sonuna kadar 0.5-1 puanı Mart ayında olmak üzere, Merkez Bankası'nın toplam 2.5 puanlık daha faiz indirimi yapmasının beklenebileceğini vurguladı. 
     Oyakbank tarafından yayımlanan ''Mart ayı Aylık Ekonomi Bülteni'nde'', Türkiye ekonomisinde yaşanılan gelişmeler değerlendirildi. 
     Buna göre Türkiye'nin ''AB'ye tam üyeliği çapasının Aralık ayında yeniden tanımlanması'', Türkiye'ye portföy yatırımları şeklinde yoğun yabancı sermaye girişini tetiklerken, bu akımın karakteristik olarak önceki yıllardan farklı olduğu görüldü. 
     Nitekim, Euroclear'in YTL'yi ödemeler sisteminde kullanılan para birimleri arasına alması, yüksek getirili Türk iç borçlanma senetlerine DİBS ''spekülatif olmayan'''' ilgiyi artırdı. 
     Yeni pozisyonların çoğunlukla uzun vadeli kağıtlarda oluşturulduğu ve bu şekilde piyasanın vade yapısının da ciddi anlamda geliştiği görüldü. Ve yabancı bankaların Türkiye'nin geleceğine güvenerek kredi notundaki gecikmeli iyileşmeden faydalanmak üzere uzun vadeli YTL cinsinden yeni borçlanma enstrümanları geliştirdikleri anlaşıldı. 
     Bu çerçevede 1 Aralık 2004 ve Ocak 2005'te yabancıların ülkedeki net menkul kıymet alımları ortalama 2 milyar dolara çıkarken, bu değer 2001 yılı sonrası dönemde aylık ortalama 347 milyon dolar düzeyinde idi. 
     Aralık ayından bu yana yabancı bankalar 3 milyar YTL'nin üzerinde yabancı yatırımcılara uzun vadeli YTL cinsinden tahvil ihracı gerçekleştirdiler. 
     
     ''RESMİ REZERV ARTIŞI ZAYIF KALMAYA DEVAM ETTİ'' 
     Bu arada bültene göre, 12 aylık kümülatif dış ticaret ve cari işlemler açığı, 2005'in ilk ayında da artışını sürdürdü ve resmi rezerv artışı bugün için bir gereklilik gibi görünmese de, gelecek için bir güvence olarak değerlendirildiğinde zayıf kalmaya devam etti. 
     TL'nin reel değeri 12 aylık hareketli ortalamalara göre son 12 aydır yaklaşık aynı seviyesini korudu. Tüketim mallarının toplam ithalat içindeki payı da Ocak ayı itibarıyla azalmaya başladı. Bültende şöyle denildi 
     ''Ocak ayında büyümeye dair göstergeler, ekonomide 2004 sonlarında başlayan soğumanın, bu yılın başında da sürdüğünü gösteriyor. Ancak Şubat ayında ihracattaki yüzde 50'nin üzerindeki artış ve tüketici kredilerindeki hızlanma, bu eğilimin değişebileceğini düşündürüyor. 
     Hazine'nin ilk iki aydaki yüksek borç çevirme oranlarına karşın, TL cinsinden ortalama iç borçlanma maliyeti 2004'e göre 6.6 puan geriledi.'' Bültende, IMF anlaşmasındaki gecikmenin ise piyasalara henüz yansımadığı ifade edilirken, ön koşul olan yasaların TBMM'ye sunulmaya başlanması ve teşvik yasasında revizyon sinyalleriyle, Mart'ta anlaşmanın imzalanması olasılığının artmış göründüğü ifade edildi. 
     
</TEXT>
</DOC>
