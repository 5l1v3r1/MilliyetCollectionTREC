<DOC>
<DOCNO> 337981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/spo04.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a terapi 
</HEADLINE>
<TEXT>


Teknik Direktör Şenol Güneş, Beşiktaş'ın, Fenerbahçe'yi 4-3 yendiği maçın kasetlerini futbolcularına izleterek, "Sizden Kadıköy'de aynı ruhla mücadele etmenizi istiyorum" dedi 

ADNAN SUNGUR DHA 


Trabzonspor Teknik Direktörü Şenol Güneş, lider Fenerbahçe ile yarın Şükrü Saracoğlu Stadı'nda oynayacakları kader maçına futbolcularını motive etmek için büyük çaba harcıyor. Tecrübeli teknik adam, Beşiktaş'ın iki hafta önce Fenerbahçe'yi 4-3 yendiği maçı, futbolcularına örnek göstererek adeta beyin yıkıyor. 
Bordo - Mavili futbolculara bu karşılaşmanın kasetlerini izleten Güneş, "Beşiktaş'ın mücadelesi bize örnek olsun" dedi. Karadeniz ekibinin hocası, "Beşiktaş'ın hiçbir iddiası yoktu ve Fenerbahçe kesin favori gösteriliyordu. Cordoba atıldı, kaleye Pancu geçti. 10 kişiyle direndiler ve maçtan 3 puanla ayrılmayı başardılar. Demek ki insanlar başaracaklarına inandıklarında hiçbir güç önlerinde duramıyor. Kimse onları yollarından çeviremiyor. Bizim de aynı anlayışla mücadele etmemiz lazım. Bu hırsı ve kazanma isteğini ortaya koyarsak istediğimizi alarak sahadan ayrılırız" ifadesini kullandı. 
Şenol Güneş kasetleri izletirken Fenerbahçe'nin zaaflarını da oyuncularına anlattı. Tecrübeli çalıştırıcı, "Defansları ağır. Özellikle çabuk paslar ve hızlı oyunculara karşı sıkıntı yaşıyorlar. Eğer bu zaaflarından yararlanırsak sonuca gideriz. Artı yönleri ise Tuncay ve Anelka'nın sürüklediği toplar ile Alex'in kişisel becerileri. Kanatları iyi kapatıp, Alex'i durdurursak 3 puan bizim olur" diye konuştu. 

Adem Koçak'tan Fener'e mesaj 

Ankaragücü maçında attığı nefis gollerle alkışlanan Adem Koçak, Fenerbahçe'ye gözdağı verdi. Trabzonspor orta sahasının çalışkan ismi, ligde kalan 5 maçı da kazanarak şampiyon olmak istediklerini söyledi. 
Gelecekte Bordo - Mavili takıma daha faydalı olacağını vurgulayan başarılı futbolcu, "İlk olarak biz kendi işimize bakmalıyız. Şampiyon olmak için puan kaybetmememiz gerekiyor. Daha önce kritik maçlarda Galatasaray ve Dinamo Kiev'i deplasmanda yendik. Onun için atmosferden etkileneceğimizi sanmıyorum. İyi futbol oynayıp, seyircilerin zevk almasını sağlayacağız. Biz Fenerbahçe'yi yenmeye gideceğiz" diyerek iddiasını dile getirdi. 
Adem ilk hedefinin A Milli Takım forması giymek olduğunu da sözlerine ekledi. 

Petkoviç kalıcı 

ÖMÜR AVCI DHA 

Bordo - Mavili yönetimin sezon sonunda yollarını ayırmayı düşündüğü kaleci Michael Petkoviç takımda kalmak istediğini açıkladı. Kaleci arayışları ile ilgili haberlerin kendisini rahatsız etmediğini belirten tecrübeli eldiven, "Bunlar futbolun doğasında var. Birileri oynar, gider, sonra başkaları gelir. Ancak kendisine güvenen bir futbolcunun bunlardan etkilenmemesi lazım. Eğer yönetimden teklif gelirse sözleşmemi uzatmaya hazırım" dedi. Avustralyalı file bekçisi, Teknik Direktör Şenol Güneş için ise "Bizi anlıyor ve maçlara en iyi şekilde motive olmamızı sağlıyor" yorumunu yaptı 

İstanbul seferi bugün 

Fenerbahçe maçı hazırlıklarını dün Mehmet Ali Yılmaz Tesisleri'nde medyaya kapalı yaptığı çift antrenmanla sürdüren Trabzonspor bugün İstanbul'a gelerek Mövenpick Otel'de kampa girecek. Bordo - Mavili takım akşam yapacağı son çalışmayla hazırlıklarını tamamlayacak. Teknik Direktör Şenol Güneş'in otele futbolcu yakınları ve taraftarların gelişine izin vermeyeceği belirtildi. 

Liseye ziyaret 

Trabzonspor Başkanı Atay Aktuğ ve Teknik Direktör Şenol Güneş dün futbolda Dünya İkincisi olan Trabzon Lisesi'ni ziyaret etti. Okul Müdürü Ömer Eyüboğlu, büyük ilgi gören Güneş'e lisede okurken 1968 yılında oynadığı okul takımının fotoğrafını gösterirken duygulu anlar yaşandı. 


</TEXT>
</DOC>
