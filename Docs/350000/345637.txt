<DOC>
<DOCNO> 345637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko11.html </URL>
<DATE> 2005/05/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şubat ayında ortalama işsizlik oranı yüzde 11.7 oldu 
</HEADLINE>
<TEXT>

     İşsizlik, aylık bazda artarken, geçen yılın aynı dönemine göre ise azaldı. Ocakta yüzde 11.5 olan Türkiye genelindeki işsizlik oranı şubatta yüzde 11.7’ye işsiz sayısı ise 2 milyon 697 binden 2 milyon 750 bine çıktı. Ancak istihdamda geçen yılın ilk üç aylık dönemine göre ise 936 bin kişilik bir artış, işsiz sayısında ise 80 bin kişilik düşüş yaşandı. 
     DİE, bu yıl başından itibaren üçeraylık hareketli ortalamalarla hesapladığı aylık işgücü istatistiklerinin şubat ayı sonuçlarını açıkladı. Yeni yöntem gereğince şubat ayı için açıklanan söz konusu veriler bu yılın ocak-şubat- mart aylarına ilişkin ortalamaları ifade ediyor. 
     DİE’nin daha önce Aralık 2004- Ocak-Şubat 2005 aylarının ortalaması olarak açıkladığı ocak ayına göre, Türiye ekonomisi şubatta, iş gücüne yeni katılanların sayısından daha az sayıda istihdam yaratabildiği için işsizlik oranı arttı. 76 bin kişinin istihdama katıldığı ocakta, tarımdaki isdihdam daralması yüzünden sadece 23 bin kişiye yeni istihdam sağlanabildi. 
     DİE şubat ayı için Türkiye nüfusunu 71 milyon 213 bin kişi olarak tahmin etti. 15 ve daya yukarı yaştaki nüfus ise 50 milyon 452 bin kişi olarak tahmin edildi. Nüfus ocak ayına göre 89 bin kişi, 15 ve yukarı yaştakiler de 88 bin kişi arttı. Ocakta 23 milyon 512 bin olan iş gücüne katılanların sayısı şubatta 23 milyon 558 bin kişiye yükselirken işgücüne katılma oranı da yüzde 46.7’den yüzde 46.8’e çıktı. 
     Ocakta 20 milyon 815 bin kişi olarak açıklanan istihdam edilenlerin sayısı ise 20 bin 838 olarak gerçekleşti. 
     İstihdam içinde gözüken eksik istihdamdakilerin sayısı ise 145 bin kişilik artışla 846 bine çıktı. 
     Ocakta yüzde 11.5 olan işsizlik oranı 0.2 puanlık artışla şubatta yüzde 11.7 oldu. Şubatta işsizlik oranı kentlerde yüzde 13.9, kırsal kesimde ise yüzde 8.5 olarak gerçekleşti. İşsizlik erkekler arasında yüzde 11.9 kadınlar arasında ise yüzde 10.9 olarak hesaplandı. 
     
     TARIM DIŞI İŞSİZLİK DE ARTTI 

     Tarım dışı işsizlik oranı da şubatta bir önceki aya göre 0.2 puanlık artışla yüzde 15.4’e yükseldi. Tarım dışı işsizlik kentlerde yüzde 14.3, kırsal kesimde ise yüzde 19 olarak hesaplandı. Tarım dışı işsizlik hem kırsal kesimde hem de kentlerde büyüdü. Türkiye genelindeki genç nüfus arasındaki işsizlik oranı da yüzde 21.4’ten yüzde 21.8’e çıktı. 
     Bu arada, iş gücü anketinin yapıldığı dönemde kısa süreli çalıştığı için istihdamda gösterilen ancak başka bir işte daha uzun süre çalışabilme olanağı bulunanlarla asıl mesleğinde istihdam edilmediği için mesleğiyle ilgili iş arayanların oluşturduğu eksik istihdamdakilerin oranı ise yüzde 3’ten yüzde 3.6’ya yükseldi. Eksik istihdamla işsizlerin toplamından oluşan toplam atıl işgücü oranı ise yüzde 14.5’ten yüzde 15.3’e kadar yükseldi. 
     
     BİR YILDA 936 BİN KİŞİ İŞ BULDU 

     Bu arada, DİE’nin yöntem değişikliği yapmasına rağmen şubat ayı için açıkladığı istihdam verilerinin, geçen yılın ilk üç aylık dönemi için açıkladığı verilerle karşılaştırılabilir olduğu bildirildi. Geçen yılın ilk üç aylık dönemine göre bakıldığında ise işsizlik oranında 0.7 puanlık bir azalma yaşandığı belirlendi. Bu yıl şubat ayı için yüzde 11.7 olara açıklanan işsizlik oranı geçen yılın ilk üç ayında yüzde 12.4 olarak hesaplanmıştı. 
     Türkiye nüfusunun 1 milyon 58 bin kişi, 15 ve daha yukarı yaştaki nüfusun da 970 bin kişi arttığı son bir yılda, işgücündeki artış 856 bin, buna karşılık istihdam edilenlerin sayısındaki artış ise 936 bin kişi olarak belirlendi. Son bir yılda Türkiye ekonomisi istihdama yeni katılanlardan 80 bin kişilik daha fazla bir istihdam yarattı. Bu nedenle de geçen yılın ilk çeyreğinde 2 milyon 830 bin kişi olan iysiz sayısında 80 bin kişilik bir azalma 
     yaşandı. 
     Son bir yılda istihdama katılma oranı 0.9 puan artarken, eksik istihdamlakilerin oranı 1.6 puanlık düşüş kaydetti. Geçen yılın ilk üç ayılda işgücüne katılma oranı yüzde 45.9’a kadar düşmüş, eksik istihdam ise yüzde 5.2 düzeyinde hesaplanmıştı. 
     
     TARIMDA İSTİHDAM AZALIYOR 

     İstihdam sektörel olarak hem bir önceki aya hem de geçen yılın aynı dönemine göre tarımda azalırken, diğer sektörlerde ise artış trenrdini sürdürdü. Tarım sektörünün istihdamı şubatta bir önceki aya göre 59 bin kişi, bir önceki yıla göre ise 182 bin kişi azaldı. Buna karşılık sanayi sektörü istihdamını bir önceki aya göre 8 bin, bir önceki yıla göre de 210 bin kişi artırdı. İnşaat sektöründe çalışanlar bir önceki aya göre 17 bin, bir önceki yıla göre 201 bin, hizmetler sektöründe çalışanlar ise bir önceki aya 
     göre 56 bin geçen yılın aynı dönemine göre de 706 bin kişi arttı. 
     Türkiye’nin istihdamının 6 milyon 230 binini tarım, 4 milyon 54 binini sanayii, 924 binini inşaat. 9 milyon 630 binini ise hizmetler sektörü sağlıyor. 
     
     YÜZDE 49’U KAYIT DIŞI 

     Bu arada ocakta yüzde 48.9 olan kayıtdışı çalışanların toplam kayıtlı çalışanlara oranı şubatta yüzde 49’a oldu. 
     Buna göre Türkiye’deki 9 milyon 713 bin ücretli çalışanın yüzde 21.5’i, 1 milyon 233 bin yevmiyeli çalışanın yüzde 91.3’ü, 1 milyon 62 bin kişi olan işverenlerin yüzde 
     25.2’si, 5 milyon 458 bin kişi olan kendi hesabına 
     çalışanların yüzde 64.5’i ve ücretsiz aile işçilerinin yüzde 95’i herhangi bir sosyal güvenlik kurumuna kayıtlı 
     bulunmuyor. 
     
</TEXT>
</DOC>
