<DOC>
<DOCNO> 322401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/yasam/yas01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalın bel, kalp krizi habercisi 
</HEADLINE>
<TEXT>


ABD'li bilim adamlarının yaptığı araştırmalara göre, erkeklerde 101, kadınlarda ise 89 santimetreden geniş bel ölçüsü, hayra alamet değil 

DIŞ HABERLER SERVİSİ 

ABD Ulusal Obezite Forumu bilim adamları, bel ölçüsünün kalp hastalıkları riskini belirlemede etkili olduğunu açıkladı. ABD'nin Orlando kentinde düzenlenen 'American College of Caridology' konferansında konuşan uzmanlar, kalp hastalıkları riskini ölçmek için vücut kütle indeksi BMI yerine bel ölçüsünün göz önünde bulundurulması gerektiğini dile getirdi. 

Felç riski de artıyor 
Forum başkanı Dr. David Haslam, yağın türünün ve vücudun hangi bölgelerinde biriktiğinin kardiyovasküler rahatsızlıklar üzerinde etkili olduğunu belirtti. Karın bölgesinde biriken yağların, kalp krizi ve felç geçirme olasılığında artışa işaret ettiği ifade edildi. 
Dr. Haslam, kadınlarda 89 santimetre, erkeklerde de 101 santimetrenin üzerindeki bel ölçüsünün kalp - damar hastalıkları, kalp krizi ve felç riskini önemli ölçüde artırdığı uyarısında bulundu. 
Haslam, "Bel ölçümü, kardiyovasküler hastalık riskini belirlemede öncelikli hale getirilmeli" dedi. 




</TEXT>
</DOC>
