<DOC>
<DOCNO> 334811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy04.html </URL>
<DATE> 2005/04/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sezer ve Erdoğan'dan DEHAP'lılara yanıt yok 
</HEADLINE>
<TEXT>

     NAMIK DURUKAN Ankara 

Cumhurbaşkanı Ahmet Necdet Sezer ve Başbakan Recep Tayyip Erdoğan, Mersin ve Trabzon'da yaşanan olayların ardından başlayan gerginlik ve Güneydoğu'da yeniden başlayan çatışmaların son bulması için Ankara'ya gelen DEHAP'lı belediye başkanlarının randevu talebine henüz yanıt vermediler. 
     Aralarında Diyarbakır Büyükşehir Belediye Başkanı Osman Baydemir'in de bulunduğu 7 belediye başkanı, Başkent'te, parti liderleri, sendikalar ve sivil toplum örgütleriyle yapacakları görüşmelere bugün başlıyor. DEHAP'lı başkanlar temaslarında, son günlerde artan gerginliğe dikkat çekip, toplumsal barışın korunması için herkesin üzerine düşeni yapması gerektiğini vurgulayacak. Artan askeri operasyonlar ve çatışmalarla ilgili kaygılarını da dile getirerek, kalıcı huzur ortamı için çaba gösterilmesini isteyecek olan DEHAP'lılar, Kürt sorununun barışçıl çözümünü içeren bir de dosya sunacak. 
     
     Sezer ve Erdoğan'dan yanıt yok 
     Ancak Sezer ve Erdoğan DEHAP'lıların randevu taleplerine bugüna kadar bir yanıt vermedi. Osman Baydemir imzasıyla Köşk ve Başbakanlığa gönderilen randevu isteğinde, "Uzun bir süre sıkıntı yaşayan kentlerin belediye başkanları olarak, yaşanan sorunlara yardımcı olabilmek için, 'bizlerin katkıları ne olabilir' noktasında sorumluluklarımızı sizlerle paylaşmak istiyoruz. Ve ortak aklın ürünü sağduyu ile davranılarak, geleceğin daha iyi kavranabileceğine inanıyoruz" ifadeleri kullanıldı. 
     
     DEHAP heyetinde yer alacak isimler şöyle 
     Baydemir, Tunceli Belediye Başkanı Songül Erol Abdil, Batman Belediye Başkanı Hüseyin Kalkan, Mardin'in Nusaybin İlçesi Belediye Başkanı Mehmet Tanhan, Şanlıurfa'nın Viranşehir ilçe Belediye Başkanı Emrullah Cin, Van'ın Bostaniçi belde Belediye Başkanı Gülcihan Şimşek ve Adana'nın Küçükdikili belde Belediye Başkanı Leyla Güven. 
     
</TEXT>
</DOC>
