<DOC>
<DOCNO> 337893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur54.html </URL>
<DATE> 2005/04/28/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Kastamonu'da zehirlenen 4 öğrenci Ankara'ya sevk edildi... 
</HEADLINE>
<TEXT>

     Kastamonu'nun Araç İlçesindeki Şehit Ünsal Aksoy Yatılı İlköğretim Bölge Okulu'nda 108 öğrenci yemekten zehirlendi. 
     Okuldaki çok sayıda öğrenci saat 19.30 sıralarında rahatsızlandı. 
     Öğrenciler ambulanslar, sivil minibüs ve kamyonetlerle Araç Devlet Hastanesi'ne kaldırıldı. 
     İlk tespitlerde, öğrencilerin yemekten zehirlendikleri belirlendi. 
     Kastamonu Devlet Hastanesi'ne sevk edilen öğrenciler, buradan yine ambulans, minibüs ve kamyonetlerle Kastamonu Devlet Hastanesi'ne götürüldü. 
     Kastamonu Devlet Hastanesi alarm durumuna geçirildi ve tüm doktorlar hastaneye çağrıldı. 
     İl Sağlık Müdür Vekili Vedat Dilsizoğlu ve Milli Eğitim Müdür Yardımcısı Ahmet Özen ve diğer görevliler, hastaneye gelerek öğrencilerin sağlık durumu hakkında bilgi aldı. 
     Öğrencilerin, öğle yemeğinde karışık kızartma, mercimek çorbası, elma, akşam yemeğinde ise etli kuru fasulye, bulgur pilavı ve salata yedikleri öğrenildi. 
     Bu arada, okulun toplam öğrenci sayısının 377 olduğu belirten yetkililer, zehirlenen öğrenci sayısının önce 150 olduğunun bildirildiğini, ancak daha sonra 108 olduğunun anlaşıldığını kaydetti. 
     
     DURUMU AĞIR OLAN 4 ÖĞRENCİ ANKARA'YA SEVK EDİLDİ 

     Durumları ağır olan 4 öğrencinin Ankara'ya sevk edildiği bildirildi. 
     Zehirlenen öğrencilerin, Kastamonu Devlet Hastanesi'nin yanı sıra Şehit Şerife Bacı ve Özel Uğurlu hastanelerindeki tedavileri devam ediyor. 
     Kastamonu Valisi Mustafa Kara, okuldaki 377 öğrenciden 119'unun zehirlendiğinin belirlendiğini, durumları ciddi olan 4 öğrencinin Ankara'ya sevk edildiğini söyledi. 
     
</TEXT>
</DOC>
