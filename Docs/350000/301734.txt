<DOC>
<DOCNO> 301734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/ekonomi/aeko.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz yok, asgari ücret 350 milyon lira 
</HEADLINE>
<TEXT>


Asgari ücrete yüzde 10 zam yapıldı. Böylece brütü 488 milyon 700 bin liraya çıkan asgari ücretin neti de, 318 milyondan 350 milyona yükseldi 

ANKARA Milliyet 

Başbakan Recep Tayyip Erdoğan'ın 'Sürpriz olabilir' dediği 2005'teki asgari ücrette sürpriz çıkmadı. 
Asgari ücret, 2005'in tamamı için 350 milyon lira olarak belirlendi. 2004'e göre yüzde 10 artış öngörülen asgari ücret, 32 milyon lira artırılmış oldu. 16 yaşından küçüklerin net asgari ücreti ise 297.9 milyon lira olarak belirlendi. 
Daha önce 6'şar aylık belirlenen asgari ücretin bir yıllık olarak açıklanması beklenen bir gelişmeydi. Zam miktarı ve beklenen vergi indirimi konusunda da bir sürpriz olmadı. 2004'teki artış yüzde 45 düzeyinde olduğu için sürpriz olarak değerlendirilmişti. 2005 için ise yüzde 8'lik enflasyon hedefinin iki puan üzerinde artış kararı alındı. 
Asgari Ücret Tespit Komisyonu'nun kararını Çalışma ve Sosyal Güvenlik Bakanı Murat Başesgioğlu açıkladı. 
Başesgioğlu, asgari ücrete, 2005 enflasyon hedefinin yüzde 8 2 puan üzerinde yüzde 10 zam yapıldığını, brüt asgari ücretin 488 milyon 700 bin liraya, net 350 milyon 153 bin 550 liraya yükseldiğini açıkladı. 

Yıl ortası zammı yok 
Bu ücret 2005 yılı boyunca geçerli olacak ve önceki yıllarda olduğu gibi yıl ortasında yeni bir artırım yapılmayacak. Çalışma Bakanı Başesgioğlu, asgari ücretin SSK ve İşsizlik Sigortası primi işveren paylarıyla birlikte işverene maliyetinin de yüzde 10 artarak 593 milyon 770 bin liraya 593.77 YTL yükseldiğini kaydetti. 

138.5 milyonu kesinti 
Başesgioğlu, "SSK primine esas alt sınır asgari ücretle eşitlenmeseydi, işverene maliyet bunun yüzde 13 fazlasıyla 670 milyon lira olacaktı" dedi. 
16 yaşından büyükler için belirlenen brüt asgari ücretten 68 milyon 418 bin lira SSK primi, 4 milyon 887 bin lira işsizlik sigortası fonu, 62 milyon 309 bin 250 lira gelir vergisi, 2 milyon 932 bin 200 lira damga vergisi olmak üzere toplam 138 milyon 546 bin 450 lira kesinti uygulanacak. 

16 yaşından küçüğe 297.9 milyon lira Asgari ücret, 16 yaşından küçükler için brüt 415 milyon 800 bin, net 297 milyon 920 bin 700 lira oldu. 16 yaş altı için belirlenen brüt asgari ücretten 58 milyon 212 bin lira SSK primi, 4 milyon 158 bin lira işsizlik sigortası fonu, 53 milyon 14 bin 500 lira gelir vergisi, 2 milyon 494 bin 800 lira damga vergisi olmak üzere toplam 117 milyon 879 bin 300 lira kesinti yapılacak. Kapıcılar için asgari ücret ise net 412 milyon 462 bin 800 liraya çıktı. 

Kılıç Sürpriz, sukutuhayal oldu Türk - İş Genel Başkanı Salih Kılıç, "Başbakan 'sürpriz olacak' demişti. Sürpriz, sukutuhayal oldu" dedi. SEKA'nın kapatılma kararını protesto için İzmit'e giden Kılıç, açıklanan asgari ücretin açlık sınırının da çok altında olduğunu söyledi. Salih Kılıç, Başbakan'ın asgari ücret için geçen yıl verdiği "Net 350 milyon lira' sözünü bu yıl gerçekleştirdiğini belirterek, "Başbakan bir yıl geriden geliyor" yorumunu yaptı. 

'Verilebilen limitler içinde bir rakam' Sabancı Holding CEO'su Celal Metin, asgari ücretin, verilebilen limitler içinde gerçekleşmiş bir rakam olduğunu söyledi. Ekonomi Muhabirleri Derneği'nin EMD yılbaşı buluşmasında Metin, "Asgari ücret, zannediyorum verilebilen limitler içinde gerçekleşmiş bir rakam. Ama sürpriz diye çok yüksek bir rakam bekleniyordu. Belki öyle bir beklenti olmasaydı, herkes daha mutlu olabilirdi. Zannediyorum çareleri yoktu" dedi. 

Beş yılda dört buçuk kat arttı 16 yaşını doldurmuş işçiler için lira Yürürlük Tarihi Aylık Brüt Aylık Net 1 Ocak 2000 109.800.000 82.417.500 1 Temmuz 2000 118.800.000 86.922.500 1 Ocak 2001 139.950.000 102.369.600 1 Temmuz 2001 146.947.500 107.323.830 1 Ağustos 2001 167.940.000 122.186.520 1 Ocak 2002 222.000.750 163.563.537 1 Temmuz 2002 250.875.000 184.251.937 1 Ocak 2003 306.000.000 225.999.000 1 Ocak 2004 423.000.000 303.079.500 1 Temmuz 2004 444.150.000 318.233.475 1 Ocak 2005 488.700.000 350.153.550 

</TEXT>
</DOC>
