<DOC>
<DOCNO> 337190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/ekonomi/eko02.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
G. Motors, 2 milyon aracı geri çağırdı 
</HEADLINE>
<TEXT>


Dünyanın önde gelen otomobil üreticisi General Motors, üretim hatası nedeniyle 2 milyona yakın aracını geri çağıracağını açıkladı 

EKONOMİ SERVİSİ 

193.5 milyar dolarlık cirosuyla ABD'nin en büyük üçüncü şirketi olan dünya otomotiv devi General Motors GM , üretim hatası bulunduğu gerekçesiyle 2 milyona yakın aracını geri çekiyor. Geri çağırmadan etkilenen 1 milyon 480 bin aracın emniyet kemerlerinde sorun bulunduğunu bildirdi. Bu sınıfta yer alan modeller arasında Chevrolet Silverado, Hummer H2 ve Cadillac Escalade de bulunuyor. 
Yaklaşık 330 bin aracı kapsayan bir diğer geri çağırma nedeni ise yakıt pompası kablolarındaki fazla ısınma potansiyeli. Bu sınıftaki araçlar arasında 2000 - 2001 yıllarını kapsayan Chevrolet Suburban ile Yukon XL modelleri de yer alıyor. 

Maliyetleri artacak 
Geri çağırmayla ilgili, araç sahiplerinin önümüzdeki günlerde posta yoluyla bilgilendirileceği ifade ediliyor. Analistler, geçen hafta açıkladığı ilk çeyrek bilançosunda 1.1 milyar dolar zararı olan GM'nin, geri çağırma kararıyla birlikte önemli bir maliyeti daha üstleneceğini belirtiyorlar. GM'nin hisse senetleri, geri çağırma yönündeki açıklamayla dün yüzde 1.78'lik düşüşle açıldı. 


</TEXT>
</DOC>
