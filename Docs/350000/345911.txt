<DOC>
<DOCNO> 345911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim - Bom korkusu 
</HEADLINE>
<TEXT>


En az iki yabancısını gönderecek olan Beşiktaş, Pancu'da zorunlu fren yaptı. Galatasaray'ın bu futbolcuyu alabileceğini hesaplayan Siyah - Beyazlılar, Rumen oyuncunun ilk etapta takımda kalmasına karar verdi 

BİLAL MEŞE 


Youla'yı transfer ederek yabancı sayısını 7'ye çıkaran Beşiktaş, yeni alınacak diğer yabancıyı da düşünerek iki futbolcusuna elveda diyecek. Herkes, Juanfran ile Ronaldo'yu favori olarak gösterirken, Siyah - Beyazlı yöneticilerin, Pancu'yu da göndermeyi düşündüğü öğrenildi. Ancak Beşiktaşlılar, Rumen oyuncu için temkinli davranıyor. 
Bu futbolcuyu takımdan uzaklaştırmaları durumunda Galatasaray'ın alabileceğine inanan Siyah - Beyazlılar, bu konuda temkinli davranıyor. Pancu'nun iyi bir oyuncu olduğuna dikkat çeken bazı yöneticiler, "Yetenekli ve kaliteli. Ancak bu sezon yararlı olamadı. Lucescu'nun gidişiyle birlikte mantalite olarak çöktü. Ne var ki bu oyuncuyu bıraktığımız anda Türkiye'de kaparlar. Hele hele Hagi kalırsa, Galatasaray hemen alır, o da gider. Bu nedenle Pancu'yu bırakmak çılgınlık olur. Ronaldo'nun gönderilmesi daha doğru" yorumunu yaptı. 

'Ayrılacağım' 
Bu arada İspanya'da kulüp arayışlarını sürdüren Juanfran, yöneticilerle yaptığı görüşmelerde, "Sözleşmem var, ancak Beşiktaş'ı bu konuda zorlamak istemiyorum. Kaldı ki kadroda şans bulamayacağım da bir gerçek. Arayışlarımı sürdürüyorum. Tek dezavantajım burada liglerin devam etmesi. Sezon bittiği anda pazar açılır" ifadesini kullandı. 

Mustafa Doğan 30 yaşında 

SÜLEYMAN HATISARU 

Akçaabat Sebat maçının hazırlıklarını sürdüren Beşiktaş, dünkü antrenmanı 8 eksikle tamamladı. Kondisyon, pas çalışması ve çift kale maç yaparak çalışmayı tamamlayan Siyah - Beyazlılar'da, sakatlıkları süren Juanfran, Ramazan, İbrahim Üzülmez, Okan Buruk, Tayfun, Emre Aşık ve Mısır Milli Takımı kampında bulunan Ahmed Hassan katılmadı. Futbolcular, çalışmanın ardından Mustafa Doğan'ın 30. yaş gününü kutladı. Teknik Direktör Rıza Çalımbay, bugün haftalık basın toplantısını gerçekleştirecek. 

'Carew ile coşarız' 

Kartal'ın yeni transferi Youla, Norveçli golcüyle büyük işlere imza atacağını söyledi, "Ahmed Hassan ve Veysel de orada. Yabancılık çekmem" diye konuştu 

İLHAN GÜLER 

Beşiktaş'ın büyük umutlarla Gençlerbirliği'nden transfer ettiği Gineli futbolcu Souleyman Youla, Carew'in çok kaliteli bir oyuncu olduğunu belirterek, onunla birlikte çok büyük işlere imza atacaklarını söyledi. 
Gençlerbirliği Alkaralar Taraftar Derneği'nin önceki gün düzenlediği geceye katılan başarılı futbolcu," Beşiktaş çok büyük bir kulüp. İmza attığım için çok mutluyum. Takımımın başarısı için elimden geleni yapacağım. Önümüzdeki sezon şampiyonluğun yanı sıra Türkiye Kupası'nı da kazanırız" dedi. 
Eski takım arkadaşları Ahmed Hassan ile Veysel'in Beşiktaş'ta olmasının kendisi için büyük avantaj olduğunu vurgulayan Youla şöyle devam etti "Uyum sorunu yaşamam. Dolu tribünler önünde daha iyi performans sergiliyorum. Beşiktaş taraftarı da çok ateşli ve takımını hiç yalnız bırakmıyor. Onların önünde çok iyi işler yapacağıma inanıyorum." 

Emre yalnız kalmadı 

RAHMAN SAĞIROĞLU 

Emre Aşık ve ailesinin sahibi olduğu Odda Mobilya Mağazaları'nın üçüncüsü dün açıldı. Bursa Valisi Oğuz Kaan Köksal'ın kurdelayı kestiği törene, Emniyet Müdürü Hüseyin Sapkın ve Siyah - Beyazlı takımdan Mustafa Doğan, Ali Güneş, Koray Avcı ve İbrahim Toraman katıldı. 

Eski dostlar 

Üsküdar 100. Yıl Zeynep Kamil İlköğretim Okulu'nun resim sergisini açan Süleyman Seba, burada gençlere nasihat etti, doğruluktan ayrılmamalarını istedi. Daha sonra, Siyah - Beyazlı camianın önde gelen isimlerinden Fikret Orman, Ahmet Kavalcı, Erdal Diktaş, Fahrettin Curoğlu, Mekki Başak, Cengiz Zülfikaroğlu, Erol Girişgen, İlhan Girişgen'in bulunduğu grupla bir akşam yemeği yiyen Seba, restauranta gelen Recep Çetin ve eşiyle de sohbet etti. 


</TEXT>
</DOC>
