<DOC>
<DOCNO> 321467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko01.html </URL>
<DATE> 2005/03/07/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Schröder'den milyarlarca Avroluk iş bağlantısı... 
</HEADLINE>
<TEXT>

     Almanya Başbakanı Gerhard Schröder'in petrol zengini Körfez ülkelerine geçen hafta yaptığı ziyaretin, ülkesi için önümüzdeki dönemde milyarlarca avroluk iş bağlantısı sağlayabileceği bildirildi. 
     Almanya Ekonomi Bakan Yardımcısı Bernd Pfaffenbach, Reuters ajansına yaptığı açıklamada, ''Bölge ülkeleri çok cazip iş imkanları sunuyor. Daha somut hale gelmemiş Körfez ülkelerini birbirine bağlayacak 800 kilometrelik hızlı tren projesi ihalesinin 13 milyar avroya ulaşabileceği konuşuluyor'' dedi. 
     Katar, Bahreyn ve Birleşik Arap Emirlikleri'nin Siemens ve ThyssenKrupp şirketlerince geliştirilen ve saatte 430 kilometre hız yapabilen Alman hızlı tren teknolojisi Transrapid'le ilgilendiğini ifade eden Pfaffenbach, Schröder'in bölge liderlerine yaptığı ''Almanya'da test sürüşüne katılın'' davetinin kabul gördüğünü söyledi. 
     Schröder'in bölge ülkeleriyle imzaladığı anlaşmaların değerinin 1.8 milyar avroyu geçtiğini belirten Pfaffenbach, yapılacak yeni bağlantılarla bu rakamın çok daha yukarılara taşınabileceğini kaydetti. 
     Ziyaretini ''başarılı'' olarak nitelendiren Almanya Başbakanı Schröder ise kendisine yöneltilen ''tüccar başbakan'' iddialarına, ''Ben sadece Alman iş adamlarına kapılar açıyorum'' cevabını veriyor. 
     73 Alman işadamının katıldığı Schröder'in Körfez ülkeleri ziyaretinde Birleşik Arap Emirlikleri'yle imzalanan anlaşmaların toplamının 1.5 milyar avroyu bulduğu ifade ediliyor. 
     Alman Rheinmetall şirketi 160 milyon avroya bu ülkeye 32 Fuch tankı satarken, inşaat şirketi Hochtief'in 150 milyon avroluk ihale aldığı, Siemens'in ise 330 milyon avroluk tuz arıtma tesisi kuracağı bildiriliyor. 
     
</TEXT>
</DOC>
