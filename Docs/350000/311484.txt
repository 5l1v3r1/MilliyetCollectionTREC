<DOC>
<DOCNO> 311484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas02.html </URL>
<DATE> 2005/02/01/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
2 yaşında okuma-yazmaya başladı 
</HEADLINE>
<TEXT>

     Arzu ÇETİK DHA 

      İZMİRLİ Sedef-Hüseyin İlik çiftinin oğulları Ayberk 2 yaşında okuma-yazma öğrendi. Şu anda 4 yaşında olan Ayberk, eğitim almamasına rağmen İngilizce kelimeleri bile doğru telaffuz ederek şaşkınlık yaratıyor. 
     Yaşıtları alfabeyi, sayı saymayı bilmezken 4 yaşındaki Ayberk İlik seri olarak okuyup- yazması, bir gördüğünü bir daha unutmayan güçlü hafızasıyla dikkat çekiyor. 2 yaşında okuma-yazmaya başlayan Ayberk'in lise mezunu anne ve babası çocuklarının doğru eğitim alması için mücadele veriyor. Ev kadını anne Sedef İlik, Ayberk'in 2 yaşında okumaya başladığını bir gün bir aile dostlarının uyarısıyla fark ettiklerini söyledi. Sedef İlik, şöyle dedi 
     "Bir aile dostumuz bize Ayberk'in okuduğunu söyledi. İnanamadık. Elimize gazeteyi aldığımızda, Ayberk gazeteyi okumaya başladı. Eşimle donduk kaldık. Oğlumuzun daha tuvalet eğitimi bile almamışken, birden okuma-yazmaya başlaması bizi çok şaşırttı. Önce sadece kelime kelime yazıyordu. Hatta yazmaya tersten başlıyordu. Sonra düzeldi. Kısa süre sonra da cümleleri oluşturmaya başladı. Biz hiç müdahale etmedik.'' Ayberk'in televizyona karşı büyük ilgisi olduğunu farkettiklerini dile getiren anne Sedef İlik, "Ayberk, diğer çocuklar gibi normal oyuncaklarla oynamıyordu. En büyük zevki yazma araç gereçleriyle, yap-bozlarla oynamasıydı. Şu anda da az parçalı yap-bozlarla değil, 500-1000 parçalık yap-bozlarla uğraşıyor. Televizyonda da özellikle haber kanallarını, formula yarışlarını izliyor'' dedi. 
     
     HAFIZASI ÇOK GÜÇLÜ 
     Ayberk'in küçük yaşta okuma yazmaya başlamasının yanında çok güçlü bir hafızası olduğuna dikkat çeken anne Sedef İlik, şöyle devam etti 
     "Bir şarkıyı ilk dinleyişinde ezberliyor. İkinci kez çaldığında şarkıcıyla birlikte söylüyor. Şu anda hafızasında yaklaşık 500 şarkı var. Bir dinlediğini, gittiği bir yeri ya da gördüğü birşeyi unutmuyor. Olaylar ya da nesneler arasında bağlantı kurabilme kabiliyeti çok yüksek. Örneğin Atina'da olimpiyatların yapıldığı sırada, oyuncak bir uçakta olimpiyat halkalarını gördü. Bana sürekli 'Anne bu Atina uçağı' diyordu. Ben başta hiçbir şey anlamadım. Ardından olimpiyatların yapıldığı şehir Atina'yı kastettiğinde çok şaşırdım.'' İlik çifti, ileride bilimadamı olmak istediğini söyleyen Ayberk'in bilgisayara karşı da çok ilgili olduğu dile getirdi. 
     
     AYBERK KORKUTTU 
     Ayberk'in bu durumundan başta çok korktuklarını ifade eden Sedef-Hüseyin İlik çifti, evdeki tüm kalem ve kitapları kaldırdıklarını, okula başladığında yaşıtlarıyla beraber okuyup-yazmasını istediklerini anlattı. Anne Sedef İlik, şöyle devam etti 
     "Bir süre evde televizyonu bile hiç açmadık. Okumasına engel olamıyorduk ama yazmasına engel olabiliriz diye düşündük. Biz evdeki kalemleri sakladıkça kibrit çöpleriyle, bulduğu çay kaşıklarıyla yazmaya başlıyordu. İngilizce kelimeleri bile düzgün telaffuz ediyor. Biz daha iyi okusun, yazsın diye müdahale etmediğimiz gibi onu engellemeye çalıştık. Ne yapacağımızı bilmiyorduk. Korkuyorduk. Eğitimciler de bu duruma çok şaşırdı. Birçok yerden burs teklifi geldi. Ancak, biz tereddüt ettik. Çocuğumuzun doğru bir yerde, iyi bir eğitim almasını istiyoruz.'' Sedef İlik, oğlu Ayberk'i ilk olarak Ege Üniversitesi'ne götürdüklerini ve genellikle otistik çocukların eğitim aldığı bir eğitim merkezine yönlendirildiklerini ancak, buradaki eğitimcilerin Ayberk'in merkez için uygun olmadığını belirtmeleri üzerine aldıklarını kaydetti. 
     
     İLETİŞİM KURMAKTA ZORLANIYOR 
     Ayberk'in bu zekasına karşılık iletişim kurmasında zorluklar yaşadığını vurgulayan annesi, "Küçük yaşta okuma-yazmaya başlamasına rağmen konuşmakta güçlük çekiyordu. İletişimi olmadığı için doktorlar zeka testi de uygulayamadı. 3-4 aydır kreşe gönderiyoruz. Şimdi daha iyi iletişim kurabiliyor. Yavaş yavaş iletişim kurmaya başladı. Ayberk'te benlik duygusu da tam olarak gelişmediği için, Sana kim okuma-yazma öğretti ' diye sorduğumuzda bize Ayberk öğretti' cevabını veriyor. Kendisinin dışında bir Ayberk olduğunu düşünüyor'' diye konuştu. 
     
     ÇOCUĞA DESTEK ŞART 
     Ege Üniversitesi Çocuk Psikiyatri Anabilim Dalı Başkanı Prof. Dr. Cahide Aydın, zeka seviyesi üstün olanların mutlaka ruhsal açıdan değerlendirilmesi gerektiğini söyledi. Ruhsal destek almaları gerektiğini vurgulayan Prof. Dr. Cahide Aydın, şöyle konuştu 
     "Çocukların diğer yaşıtlarından önce erken gelişmeler beraberinde bir takım uyumsuzluklara neden olabilir. Ancak, bazen sosyal ilişkileri zayıf olan otistik çocuklarda da üstün zeka ortaya çıkabilir. Bu yüzden çocuğun sosyal, zihinsel, duygusal, fiziksel açıdan bir bütün olarak değerlendirilmesi gerekir. Otistik çocukların davranışları mekanik bir olay gibidir. Çocukta ekstra yetenekler varsa, ancak sosyal ilişkileri zayıfsa, zayıf olan yönünün geliştirilmesi gerekir. Güçlü yönlerini teşvik etmeden, ancak çocuğu da sınırlamadan, zayıf yönlerinin güçlendirilmesi gerekir. Çocuğun gelişim sapması ileri veya geri ise mutlaka çocuk psikiyatrisince değerlendirilmeli. Çocukla grup çalışması yapmak yerine birebir ilgilenilmesi daha doğru olur.'' 
     
</TEXT>
</DOC>
