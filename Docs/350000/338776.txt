<DOC>
<DOCNO> 338776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/yozer.html </URL>
<DATE> 2005/05/02/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
İnadım inat 
</HEADLINE>
<TEXT>



İnadım inat diyor bırakmıyor, iyi oynamıyor, ama maçı yine koparıyor. Belli ki sona kadar gidecek. Böylesine sıkıntılı maçlarda ihtiyaç olan tek şey, yıldızlardır dedim de, bu yıldız Hakan'dı. Belki de bu sezon en iyi topunu oynadı, en iyi şekilde mücadele etti ve en usta gollerinden birini attı. Bu kritik gol Hakan'a moral, takımına umut açısından çok şey vadediyordu. 
Hagi'nin oyun sistemi öylesine bir kısır döngü içinde ki, bazen futbolcular son vuruş yapacak pozisyon bile bulamıyorlar. Pozisyon öylesine zor geliyor ki, 90 dakika boyunca bunun derdini çok yaşıyorlar. Hücumda Hakan ve Necati var. Ancak gol pozisyonu olması için hücum alanında orta alanın da baskı yapması lazım, sürpriz adamları sürmesi lazım. Fakat Galatasaray'da böyle bir şey yok. 
Galatasaray orta alanı bir kez Sabri'nin dışında tek pozisyon bile yakalayamadı. Dolayısıyla Hakan ve Necati çok nadir pozisyona giriyor. Çünkü üstlerinde diğerleriyle oyalanmayan bir savunma blokunun ağırlığını hissediyor. Necati bu presten kaçmaya çalışıyor, bu kez Hakan iyice yalnız kalıyor. O da, 18'de çırpınıp duruyor. Acaba bu Hagi'nin taktiği yoksa futbolcuların kendi inisiyatiflerini kullanmamaktan mı kaynaklanıyor, bu bir merak konusu. Eğer Hagi diyorsa hata ediyor. 
Hasan Şaş takımının en yaratıcı oyuncularından birisiydi. İkinci yarı yoruldu, ama ilk devredeki penaltı ve Hakan Şükür'ün pozisyonu onun düşüncelerinin ürünüydü. Zaten onun sorunu da sürekliliği olmaması. 45 dakika Hasan Şaş gibi oynuyor, sonrasında şaşırıyor. Oysa onun yaratıcılığına bu takımın çok ihtiyacı var. 
Maçın en kritik anları penaltılarıyla Osterc'in pozisyonlarıydı. İki haftada iki penaltı kaçtı ve Galatasaray gibi bir takımın penaltı konusunda güven verecek tek adamı yok. Bu dakikalar, kader anlarıydı. Hele Osterc'in pozisyonu penaltıdan daha netti. 
Hakem sadece kaçan penaltıyı tekrarlatmamakla tek hatasını yaptı. Çünkü orada da kaleci oynamıştı. Ama yine de iyi götürdü. 


</TEXT>
</DOC>
