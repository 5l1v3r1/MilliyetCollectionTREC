<DOC>
<DOCNO> 306487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy15.html </URL>
<DATE> 2005/01/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erbakan'ın 2 yıl 4 ay hapis cezası, ikinci kez ertelendi 
</HEADLINE>
<TEXT>

     Ankara Cumhuriyet Başsavcılığı, kapatılan RP'nin son genel başkanı, eski Başbakan Necmettin Erbakan'ın ''Kayıp Trilyon'' davasında ''özel belgede sahtecilik'' suçundan aldığı 2 yıl 4 ay hapis cezasının infazını, 3 ay süreyle ikinci kez erteledi. 
     Alınan bilgiye göre, İstanbul Adli Tıp Kurumu Başkanlığı'nın raporu, infaz savcılığına ulaştı. 
     Ankara Cumhuriyet Başsavcılığı, Adli Tıp Kurumu'nun, ''Erbakan'ın cezasının infazının 3 ay süreyle ertelenmesi'' yönündeki raporu doğrultusunda, bugünden geçerli olmak üzere Necmettin Erbakan'ın hapis cezasını 3 ay süreyle erteledi. 
     Ankara Cumhuriyet Başsavcılığı, daha önce, Erbakan'ın Numune Hastanesi'nden aldığı sağlık raporu doğrultusunda cezasının infazını 23 Aralık 2003 tarihinden itibaren 1 yıl süreyle ertelemişti. 
     Erbakan, bu sürenin dolmasından önce, olumsuz sağlık koşullarının devam ettiği gerekçesiyle ikinci kez rapor almak için İstanbul Adli Tıp Kurumu'nda kontrolden geçmişti. Erbakan'a, Numune Hastanesi'nde de bazı tetkikler yapılmıştı. 
     
</TEXT>
</DOC>
