<DOC>
<DOCNO> 335070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun04.html </URL>
<DATE> 2005/04/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
175 milletvekili Bush'tan ''Ermeni Soykırımını'' tanımasını istedi 
</HEADLINE>
<TEXT>

     Deniz Arslan AA 

ABD'de 32 senatör ve 175 milletvekili, Başkan George W. Bush'tan, 24 Nisan tarihinde Ermenilerin soykırım iddiasını tanıması talebinde bulundu. 
     ABD Kongresi'nin üst kanadı olan 100 sandalyeli Senato'da, başlarını Demokrat Parti New Jersey Senatörü Jon Corzine ve Cumhuriyetçi Parti Nevada Senatörü John Ensign'in çektiği 32 üye, Ermenilerin sözde soykırımın anma tarihi olarak kabul ettiği 24 Nisan'da Bush'un yapacağı açıklamada, ''Ermeni soykırımını'' tanıması çağrısında bulunan bir mektubu Beyaz Saray'a gönderdi. 
     Aynı şekilde, Kongre'nin alt kanadı olan 435 sandalyeli Temsilciler Meclisi'nin 175 üyesi de, Bush'u sözde soykırımı tanımaya çağıran ve kısa süre içinde Beyaz Saray'a iletilecek bir mektubu imzaladı. 
     Ermeni lobisinin girişimiyle geçen yıl Nisan ayında Senato'dan Bush'a gönderilen benzer bir mektupta 22 senatörün, Temsilciler Meclisi'nden gönderilen mektupta 169 milletvekilinin imzası yer almıştı. 
     Bush'tan bu yıl ''Ermeni soykırımını'' tanımasını isteyen senatörler arasında Kasım ayındaki başkanlık seçiminde Bush'un karşısında kaybeden Demokrat Parti Massachussetts Senatörü John Kerry, eski Başkan Bill Clinton'ın eşi olan Demokrat Parti New York Senatörü Hillary Clinton, Demokrat Parti Connecticut Senatörü Joe Lieberman, Cumhuriyetçi Parti Kansas Senatörü Sam Brownback, Demokrat Parti Illinois Senatörü Barak Obama, Demokrat Parti Delaware Senatörü Joe Biden, Demokrat Parti Maryland Senatörü Paul Sarbanes, Demokrat Parti Massachussetts Senatörü Edward Kennedy ve Cumhuriyetçi Parti Minnesota Senatörü Norm Coleman gibi isimler yer aldı. 
     Washington'daki gözlemciler, Başkan Bush'un bu yılki açıklamasında da sözde soykırım iddialarını tanımasının beklenmediğini belirtiyorlar. 
     Öte yandan, ABD'deki Ermeni kuruluşlarının organizasyonuyla ABD Kongresi'nin çalışma binalarından Cannon'da, sözde soykırım iddialarının ele alınacağı bir anma toplantısı düzenlenecek. Washington'daki gözlemcilere göre, sözde soykırımın ABD Kongresi'nde tanınmasına yönelik bir tasarı da, bu sırada Temsilciler Meclisi'ne sunulabilir. 
     ABD'deki Türkler ise Ermenilerin bu girişimlerine karşılık 24 Nisan tarihinde Beyaz Saray önünde ''karşı protesto'' gösterisinde bulunacak. New York ve New Jersey'den kalkan otobüslerle Washington'a ulaşacak Türkler, Beyaz Saray önünde, Ermenilerin Birinci Dünya Savaşı sonunda katlettiği Türkleri anacak. Edinilen bilgiye göre, ABD'deki Türklerin bu girişimini öğrenen Ermeni lobisi de Washington güvenlik birimlerinden aynı yerde sözde soykırım gösterisi yapmak üzere izin aldı. 

     
</TEXT>
</DOC>
