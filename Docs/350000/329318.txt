<DOC>
<DOCNO> 329318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko51.html </URL>
<DATE> 2005/04/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Levi's İstanbul'un hisselerini ana şirket aldı... 
</HEADLINE>
<TEXT>

     Levi Strauss Co. LS CO. , Levi Strauss International ve yedi Türk ortağın girişimi olan Levi Strauss İstanbul Konfeksiyon Sanayi ve Ticaret A.Ş'ye LS İstanbul ait yüzde 49'luk hisseyi aldığını açıkladı. 
     Bu yeni yapılanmayla, Levi Strauss İstanbul tümüyle Levi Strauss Co.'ya devredilmiş oldu. 
     LS İstanbul Yönetim Kurulu Başkanı Alan Hed, yaptığı yazılı açıklamada, LS CO.'nun LS İstanbul'un hisselerinin tamamını satın almaya karar verdiğini belirterek, ''Böylelikle biz de jean giyiminde asıl uzmanlık alanımız olan, pazarlama ve satış faaliyetlerine odaklanabileceğiz. Bu gelişme eski ortaklarımızın da perakende satış, kumaş üretimi ve fason üretimi gibi kendi alanlarına odaklanmalarını sağlayacaktır'' dedi. 
     Türkiye'nin kendileri için Avrupa'daki önemli pazarlardan biri olduğunu ve buradaki faaliyetlerini daha da büyütmeyi hedeflediklerini bildiren Alan Hed, Levi's markalı jean giyim ürünlerinin bayilik sistemiyle pazarlama çalışmalarına devam edileceğini kaydetti. 
     Açıklamaya göre, LS İstanbul'un yedi ortağı, Boyner Holding A.Ş., Karamancı Holding A.Ş., Murat Karamancı, Mehmet Ali Münir Babaoğlu, Mehmet Tunç Alemdaroğlu, Mehmet Alemdaroğlu ve Ahmet Nezih Rodop'dan oluşuyordu. 
     Ortaklık yapısının sona ermesiyle beraber LS CO. eski ortakların çoğuyla ilişkilerini sürdürecek. 
     LS CO., Türkiye bayi ağındaki en büyük bayi ortağı Dinapa ile perakende satış, Boyner Mağazaları'nın dağıtım kanalı olarak kullanılması, Karamancı Gruba bağlı olan Orta Anadolu'dan kumaş alımı ve Türkiye'nin önde gelen üreticilerinden Dinateks ile fason üretim konusunda çalışmaya devam edecek. 
     LS CO. Çorlu Fabrikası yerel pazarın yanı sıra, Avrupa ve Ortadoğu'ya ihracat için üretime devam edecek. LS İstanbul, LS CO.'nun Türkiye ve Ortadoğu'daki iş akışını Levi Strauss Asya Pasifik'e bağlı olarak yönetecek. 
     Dünya çapında 100'den fazla ülkede, 6 kıtada faaliyet gösteren Levi Strauss Co. LS CO. , Levi's, Dockers ve Levi Strauss Signature markaları altında erkek, kadın ve çocuk giyimine yönelik, jean, jean türü pantolonun yanı sıra takım elbise pantolonu, gömlek ve benzeri aksesuarları tasarlıyor ve pazarlıyor. 
     
     BOYNER HOLDİNG DAĞITIM KANALI GÖREVİ DEVAM EDECEK 

     Boyner Holding Başkan Yardımcısı Serdar Sunay, holdingin, Levi Strauss İstanbul'daki hisselerinin satışından sonra da dağıtım kanalı görevini yapmaya devam edeceğini bildirdi. 
     Sunay, yaptığı açıklamada, Levi Strauss İstanbul'daki Türk ortakların yüzde 49'luk hissesinin satılmasının, Levi's'ın global stratejisi doğrultusunda gerçekleştiğini belirtti. 
     Boyner Holding'in, sahibi olduğu yüzde 17.6'lık hisselerin satışından sonra da dağıtım kanalı görevini Boyner mağazaları aracılığıyla yapmaya devam edeceğini kaydeden Sunay, bu nedenle hisse satışlarının hem finansal anlamda hem de işbirliğinin devam edecek olması sebebiyle tüm tarafların kazandığı başarılı bir operasyon olduğunu vurguladı. 
     
</TEXT>
</DOC>
