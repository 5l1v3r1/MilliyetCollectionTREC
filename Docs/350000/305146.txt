<DOC>
<DOCNO> 305146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy22.html </URL>
<DATE> 2005/01/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Meclis'e bayram ve kurultay molası... 
</HEADLINE>
<TEXT>

     Yeni yasama yılının başlamasından bu yana aralıksız çalışan TBMM, Kurban Bayramı ve ardından gerçekleştirilecek CHP Kurultayı nedeniyle bir süre tatil yapacak. 
     AK Parti Grup Başkanvekili İrfan Gündüz, gazetecilerle sohbet ederken, Meclis'in çalışma programına ilişkin bilgi verdi. 
     Memurlara derece verilmesini içeren yasa tasarısının bu hafta, önce Plan ve Bütçe Komisyonu'nda, daha sonra Genel Kurul'da görüşüleceğini belirten Gündüz, ayrıca, görüşmeleri yarım kalan ''Tarım Ürünleri Lisanslı Depoculuk Yasa Tasarısı''nın tamamlanmasının hedeflendiğini kaydetti. 
     TBMM Danışma Kurulu'nda, Genel Kurul'un 18 Ocak Salı günü toplanmaması için karar alınacağını belirten Gündüz, böylece milletvekillerinin 25 Ocak Salı gününe kadar tatil yapacağını ifade etti. 
     Gündüz, CHP'nin, kurultayı nedeniyle bayramdan sonraki hafta Meclis'in çalışmasını istemediğini hatırlatarak, bunun, Başbakan Recep Tayyip Erdoğan'ın Rusya'dan dönüşünde değerlendirileceğini söyledi. Gündüz, Meclis'in Şubat ayı başına kadar çalışmayabileceğini ya da önemli yasal düzenlemelerin ele alınmayabileceğini bildirdi. 
     
</TEXT>
</DOC>
