<DOC>
<DOCNO> 317415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/siyaset/asiy.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lübnan'dan hemen çekil' 
</HEADLINE>
<TEXT>


Brüksel'de yemekte buluşan Bush ve Chirac, Suriye'nin Lübnan'daki askerlerini çekmesini istedi. İki lider, Hariri'nin öldürülmesi soruşturmasında tüm tarafları işbirliğine çağırdı 

Güven Özalp - Brüksel 


ABD Başkanı George Bush ve Fransa Cumhurbaşkanı Jacques Chirac, Suriye'ye Lübnan'dan hemen çekilmesi gerektiği mesajını gönderdi. 
Başkanlıktaki ilk 4 yıllık döneminden farklı bir yaklaşımla Avrupa'daki temaslarını sürdüren Bush, Brüksel'de dün akşam yemeğinde Chirac'la buluştu. 
ABD'nin Irak'a başlattığı operasyon nedeniyle ilişkilerinde gerileme yaşayan iki lider, bu kez ortak bir noktada buluşmayı başardı. Yemeğin ardından ortak açıklama yapan Bush ve Chirac, BM Güvenlik Konseyi'nin bağımsız, egemen ve demokratik bir Lübnan'a vurgu yapan 1959 sayılı kararına atıfta bulunarak, Şam yönetiminden ülkedeki askerlerini çekmesini istedi. 

Chirac mesafeli 
Bush ve Chirac, eski Lübnan Başbakanı Refik Hariri'nin öldürülmesine ilişkin soruşturmada tüm tarafları işbirliğine çağırdı. İki lider, Brüksel'de buluşmaktan büyük memnuniyet duyduklarını söyledi. "Bu benim yeniden seçildikten sonra Avrupa'da ilk akşam yemeğim ve bunu Chirac'la yapıyorum. Bu bizim ve ülkelerimiz arasındaki ilişkiye verdiğim önemi gösterir" diyen Bush'a karşın Chirac daha mesafeli bir ton benimsedi. Chirac, ABD ile Fransa arasında 200 yıldır çok iyi ilişkiler bulunduğunu vurguladıktan sonra, "Tabii iyi ilişkiler fikir ayrılıklarının olmayacağı anlamını taşımıyor. Son olarak bunu Irak konusunda yaşadık" dedi. İlişkilerin Chirac'ı Teksas'taki çiftliğine davet edecek kadar düzelip düzelmediği yönündeki soruya Bush, gülerek "İyi bir kovboya ihtiyacım var" yanıtını verdi. 

Erdoğan'la görüşme yok 

Başkan Bush, Ortadoğu'yu da, "Ortak çalışmanın yansıtılabileceği ilk alan olarak" gösterdi. Bush, "İsrail ve Filistin'i yan yana yaşarken, barış ve güvenlik içinde görmek istiyoruz" dedi. Bush, Filistin'i kastederek, dağınık toprakları olan bir ülkenin bir şeye yaramayacağını ifade etti. Bush, bağımsız ulusların geleceğiyle Ortadoğu'nun geleceğinin birbirleriyle bağlantılı olduğunu söyledi. Bush'un ikili görüşme yapacağı lider sayısı da minimumda tutuldu. Belçika Kralı 2. Albert ve Belçika Başbakanı Guy Verhofstadt'la dün görüşen, Fransa Cumhurbaşkanı Jacques Chirac'la akşam yemeğinde bir araya gelen Bush, Brüksel'de kaldığı sürede, İngiltere Başbakanı Tony Blair, İtalya Başbakanı Silvio Berlusconi ve Ukrayna Devlet Başkanı Viktor Yuşçenko ile görüşecek. Bush'un, zirveye katılan Erdoğan'la planlanmış bir ikili görüşmesi bulunmuyor. Bush'la Erdoğan'ın NATO toplantısı sırasında "ayaküstü" bir araya gelebileceği belirtiliyor. 

'O büyük bisikletçi' 

ABD Başkanı Bush, Brüksel'deki ikili temaslarından birini Belçika Başbakanı Guy Verhofstadt'la gerçekleştirdi. "Buraya geri dönmek güzel" diyen Bush, Verhofstadt'ın bisiklet tutkusu için de, "O büyük bir bisikletçi" övgüsünde bulundu. Bush, geçen mayıs ayında dağ bisikletinden düşerek yaralanmıştı. 

Sosyalistlerden Türkiye örneği 

Avrupa Parlamentosu AP Sosyalist Grup üyeleri, Washington'a Türkiye'yi örnek gösterdi. Sosyalistler, AB ile ABD'nin dünyaya bakışlarındaki farkın Türkiye ve Irak karşılaştırmasında görülebileceğinin altını çizdiler. Sosyalist Grup lideri Martin Schulz ve yardımcısı Marinus Wiersma tarafından yapılan açıklamada, "Avrupa'nın Türkiye'yle yıllardır yürüttüğü sabırlı müzakereler, Türkiye'de etkileyici reformlar gerçekleştirilmesi sonucunu doğurdu" denildi. İki parlamenter, ABD'nin Irak'a yönelik yaklaşımını ise, "Buna karşılık Irak'ta ABD'nin rejim değiştirme girişiminin yol açtığı kabul edilemez sonuçları gördük" ifadeleriyle dile getirdi. 

Sayılarla ziyaret 

2700 Bush'un ziyareti nedeniyle "teknik işsizlik" uygulamasına tabi tutulan AB kurumları çalışanlarının sayısı. Personele bir günlük izin verilmesinin nedeni, "gereksiz güvenlik riski oluşturmaktan kaçınmak" olarak açıklandı. 
2500 Brüksel'de Bush'u koruyacak olan, aralarında elit birimlerin de bulunduğu güvenlik personelinin sayısı. 
250 Güvenlik ve organizasyon amacıyla Bush'un yakın çevresinde sürekli hareket halinde olan görevlilerin sayısı. 
40 Uzunluğu bir caddeyi dolduracak boyutta olan Bush konvoyundaki araç sayısı. 


</TEXT>
</DOC>
