<DOC>
<DOCNO> 322147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun43.html </URL>
<DATE> 2005/03/09/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
KKTC'de cumhurbaşkanlığı seçimi için aday sayısı 5'e çıktı 
</HEADLINE>
<TEXT>

     KKTC'de 17 Nisan'da yapılacak cumhurbaşkanlığı seçimi için aday sayısı 5'e çıktı. 
     Kıbrıs Sosyalist Partisi KSP , cumhurbaşkanlığı seçiminde Zehra Cengiz'i aday göstereceğini açıkladı. Cengiz'in adaylığı KSP'de düzenlenen basın toplantısında açıklandı. 
     KSP Genel Sekreteri Kazım Öngen, toplantıda yaptığı konuşmada, ''KSP'nin yeni bir siyasetle ortaya çıktığını'' ifade ederek, ''Bu siyasetin mevcut olguların doğru analizi çerçevesinde geliştiğini'' kaydetti. Öngen, ''KSP'nin popülizm yaparak, halkı aldatarak değil, kalıcı bir çözümü halkın aktif katılımıyla gerçekleştirmek için yola çıktığını'' anlattı. 
     KSP'nin cumhurbaşkanı adayı Zehra Cengiz de, ''Emperyalizmin Kıbrıs sorununu çözemediği bilinciyle çıkılan yolda ortak vatan ve ortak örgütlenme yolunda mücadelelerine devam edeceklerini'' söyledi. 
     
     UBP VE DP'DE DEĞERLENDİRMELER SÜRÜYOR 
     Bu arada, tavırları merakla beklenen Ulusal Birlik Partisi UBP ve Demokrat Parti'nin DP cumhurbaşkanı adaylığı konusundaki değerlendirmeleri sürüyor. 
     Yetkili kurullarında bugünde durum değerlendirmesi yapan iki partinin tutumlarını yarın açıklamaları bekleniyor. 
     Cumhurbaşkanlığı seçimi için adaylığını açıklayanlar 
     Başbakan ve Cumhuriyetçi Türk Partisi CTP Genel Başkanı Mehmet Ali Talat, Toplumcu Kurtuluş Partisi TKP Genel Başkanı Hüseyin Angolemli, Yeni Parti YP Genel Başkanı Nuri Çevikel, KSP adayı Zehra Cengiz ve Yakın Doğu Üniversitesi YDÜ Öğretim Görevlisi Yrd. Doç. Dr. Zeki Beşiktepeli. 
     Yüksek Seçim Kurulu'nun seçim takvimi uyarınca, 11 Mart'ta adaylık başvurusu yapılacak. 
     
</TEXT>
</DOC>
