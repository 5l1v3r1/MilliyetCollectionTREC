<DOC>
<DOCNO> 327793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko19.html </URL>
<DATE> 2005/03/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İş Bankası, iş yatırım hissesi sattı... 
</HEADLINE>
<TEXT>

     Türkiye İş Bankası, 3 milyon YTL nominal tutardaki İş Yatırım Ortaklığı hissesini, İş Yatırım Menkul Değerler'e sattı. 
     Türkiye İş Bankası'ndan Borsa'ya gönderilen açıklamada, banka portföyünde yer alan toplam 3 milyon YTL nominal tutardaki İş Yatırım Ortaklığı A.Ş. hisselerinden, 2 milyon 950 bin YTL nominal tutardaki B grubu hamiline yazılı hisselerin, 1 YTL nominal değerdeki hisse 2,84 YTL fiyat üzerinden olmak üzere toplam 8 milyon 378 bin YTL bedel karşılığında İMKB'de özel emirle, 50 bin YTL nominal tutardaki A grubu nama yazılı hisselerin, 1 YTL nominal değerdeki hisse 2,84 YTL fiyat üzerinden olmak üzere toplam 142 bin YTL bedel karşılığında Borsa dışında İş Yatırım Menkul Değerler A.Ş.'ye satıldığı bildirildi. 
     Açıklamada, satışı yapılan hisselerin tamamının şirket sermayesinin yüzde 10'una tekabül ettiği, söz konusu işleme ilişkin satış bedelleri ve hisse devrinin ise yarın gerçekleştirileceği kaydedildi. 
     Satış işlemi sonucunda bankanın, şirket sermayesinde doğrudan payı kalmayacağı belirtilen açıklamada, ''Hisse satışından kaynaklanan 2 milyon 266 bin 755,88 YTL tutarındaki karın kullanımına ilişkin olarak bankamız Yönetim Kurulu'nca alınmış bir karar bulunmamaktadır'' denildi. 
     Bu arada, aynı konuya ilişkin İş Yatırım Menkul Değerler'den Borsa'ya gönderilen açıklamada, satın alma işlemi sonrasında, şirketin İş Yatırım Ortaklığı'ndaki hissedarlık oranının yüzde 9.60'dan yüzde 19.60'a yükseldiği belirtildi. 
     
</TEXT>
</DOC>
