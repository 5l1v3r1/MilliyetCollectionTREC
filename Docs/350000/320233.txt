<DOC>
<DOCNO> 320233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/yasam/ayas.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir peribacası eviniz olabilir ' 
</HEADLINE>
<TEXT>


İngiliz The Independent gazetesi, vatandaşlarına 'akıl' verdi Kapadokya'da bir mağara alın, rüya gibi bir eviniz olsun 

DIŞ HABERLER SERVİSİ 

İngiliz medyasının turistik anlamda Türkiye'ye olan ilgisi sürüyor. The Independent gazetesinin internet sitesinde dün yer alan bir haberde de, İngilizlere Kapadokya'ya gidip bir mağara ev edinmeleri çağrısında bulunuldu. Ginetta Vedrickas imzasıyla yayımlanan haberde, "20 bin sterlinlik bir bütçeyle İngiltere'de bir emlakçıya giderseniz, yüzünüze gülerler. Ancak Kapadokya'da yüzlerce mağara evden istediğinizi seçin" denildi. 

'Kazdım, kılıç buldum' 
Gazeteye görüş veren ve "Bir gün orada inanılmaz bir butik otel yapacağım" diyen İngiliz emlak komisyoncusu Amar Sodhi de, "20 bin sterlinden az bir bütçeyle mağarayı rüya eve dönüştürebilirsiniz. Tek sınırınız hayal gücünüzdür" dedi. Sodhi, kendi satın aldığı mağara evde bir kazı yaptığını, bu sayede fazla odalar ve bir kılıç bulduğunu belirtti. The Independent, bölgede iş gücünün ucuzluğuna da dikkat çekerek, günde 10 dolara bir işçi tutulabileceğini yazdı. 



</TEXT>
</DOC>
