<DOC>
<DOCNO> 347559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo45.html </URL>
<DATE> 2005/05/31/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Avrupa bayanlar 3 bant üçüncüsü Gülşen Degener, gösteri maçı yaptı 
</HEADLINE>
<TEXT>

     Avrupa Bayanlar 3 Bant Bilardo üçüncüsü ve Türkiye Bayanlar Bilardo Şampiyonu Gülşen Degener, Şanlıurfa’da gösteri maçı yaptı. 
     Gençlik ve Spor İl Müdürlüğü’nce Cebeci Bilardo Salonu’nda organize edilen gösteri maçında, Necmi Öncel isimli amatör bilardocuyla karşılaşan Degener, müsabaka öncesi davetlilere bilardo sporu ve vuruş teknikleri hakkında bilgi verdi. 
     Daha sonra başlayan karşılaşmada ilk seti 15-9 kazanan Degener, ikinci sette rakibine 15-3 mağlup oldu. 
     Aralarında üniversite öğrencileri ve sporcuların da bulunduğu çok sayıda davetlinin ilgi gösterdiği karşılaşma, berabere sonuçlandı. 
     Müsabaka sonrası gazetecilere açıklama yapan Gülşen Degener, 4 yılı profesyonel olmak üzere 10 yıldır bilardo oynadığını söyledi. 
     Geçtiğimiz Mart ayında Manisa’da yapılan 3 Bant Bilardo Şampiyonası’nda ülkemizi temsil ettiğini ve üçüncü olduğunu belirten Degener, önümüzdeki yıllarda yapılacak şampiyonalarda birinci olabilmek için çaba harcadığını kaydetti. 
     Önümüzdeki yıllarda yapılacak müsabakalara Şanlıurfa Gençlik ve Spor Müdürlüğü adına katılacağını aktaran Degener, ayrıca kentte kadınların bilardo sporuyla tanışması için elinden geleni yapacağını sözlerine ekledi. 
     
</TEXT>
</DOC>
