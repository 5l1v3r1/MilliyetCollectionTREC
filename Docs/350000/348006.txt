<DOC>
<DOCNO> 348006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas09.html </URL>
<DATE> 2005/06/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Spitzer'den 100 bin yeni yıldızın oluşum görüntüleri... 
</HEADLINE>
<TEXT>

     Amerikan Uzay ve Havacılık Dairesi NASA'ya ait Spitzer Uzay Teleskopu'nun, 100 bin kadar yeni yıldızın oluşumuna ilişkin görüntüleri saptadığı bildirildi. 
     NASA'ya ait Jet İticigüç Laboratuvarı'ndan yapılan açıklamada, Spitzer'in kızılötesi kamerasının dünyadan 10 bin ışık yılı uzaklıktaki Carina Nebulası'ndaki yoğun gaz bulutunun içinde yıldızların oluşumuna ilişkin görüntüleri saptadığı belirtildi. Carine Nebulası, Samanyolu'nda, 200 ışık yılı büyüklüğündeki uzay boşluğuna yayılmış gaz ve toz bulutlarından oluşuyor. 
     Açıklamada, Spitzer'in kamerasının ilk kez gaz ve toz bulutu kütlesini aralamayı başararak, Carina Nebulası'ndaki en büyük yıldız olan Eta Carinae'dan akan toz kümelerinin içinde, yeni yıldızların oluşumuna ilişkin görüntüleri saptadığı kaydedildi. 
     Bilimadamları gökyüzündeki ikinci en parlak yıldız olan ve Güneş'ten 100 kat daha büyük bir kütleye sahip Eta Carinae'nin yakın bir süre içinde bir süpernova patlaması sonucu yok olacağını düşünüyorlar. 
     Görüntüleri saptayan bilimadamları grubundan Robert Gehrz, Amerikan Astronomi Topluluğu'nun toplantısında dün yaptığı konuşmada, ''Yıldızların bu bölgede nasıl oluştuğunu daha önceden biliyorduk ama Spitzer bize tüm çevrenin, eşi görülmemiş sayıda değişik kütleler ve yaşlardaki yeni oluşum halindeki yıldızlarla kaynaştığını gösterdi'' dedi. 
     Bilimadamları, yıldızların dizi halindeki büyük kütleli yıldızlardan doğan radyasyon ve rüzgarların, nebulaların çevresindeki gaz ve toz bulutlarını yararak sıkıştırması sonucu meydana geldiğine inanıyorlar. 

     
</TEXT>
</DOC>
