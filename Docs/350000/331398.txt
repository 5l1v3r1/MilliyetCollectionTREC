<DOC>
<DOCNO> 331398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun46.html </URL>
<DATE> 2005/04/08/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Hristofyas "Müzakere takvimi ve hakemliğe karşıyız" 
</HEADLINE>
<TEXT>

     Rum Meclis Başkanı ve AKEL partisi Genel Sekreteri Dimitris Hristofyas, ''Kıbrıs Rum tarafının özlü müzakerelerin en erken zamanda başlamasını istediğini, ancak müzakere takvimi ve BM Genel Sekreteri'in hakemliğine karşı olduklarını'' söyledi. 
     ''Annan planında özlü değişiklikler yapılması gerektiğini, Kıbrıslı Rumların Annan planını ancak bu şekilde kabul edebileceğini'' kaydeden Hristofyas, bulunacak çözümün yabancıların değil iki toplumun çıkarına olması gerektiğini belirtti. 
     Hristofyas, Güney Kıbrıs'ı ziyaret eden Yunanistan Maliye ve Ekonomi Bakanı Yorgos Alogoskufis ile görüşmesinden sonra yaptığı açıklamada, ''Amacımız, derinliğine yapılacak diyalog yoluyla Annan planının felsefesini değiştirmeden, Kıbrıs'taki iki toplumun yararına olacak Annan çözüm planı üzerinde değişiklikler yapılmasıdır'' dedi. 
     Müzakereler için doğru önkoşulların oluşturulmasının büyük öneme sahip olduğunu ifade eden Hristofyas, yeni bir başarısızlığın büyük olumsuzluk yaratacağını kaydetti. 
     Hristofyas, söz konusu önkoşulların oluşması için AKEL'in, Rum yönetimi lideri Tasos Papadopulos ve Ulusal Konsey'le birlikte yogun çalışmalar yaptığını anlattı. 
     Güney Kıbrıs ile Yunanistan arasındaki ilişkilerin ''mükemmel'' olduğunu kaydeden Hristofyas, Rum tarafının Kıbrıs sorununda Yunanistan'ın desteğine dayandığını söyledi. 
     Bu arada, Güney Kıbrıs ile Yunanistan arasındaki ekonomik ilişkilerin daha da güçlendirileceği açıklandı. 
     
</TEXT>
</DOC>
