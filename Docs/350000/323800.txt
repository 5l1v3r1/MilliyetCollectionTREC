<DOC>
<DOCNO> 323800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur46.html </URL>
<DATE> 2005/03/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Topbaş İstanbul'a "Teknokent" için girişimleri başlattık 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul'a ''Teknokent'' kurmak için uygun yerler bulunduğunu, bu konuda girişimler başlattıklarını bildirdi. 
     Topbaş, İstanbul Büyükşehir Belediye Meclisi 5. seçim dönemi Mart ayı toplantısında Meclis üyelerine Fransa'nın Cannes kentinde yapılan MIPIM Fuarı ve Moskova ziyaretine ilişkin bilgi verdi. 
     Bu tür ziyaretleri gezi amacıyla değil, bilgi ve deneyim paylaşma çerçevesinde gerçekleştirdiklerini vurgulayan Topbaş, 350 bin nüfuslu Cannes kentinin yılda 20 fuarın yapıldığı bir organizasyon kenti haline getirildiğini söyledi. 
     Topbaş, 70 ülkenin katıldığı fuarları 15-20 biner kişinin izlediğini ve kişi başı katılım bedeli olarak da bin 500 dolar alındığını belirterek, ''Cannes ve Nice kentleri yılda 9 milyon 300 bin turist alıyor. Gelirleri yılda 2 milyar dolar. İstanbul'un da mutlaka kongre ve fuar merkezi olması gerekiyor'' dedi. 
     MIPIM'a bu yıl ilk kez 20 projeyle katıldıklarını anlatan Topbaş, buraya yatırım, finans şirketleri, bankalar, mimarlık, mühendislik ve danışmanlık firmalarının katıldığını ve 500 milyar dolar yatırım hacmi bulunduğunu kaydetti. 
     MIPIM'da Avrupa'nın en büyük teknokenti Sophia Antipolis'in yöneticisi Alain Andre'nin İstanbul'a Teknokent kurma teklifinde bulunduğunu ve yer gösterilmesi halinde 2 yıl içinde yapılması sözünü verdiğini belirten Topbaş, ''İstanbul'a çok kısa sürede bir yazılım merkezinin kurulması gerekiyor. Yıllardır 'kaynaklarımız yok' diyoruz. Nüfusunun yüzde 60'ı genç olan bir ülkede, tek bir yazılım programı ile dünyaya ışık tutacak bir genç yetiştirirsek, bu bütün kaynaklara bedel olur. İstanbul'da teknokent için uygun alanlar var. Girişimler başlattık. Kısa sürede bunu gerçekleştireceğiz'' dedi. 
     
     DÜNYA BELEDİYELERİNE İSTANBUL DAVETİ 
     Topbaş, Moskova gezisine ilişkin olarak da, metro ve konut yapımı konusunda bilgi ve deneyim paylaşımı konusunda mutabakata vardıklarını bildirdi. 
     Orada kendisine Dünya Belediye Konferansı Başkanlık Belgesi verildiğini belirten Topbaş, tüm dünya belediyelerini 2006 yılında İstanbul'a davet edeceklerini kaydetti. 
     Topbaş, İstanbul'da düzenlenecek tüm uluslararası organizasyonların tanıtım flamalarının kentin ilgili meydan ve caddelerine ücretsiz asılacağını, böylece kentte yaşayanların bu tür etkinlikler hakkında bilgilendirileceğini söyledi. 
     
     OTOGAR-BAĞCILAR RAYLI SİSTEMİ 
     Kadir Topbaş, önümüzdeki dönemde Formula yarışlarının tanıtımının yapılacağını hatırlatarak, İstanbul ile ilgili vizyon niteliğindeki projelerini de bu ay sonunda açıklayacaklarını dile getirdi. 
     Haliç Metrosu Köprü projesinin, İstanbullular'ın görmek için gidecekleri bir köprü olacağını anlatan Topbaş, bu ay içinde Otogar-Bağcılar raylı sistem hattının temelinin atılacağını, bu hattın önümüzdeki dönemde İkitelli'ye kadar uzayacağını bildirdi. 
     Topbaş'ın konuşmasının ardından 101 teklif ele alınarak görüşülmek üzere ilgili komisyonlara havale edildi. 
     
</TEXT>
</DOC>
