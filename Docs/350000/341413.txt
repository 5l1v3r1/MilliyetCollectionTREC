<DOC>
<DOCNO> 341413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/aspo.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'ün derbi ile imtihanı 
</HEADLINE>
<TEXT>


Galatasaray ile Fenerbahçe, Türkiye Kupası için sahaya çıkacak, büyük randevu Dünya'ya örnek olacak 


Hedef aynı yollar ayrı 

Türkiye Kupası finalini izleyecek iki takım taraftarlarının yol güzerg hları ayrıntılı olarak açıklandı. Rakiplerin karşılaşmaması için her türlü önlem alınacak 

Galatasaray ve Fenerbahçe taraftarları, daha önce de açıklandığı gibi bugün stada ayrı yollardan getirilecek ve gelebilecekler. 
İstanbul Büyükşehir Belediyesi Ulaşım Dairesi Başkanı Rafet Bozdoğan, TMOK Genel Direktörü Yalçın Aksoy, İstanbul Spor Etkinlikleri A.Ş. Genel Müdürü Ayhan Bölükbaşı ve Futbol Federasyonu Genel Sekreter Yardımcısı Metin Kazancıoğlu ile birlikte stada gidiş güzerg hlarıyla ilgili bilgi verdi. 
Bozdoğan, Fenerbahçe taraftarlarının TEM yolunu kullanarak, sanayinin içinden Başakşehir istikametinden yeni yoldan devam ederek, kendileri için ayrılan otoparka geçeceklerini belirterek, "Galatasaray taraftarları da TEM veya Basın Ekspres yolundan gelerek, Mahmutbey gişeleri önünden yeni yapılan alt geçitten geçerek kendi otoparklarına intikal edeceklerdir. Yönlendirici levhalarda 'Fenerbahçe veya Galatasaray yolları' diye yazılacak" dedi. 
Bozdoğan, Şampiyonlar Ligi finalinde de Liverpool taraftarının Fenerbahçe seyircisinin kullanacağı yollara, Milan taraftarının da Galatasaray seyircisinin kullanacağı yollara yönlendirileceğini belirtti, "İngilizler, Sabiha Gökçen Havalimanı'nı, İtalyanlar ise Atatürk Havalimanı'nı kullanacaklar" diye konuştu. 

YAZAR GÖRÜŞ 

Buyrun yarışmaya 
ERDOĞAN ŞENAY 

Fenerbahçe'nin kupaya olan 22 yıllık hasreti, Galatasaray'ın ise 100. yılında şampiyon olamasa da bir asırlık mazisini Türkiye Kupası'yla süsleme maksatları bu saygın derbinin mana ve önemini çok artırıyor. Cim - Bom, ilk yarıdaki Ali Sami Yen galibiyetinin stratejik içeriklerini sahaya sürebilirse, Fenerbahçe'yi yine bozabilir ve maksadına ulaşabilir. Fenerbahçe ise artık oturmuş ve ses getiren 11'i, ayrıca bireysel futbolcu zenginlikleriyle sahaya hakim olup, oyun planlarını ve teknik yeteneklerini ezeli rakibine kabul ettirebilirse kolay kazanır bu tarihi 90 dakikanın sonucunu. Haydi dostlar, güzellikleri yaratmak ve sevmek adına buyrun yarışmaya. 

Cim-Bom ağır basıyor 
HALİL ÖZER 

Türkiye Kupası, yıllardır kaybettiği neşesini iki ezeli rakibin finalinde yeniden bulacaktır. Şimdi kimin bu kupayı daha çok istediği önemli. Galatasaray artık ligde bütün kozları Fenerbahçe'ye verdi. Yani kendi elinde bir şey yok. Bütün maçlarını kazansa da yine olmuyor. İşin ucunda 100. yılda kupasız kalmak var. O yüzden Galatasaraylı futbolcu için olmazsa olmaz bir maç. Eğer bu inanç olursa terazinin Galatasaray kefesi daha ağır basar. Ancak Fenerbahçe'nin de silahı çok. Galatasaray faullerde dikkatli ve kontrataklarda süratli davranmalı. Bu nedenle Ribery şart. Ama Hagi'nin kafası soru işaretleri ile dolu. Kısacası Fenerbahçe rahat, Galatasaray stresli olacak. 

En güzel delil 
RIDVAN DİLMEN 

Ligin tepesine baktığınızda aldıkları puan, oynadıkları oyun bu takımları zaten finalde karşılaştıracaktı. Türkiye Ligi'nde şaibe olmadığını bu randevu gösteriyor. Her iki takımın avantajları, dezavantajları var. Aralarındaki en büyük fark da Fenerbahçe lehine gelişiyor. O da kötü oynarken kazanmasını biliyor. Tabii ki duran top farkıyla. Diğer taraftan kazanmak için mutlaka iyi oynamak zorunda olan bir Galatasaray var. Daum geriye düştüğünde riske giriyor. Hatta eli ayağı düzgün takımlara karşı fark yiyebilecek düzende oynayabiliyor. Hagi'nin öne geçtiğinde yapacakları belli. Forvetleri çıkarıyor, defans alıyor. Galatasaray kazanırsa tek farkla, Fenerbahçe kazanırsa farklı olur. 

G.Saray avantajlı 
MEHMET DEMİRKOL 

Fenerbahçe bu yıl oynadığı üst düzey maçların tamamında sıkıntı yaşadı. Standartın üzerindeki alan savunmalarına karşı çözüm üretmekte zorlanıyorlar. Bu tip maçlarda oyunu soğukkanlı götürecek lider bulmakta sıkıntı çekiyorlar. Öte yandan Galatasaray tek maçların ve finallerin takımı. Bu yıl ligde şampiyonluğu haksız şekilde kaybedeceklerini düşünüyorlar. Tecrübeli oyuncularıyla bu doksan dakikanın altından kalkma ihtimalleri daha yüksek. Eğer Fenerbahçe'de, Van Hooijodonk ilk on birde olabilseydi geçen yılki derbilerde olduğu gibi liderliği ele alıp ibreyi kendilerine çevirebilirdi. Ama bunun olmayacağını biliyoruz. Bu yüzden Aslan avantajlıdır. 

Finalde bilet şoku 

Türkiye Kupası finali öncesi tam anlamıyla bilet şoku yaşanıyor. Geçtiğimiz hafta başlanan ve Biletix gişelerinden 43, 79 ve 105 YTL'den satışa çıkarılan biletlerden şu ana da kadar Fenerbahçe için 10 bin, Galatasaray için 8 bin bilet satıldığı açıklandı. Final biletleri bugün de Şükrü Saracoğlu ve Ali Sami Yen Stadı'ndan satılacak. Maç için 50 bin taraftar yeri ayrılmıştı. 

Ekranda şölen 

Kanal D, bugünkü derbiyi 5 saat ekranlara taşıyacak. 19.00'da başlayacak yayının ardından 20.00'de, Fenerbahçe-Galatasaray kupa tarihinin unutulmaz maçları izlenebilecek. Siyaset, iş ve magazin dünyasının ünlü isimlerinden görüşlerin yer alacağı ve El Cezire ile Rumen televizyonlarının naklen vereceği maçın yorumunu da Milli Takım Teknik Direktörü Ersun Yanal yapacak. 

Dışı gümüş, içi altın 

Bugün sahibini bulacak Türkiye Kupası çarpıcı görüntüsüyle dikkat çekiyor. 54 santim boyunda ve 6.4 kilo ağırlığında olan kupa özel olarak tasarlandı. Kupanın dışı 925 ayar gümüşle kaplanırken, içindeki altın kaplama da göz kamaştırıyor. İki ezeli rakip arasındaki zorlu mücadeleyi kazanan taraf, 43. kupayı müzesine taşıma onuruna erişecek. 

Örnek tablo 

Türkiye Kupası final maçı öncesinde iki takımın tribün liderleri dostluk mesajları verdi. 
Galatasaray tribün lideri Sebahattin Şirin, "Yarınki bugünkü maç Şampiyonlar Ligi finalinin bir provası gibi olacak. Bizler centilmen ve dostça bir maç olacağına inanıyoruz. Herhangi bir olay çıkmayacaktır" diye konuştu. 
Fenerbahçe tribün lideri Nihat Özpolat Sefa ise, geçen sezon Atatürk Olimpiyat Stadı'nda çiçeklerle karşılandıklarını hatırlatarak, "Ben olay çıkacağını düşünmüyorum. Maç çok centilmence geçecek" dedi. 

İKİ USTA, BUGÜNKÜ MAÇ ÖNCESİ DERBİ ANILARINI ANLATTI 

Rober Eryol maç bitti sanmıştı 
COŞKUN ÖZARI 

Çok önemli bir Fenerbahçe - Galatasaray maçı oynuyorduk. Bizim takımın başında hepimizin hocası büyük bir Galatasaraylı olan Baba Gündüz Kılıç vardı. Bizim takımda, orta alanda benimle birlikte oynayan hem Galatasaray'ın hem de milli takımın en iyi futbolcularından biri olan Rober Eryol bulunuyordu. 
Maçın ilk yarısını 1-0 yenik bitirdik. Soyunma odasına girdik. Devre arasında teknik direktörümüz Gündüz Kılıç, hepimizi o kadar kötüledi, o kadar azarladı ki, neredeyse topluca ağlayacaktık. İkinci yarı için sahaya çıktık. Hakem maçı başlatacak. Bir türlü düdük çalamıyor Çünkü bizim takım sahada 10 kişi ile bulunuyordu. Bir de baktık ki, Rober yok. Herhalde bir şey oldu diye soyunma odasına yardımcı antrenör, masör ve bazı görevliler koştular. Ama bir de bakıyorlar ki, Rober duş yapıyor. Soruyorlar "Ne yapıyorsun, daha ikinci yarı var", Rober de, "Bir şey yapmıyorum. Baba Gündüz bizi öyle azarladı ki, ben de kaybettik ve maç bitti sandım. Onun için de duş alıyorum" demiş. Buna rağmen Rober'i apar topar sahaya getirdiler, bu olay belki de uğurlu geldi. İkinci yarıda maçı kazandık. 

İlk derbide sakatladılar 
ENGİN VEREL 

Yıl 1974. Galatasaray'da ilk sezonumu doldurmuş, Genç Milli Takım'dan direkt A Milli Takım'a çağrılmış ve oynamaya başlamıştım. 18 yaşımı doldurmadığım için Galatasaray'da amatör oynuyordum. Bu nedenle de istediğim takıma elimi kolumu sallaya sallaya gidebilirdim. Ve o yıl Fenerbahçe beni transfer etmek istemiş, inanılmaz bir para önermişti. Ama konu basına yansıdığından dolayı bugün olduğu gibi, o gün de araya babalar girmiş, bu transfer gerçekleşmemişti. Galatasaray'daki futbolcu ağabeylerim "Böyle bir paraya gidilmez mi" diye beni eleştirmişlerdi. Bu eleştirenlerin başında da sevgili Gökmen Özdenak vardı. 
Bir sene sonra yani bundan tam 30 yıl önce bu transfer daha gizli yapılarak gerçekleşti. Ve ben Galatasaray'a karşı Fenerbahçe formasını ilk kez TSYD Kupası'nda giyecektim. İnönü Stadı'ndaki Galatasaray - Fenerbahçe derbisine çıkmadan önce Samatya'daki arkadaşım Galatasaray'da oynayan Korhan bana maçtan önce "Kendine dikkat et. Seni sakatlayacaklar" uyarısında bulunmuştu. İnönü Stadı'nın yarısı Galatasaraylı, yarısı Fenerbahçeli'ydi. Dolayısıyla Sarı - Kırmızılı taraftarlar, sahaya çıktığımda bana küfür ediyor, Fenerbahçeliler ise beni destekliyordu. Maç Fenerbahçe'nin 3 - 1 galibiyetiyle bitmiş, sevgili Gökmen orta sahada topla giderken arkadan baldırıma kasti tekme atmış, hakem de onu oyun dışına göndermişti. 

GALATASARAY 
Mondragon 
Cihan 
Song 
Tomas 
Orhan 
Ribery 
Conceiçao 
Ergün 
Ayhan 
Necati 
Hakan 

FENERBAHÇE 
Rüştü 
Serkan 
Luciano 
Önder 
Deniz 
Serhat 
Kemal 
Aurelio 
Alex 
Selçuk 
Tuncay 
Nobre 

GALATASARAY-FENERBAHÇE TÜRÜ O G B M A Y İst. Ligleri 81 24 24 33 104 127 İst. Kupası 4 1 1 2 6 6 İst. Şildi 3 1 - 2 3 5 Milli Küme 18 3 7 8 20 26 Başbakanlık 3 - 1 2 3 5 Türkiye Ligi 93 28 31 34 97 116 Spor Toto 2 - 2 - 2 2 Fed Türk.Kp. 23 11 9 3 37 29 Cum. Kupası 3 1 1 1 5 3 TSYD Kupası 34 11 10 13 46 53 Atatürk Kupası 1 - - 1 1 3 Donanma Kupası 5 - 4 1 5 6 RESMİ 270 80 90 100 329 381 ÖZEL 76 29 19 28 110 102 TOPLAM 346 109 109 128 439 483 


</TEXT>
</DOC>
