<DOC>
<DOCNO> 336759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur16.html </URL>
<DATE> 2005/04/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bayburt'ta Çoruh Nehri taştı 
</HEADLINE>
<TEXT>

     Bayburt'ta dün geceden itibaren etkili olan yağmur nedeniyle Çoruh Nehri taştı. Taşkın sonucu Cumhuriyet Caddesi'nde 30 işyerinin bodrum katını su bastı. 
     Bayburt Belediye Başkan Vekili Muzaffer Çeker, AA muhabirine yaptığı açıklamada, dün geceden itibaren devam eden yağmur nedeniyle Çoruh Nehri'nin taştığını söyledi. 
     Taşkın sonucu Cumhuriyet Caddesi'nde bulunan 30 işyerinin bodrum katını su bastığını belirten Çeker, ''Logar kapaklarını açtık, biriken suyu tahliye etmeye çalışıyoruz'' dedi. 
     Çeker, tehlike altında bulunan ev ve işyerlerini belirlemeye çalıştıklarını ifade ederek, taşkının can güvenliğini tehdit etmesi halinde söz konusu yerlerdeki ev ve işyerlerini tahliye edeceklerini kaydetti. 
     Muzaffer Çeker, vatandaşlardan, içme suyunu bir süre kullanmamalarını istedi. 
     
</TEXT>
</DOC>
