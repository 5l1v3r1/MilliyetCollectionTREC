<DOC>
<DOCNO> 311790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur31.html </URL>
<DATE> 2005/02/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Livaneli'nin 'CHP vakfa dönüştürülsün' önerisi tepki yarattı 
</HEADLINE>
<TEXT>

     CHP Grup Başkanvekili Kemal Anadol, CHP İstanbul Milletvekili Zülfü Livaneli'nin, CHP'nin vakfa dönüştürülmesi önerisine tepki göstererek, bu önerinin ''disiplin suçu' oluşturduğunu bildirdi. Anadol, ''Livaneli, CHP'yi vakfa dönüştürmek için mi genel başkanlığa aday oldu '' diye sordu. 
     Anadol, Parlamento'da düzenlediği basın toplantısında yöneltilen sorular üzerine Livaneli'nin açıklamasını, ''dikkatle, hayretle, ibretle, dehşetle'' okuduğunu söyledi. Livaneli'nin merkez yoklaması ile milletvekilliğine aday gösterildiğini, daha önce Genel Başkan Deniz Baykal'ın önerisi ile Parti Meclisi'ne seçildiğini, son kurultayda da genel başkan adayı olarak kendisini lanse ettiğini ve ''yeterli imza toplayamadığı'' için adaylıktan çekildiğini ifade eden Anadol, şunları söyledi 
     ''CHP'de üyeliği devam ettiği sürece, CHP Grubu'nun üyesi olduğu sürece bunları söylemesine şaşıyorum ve büyük üzüntü duyuyorum. Eğer aday olsaydı ve kazansaydı, CHP Genel Başkanı olsaydı CHP'yi partiden vakfa mı dönüştürecekti CHP'yi vakfa dönüştürmek için mi aday oldu 
     Basın tartışmaları sürdürebilir ama CHP milletvekili sıfatı taşıyan, hele o kurultayda aday olmayı düşünen bir kişinin partiyi vakfa dönüştürmek istemesi yadırganan bir husus ve söylenmemesi gereken beyanlar. Sade parti üyelik sıfatı bile, üye olan kişiye bazı yükümlülükler getirir, onun tüzüğüne uyacaksınız, onun gereklerini yerine getireceksiniz. Bu otoriter bir parti anlayışı değildir. Dünyanın her yerinde özellikle sosyal demokrat partilerde gerekli olan kurallardır.'' 
     
     ''GENEL MERKEZ'DEKİ ORGANLARIN İŞİ...'' 
     Bir gazetecinin ''Livaneli'nin sözleri disiplin suçu teşkil eder mi '' sorusuna Anadol, ''Elbette'' karşılığını verdi. Bu sürecin nasıl işleyeceği yolundaki soru üzerine de Anadol, ''Ben disiplin işleyecek demedim. Parti tüzüğüne açıkça aykırı, bir parti üyesinin partinin vakfa dönüştürülmesini istemesi aykırı. Ne olur, onu ilerideki günler gösterir. Ama mevcut tüzüğe göre hiçbir parti üyesinin, hele milletvekilinin hakkı yoktur. Disiplin kuralları işleyecek, işlemeyecek o Genel Merkez'deki organların işidir'' diye konuştu. 
     Anadol, bir başka soruyu yanıtlarken de Genel Başkan Adayı ve Şişli Belediye Başkanı Mustafa Sarıgül ile Şanlıurfa Milletvekili Turan Tüysüz ile ilgili kurultayda çekilen görüntü kasetlerinin bir komisyon tarafından incelendiğini bildirdi. Anadol, ''Suç teşkil eden bir durum varsa kurullar gereğini yapar'' dedi. 
     
</TEXT>
</DOC>
