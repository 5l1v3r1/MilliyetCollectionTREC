<DOC>
<DOCNO> 302882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/ekonomi/eko04.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez, dolara müdahale edebilir 
</HEADLINE>
<TEXT>


Dolar kuru yabancı girişleriyle 1.32 YTL'yi test edebilir. Bu seviyelere gelinir ve hızlı yabancı girişi olursa Merkez Bankası dolara alım yönünde doğrudan müdahale edebilir 

SONGÜL HATISARU Finans atölyesi 

Dolar kuru geçen yılı, genişleyen cari açığa karşın, beklentilerimiz doğrultusunda gerileyerek kapattı. Mevsimsel olarak yılın son çeyreğinde cari açıkta beklenen artış ve yabancı işlemlerine karşın kurdaki düşüş yılın son ayında hızlanarak sürdü. 
AB'den tarih alınması ve IMF ile yeni üç yıllık program üzerinde uzlaşmaya varılması, 2004 yılı için 15 milyar doları bulmasını beklediğimiz cari açık endişesini geri plana itti. Biz bu hafta Noel tatil döneminin ardından yurtiçi piyasaya yabancı girişinin sürmesini ve döviz kurunun biraz daha gevşemesini bekliyoruz. 1.3450'li seviyelerde bulunan 1 milyon 345 bin dolar kuru, euro dolar paritesindeki yüksek seviyelerin korunması durumunda 1.3200'lere 1 milyon 320 bin kadar gerileyebilir. 
Öte yandan piyasadaki fazla döviz arzını sterilize edeceğini söyleyen Merkez Bankası'nın MB yabancı girişlerinin etkisiyle de piyasalara daha agresif müdahale etmesini bekliyoruz. Bu noktada MB'nin iki seçeneği var günlük döviz alım ihalelerindeki alım miktarını artırabilir veya döviz piyasasına doğrudan müdahale edebilir. Geçen cuma günü yapılan döviz alım ihalesinde teklif miktarının 28 milyon dolarla sınırlı kalması da oyuncuların olası bir müdahale durumunda daha yüksekten döviz satmak isteği şeklinde yorumlanabilir. Dolayısıyla biz MB'nin döviz piyasasına doğrudan müdahale etmesini bekliyoruz. 

Eurobond ihraçları 
IMF ve AB konusundaki olumlu gelişmeler Türkiye'nin yurtdışındaki itibarını son dönemde bir kat daha artırdı. Bu olumlu gelişmelerin ocak ayında da süreceğini düşündüğümüzden ve aynı zamanda Hazine'nin de bu ortamdan faydalanmak istediğini bildiğimizden yeni eurobond ihraçlarının yapılmasını bekliyoruz. Uluslararası konjonktürün çok uygun olması, 2005 yılındaki yüklü finansman ihtiyacının hafifletilmesi için de Hazine'nin yurtdışı borçlanmaya çıkmasını bekliyoruz. Hatta Hazine, olası ilk ihraçta gelebilecek talebe bağlı olarak aynı ay içinde ikinci eurobond ihracına dahi çıkabilir diye düşünüyoruz. Dolayısıyla ocak ayında piyasaların merakla beklediği not artırımından ziyade gündem maddelerinin üst sıralarında bu borçlanmaların olacağını tahmin ediyoruz. 

Parite hesabı 
Euro dolar paritesi Noel tatili nedeniyle hacimsiz işlemlerin olduğu piyasada 1.3667 seviyesine kadar yükseldi. Piyasaların tümünün açılacağı ve derinliğin artacağı bu hafta paritedeki seviyenin spekülatif mi yoksa 1.40'lara doğru gidişin bir başlangıcı mı olduğunu göreceğiz. 1.35'li seviyelerde beklenen müdahalenin gelmemesi ve bazı Avrupalı bakanların bu seviyelerin tolere edilebilir düzeyler olduğunu söylemesi 1.40'ların görülebileceği beklentisini doğurdu. 
Bizim beklentilerimiz 2005 yılında dolardaki değer kaybının daha bir süre devam edeceği ve 1.40'lı seviyelerin görülebileceği yönünde. Bir sonraki FED toplantısının şubat başında yapılacak olması da kısa vadede euronun dolar karşısında daha da değer kazanabileceği beklentimizi destekleyen bir gelişme. 

Alman ihracatçıları şik yetçi Paritede 1.40 seviyelerinin görülmesi ve buralarda uzun süre kalınması durumunda ihracatta rekabet avantajını yitirdikleri için baskılarını artıran Alman ihracatçıların itirazlarının yükselecek olması dolara bir müdahale beklentisini artırıyor. 1.40'lı seviyelere yaklaşılması durumunda dolar YTL kurunun da 1.30 1 milyon 300 bin seviyesine kadar gerilemesi şaşırtıcı olmayacak. Kurun seyrinde bugün açıklanacak enflasyon verisi de önemli olacak. Aralıkta toptan fiyatların yüzde 0.84, tüketici fiyatlarının da yüzde 1.05 artması bekleniyor. Piyasa beklentileri dahilinde gelebilecek enflasyon rakamları bile enflasyondaki düşüş trendinin sürdüğünü teyit edeceğinden, yatırımcıların aynen bankaların son dönemde yaptığı gibi döviz satarak TL cinsi enstrümanlara yatırım yapmaya devam etmesini bekliyoruz. 


</TEXT>
</DOC>
