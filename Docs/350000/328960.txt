<DOC>
<DOCNO> 328960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy11.html </URL>
<DATE> 2005/03/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Tarım Bakanı ''rakı'' sözünü ağzına aldı... 
</HEADLINE>
<TEXT>

     Tarım Bakanı Sami Güçlü, Türkiye'yi sarsan sahte rahı ölümlerinden bu yana ilk kez "rakı" sözcüğünü ağzına aldı. 
     Sahte rakıdan onlarca yurttaşın ölmesine karşın gıdaların denetiminden sorumlu olan Tarım ve Köyişleri Bakanlığı'nın başındaki Sami Güçlü'nün, konuyla ilgili açıklamalarında asla "rakı" sözcüğünü kullanmamasını, CHP milletvekilleri eleştirmişti. Ancak Bakan Güçlü bir önergeyi yanıtlarken, ilk kez "sahte rakı" sözcüğünü kullanırken, "denetim eksikliği bulunmamaktadır" dedi. 
     CHP Antalya Milletvekili Feridun Baloğlu, Tarım Bakanı Sami Güçlü'ye, "Sahte rakı konusunda yaşanan olumsuzlukların, denetim eksikliğinden kaynaklandığına ilişkin saptamalar karşısında, sorumlular hakkında ne gibi işlemler yapacaksınız " sorusunu yöneltmişti. 
     Bakan Güçlü ise Baloğlu'na şu yanıtı verdi 
     "Denetim eksikliği bulunmamakta olup, olayın meydana geldiği tarihten itibaren Türkiye'nin her ilinde olmak üzere yaklaşık 8 bin 505 işyerinde denetim yapılmıştır. Sahte rakı da dahil olmak üzere gıda konusunda Türk Gıda Kodeksi'ne ve veya insan sağlığına aykırı üretim ve satış yapan kişiler işyerleri hakkında ise 5179 sayılı Yasa çerçevesinde yasal işlem yapılmaktadır." 
     
     GIDA DENETİMİ İÇİN SADECE 3.564 PERSONEL VAR 

     5179 sayılı Gıdaların Üretimi, Tüketimi ve Denetlenmesine 
     Dair KHK'nin Değiştirilerek Kabulü Hakkında Yasanın 5 Haziran 2004'te yürürlüğe girdiğini anımsatan Güçlü, bu tarihten önce yaklaşık 28 bin gıda üretim işyerinin denetiminin toplam 1058 personel tarafından yapıldığını açıkladı. Ancak 5179 sayılı Yasadan sonra, gıda üretim yerlerinin denetiminin yanı sıra satış ve toplu tüketim yerlerinin denetim ve kontrol görevlerinin de tarım Bakanlığına bırakıldığını vurgulayan Güçlü, "Böylece 28 bin gıda üretim yerine ek olarak, yaklaşık 350 bin-400 bin satış ve toplu tüketim yerlerinin de kontrol ve denetimi Bakanlığımız sorumluluğuna geçmiştir" dedi. Personel takviyesi yaptıklarını ve 510 gıda mühendisi, veteriner hekim, biyolog, diyetetik uzman ve sağlık bakanlığından gıda denetimi konusunda deneyimle 500 çevre teknisyenini Tarım Bakanlığı kadrosuna geçirdiklerini anlatan Bakan Sami Güçlü, böylece kontrol ve denetimlerde görev yapan personel sayısının 3 bin 564'e ulaştığını bildirdi. 
     
     GEÇEN YIL 255 BİN 792 İŞLETME DENETLENEMEDİ 

     Güçlü, bu kapsamda 2004 yılında toplam 172 bin 208 işyerinin denetimini yaptıklarını, bunlardan 1147'sine idari para cezası uyguladıklarını, 490 işyeri sahibi hakkında da savcılığa suç duyurusunda bulunduklarını bildirdi. Güçlü'nün verdiği sayılara bakıldığında geçen yıl 255 bin 792 gıda üretim, satış ve toplu tüketim işyeri henüz denetlenemedi. 
     Yine bu sayılara göre geçen yıl günlük 471 işyeri gıda denetiminden geçirildi. İlgili işyerlerinin tamamının gıda denetiminden geçirilebilmesi içinse bir görevlinin yılda 120 işyerini denetlemesi gerekiyor. Bu ise tarım bakanlığındaki bir gıda denetçisinin her üç günde bir işyerini denetlemeyi tamamlaması gerektiği anlamına geliyor. 

ANKA 

     
</TEXT>
</DOC>
