<DOC>
<DOCNO> 325122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur20.html </URL>
<DATE> 2005/03/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Trabzon'da yapışık ikizler dünyaya geldi 
</HEADLINE>
<TEXT>

     Trabzon'da, Kadın Doğum ve Çocuk Bakımevi'nde karın bölgesinden birbirine yapışık, kalp ve karaciğerleri ortak ikiz bebekler dünyaya geldi. 
     AA muhabirinin aldığı bilgiye göre, Trabzon'da Gökhan Ergün'le 8 aylık evli olan Rahmiye Ergün 25 , hamileliğinin 35. haftasında dün Kadın Doğum ve Çocuk Bakımevi'nde sezaryenle karın bölgesinden birbirine yapışık ikiz bebek dünyaya getirdi. Kalp ve karaciğerleri ortak olan ikizler, Karadeniz Teknik Üniversitesi Farabi Hastanesi'nde tedavi altına alındı. 
     
     ''BEBEKLERİN KISMİ SOLUNUM SIKINTILARI VAR'' 
     Farabi Hastanesi Çocuk Cerrahisi Anabilim Dalı'nda görevli Dr. Ali Alperen, AA muhabirine yaptığı açıklamada, ikizlerin yapışık olduğunun hamileliğin erken evrelerinde yapılan ultrasonagrafik incelemelerde anlaşılamadığını ifade etti. 
     Dr. Alperen, 28. haftada yapılan incelemelerde çocukların yapışık olduklarının anlaşıldığını belirterek, ''Bebeklerin 35. haftada sezaryenle doğumuna karar verildi. Normalde bir bebeğin 38. ila 42. hafta arasında dünyaya gelmesi gerekir. Çocukların 35 haftalıkken doğması, erken doğuma bağlı olarak da bazı sıkıntıları beraberinde getirir'' diye konuştu. 
     Doğumdan sonra yapılan incelemelerde, ikizlerin kalp ve ana damarlarının tek olduğu, karaciğerin ortada yer aldığı, böbreklerin ise her ikisinde ayrı ayrı olduğunun tespit edildiğini kaydeden Alperen, şunları belirtti 
     ''Yapışık ikizlerin kalp ve karaciğerinin tek olması iki çocuğun da yaşama şansını azaltıyor. Bebeklerin genel durumları orta düzeyde. Her ikisinin de kısmi solunum sıkıntıları var. Ancak birinin akciğeri, diğerininkine göre daha küçük. Bu nedenle solunum sıkıntısı daha fazla. Kalplerinin ve ana damarlarının tek oluşu birinde olan problemin diğerine de sirayet etmesine yol açıyor. Bu da yapışık ikizlerin ikisinin de yaşayabilmesi açısından olumsuzluk arz ediyor.'' 
     
     ''HER İKİSİNİN YAŞAMA İHTİMALİ DÜŞÜK...'' 
     İkizlerin durumlarını takip ettiklerini ve tetkiklerinin tamamının henüz yapılamadığını anlatan Dr. Alperen, ikizlerin her açıdan tetkikinin ilerleyen günlerde yapılacağını kaydetti. 
     Dr. Alperen, yapılacak tetkiklerin ardından cerrahi operasyona karar vereceklerini belirterek, ''Şu ana kadar yapılan tetkiklerde, birinin feda edilip diğerinin kurtarılmasına yönelik bir operasyon yapılabilir mi , bunu teyit etmeye çalışıyoruz'' dedi. 
     İkizlerin her ikisinin yaşama ihtimalinin düşük olduğuna dikkati çeken Alperen, bebeklerden birini kurtarmaya çalışacaklarını söyledi. 
     
     ''ANNE OLARAK İKİSİNİN DE YAŞAMASINI İSTİYORUM...'' 
     Anne Rahmiye Ergün ise hamileliğinin 4,5 ve 5. aylarında doktora gittiğini, ancak doktorun bebeklerin yapışık olduğuna dair kendisine bilgi verilmediğini söyledi. 
     Bebeklerin Farabi Hastanesi'nde müşahede altında olduğunu, ancak bebeklerini göremediğini kaydeden anne Ergün, ''Bebeklerden birinin durumu daha kötüymüş. Bir anne olarak ikisinin de yaşamasını istiyorum'' dedi. 
     
</TEXT>
</DOC>
