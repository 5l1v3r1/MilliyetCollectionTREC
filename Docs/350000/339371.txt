<DOC>
<DOCNO> 339371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/dunya/dun01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a silahını Yunanistan taşıyacak 
</HEADLINE>
<TEXT>


TAKİ BERBERAKİS Atina 


NATO ülkelerinin Irak'a hibe olarak kullanılmış silah sistemleri gönderme operasyonunu Yunanistan yönetecek. 
Yunan TaNea gazetesinin haberine göre, Irak Silahlı Kuvvetleri'nin desteklenmesi amacıyla NATO müttefiki ülkelerce yapılacak yardım, Irak'a Yunan bandıralı gemilerle taşınacak ve operasyonun güvenliğini de Yunan Genelkurmayı tarafından oluşturulan "Stratejik Deniz Nakliyatları Merkezi" üstlenecek. Irak'a ilk olarak Macar tankları nakledilecek. Macaristan'ın Irak'a hibe ettiği onlarca T - 70 ve T - 72 tipi, eski model tank Slovenya'dan Irak'a bir veya iki Yunan gemisiyle nakledilecek. Atina'daki operasyon merkezini yöneten 15 subay arasında NATO ülkelerinin temsilcileri de bulunacak. 
TaNea, Yunanistan'ın kararını, Başbakan Kostas Karamanlis'in 20 Mayıs'ta Washington'da ABD Başkanı George W. Bush ile yapacağı görüşme öncesi bir "jest" olarak yorumladı. Gazete, bu yeni misyon sayesinde Washington'un da Atina'ya "düşük fiyatla" 4 ila 8 adet mayın tarama gemisi ve 2 adet "Arley Berk" tipi destroyer satacağını iddia etti. 


</TEXT>
</DOC>
