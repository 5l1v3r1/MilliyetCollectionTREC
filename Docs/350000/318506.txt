<DOC>
<DOCNO> 318506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun48.html </URL>
<DATE> 2005/02/25/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Hollanda'da elmas yüklü kargo aracı soyuldu 
</HEADLINE>
<TEXT>

     Hollanda'nın başkenti Amsterdam'daki Schiphol Havaalanı'nda, içinde elmas ve kıymetli taşlar bulunan zırhlı kargo aracı kaçırılıp soyuldu. 
     Schiphol güvenlik yetkililerinin verdiği bilgiye göre, Hollanda Kraliyet Havayolları KLM'ye ait kargo aracına, öğleden sonra, içindeki mücevheri uçağa götürmek üzere yalnızca görevlilerin girebildiği sahada hareket halindeyken saldırı düzenlendi. 
     Saldırıda KLM'nin güvenlik görevlileri tehdit edilerek, araç kaçırıldı. Kargo aracı, kısa süre sonra havaalanı yakınlarındaki Hoofddorp kasabasında boş olarak bulundu. 
     Kargo aracındaki, değeri açıklanmayan elmas ve diğer kıymetli taşlar, KLM uçağıyla Belçika'nın Anvers kentine götürülecekti. 
     Soygun ile ilgili soruşturma başlatıldığı, 25 kişiden oluşan özel ekip oluşturulduğu bildirildi. 
     Schiphol güvenlik yetkilileri, soyguncuların havaalanına nasıl girdiğinin ve araçla nasıl alandan çıkabildiklerinin bir bilmece olduğunu söyledi. Yetkililer, hırsızların havaalanı çalışanlarından yardım almış olma ihtimalini de göz ardı etmiyor. 
     KLM'ye ait bir uçağa, geçen yıl Eylül ayında Güney Afrika Cumhuriyeti'nin Johannesburg kentindeki havaalanında, mücevher yüklendiği sırada baskın düzenlenmişti. 3 güvenlik görevlisinin yaralandığı olaydan sonra KLM, bu ülkeden mücevher taşınmasını geçici olarak durdurmuştu. 
     
</TEXT>
</DOC>
