<DOC>
<DOCNO> 309481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun34.html </URL>
<DATE> 2005/01/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Irak Savaşı'nın ABD'ye aylık maliyeti 4.7 milyar dolar 
</HEADLINE>
<TEXT>

     Irak savaşının, ABD'ye ayda 4,7 milyar dolara mal olduğu bildirildi. 
     Beyaz Saray kaynakları, son 18 ayda Irak'ta yapılan masrafların aylık ortalamasının 4,7 milyar dolar olduğunu bildirdiler. 
     Kimliğini açıklamayan yetkililer, Afganistan'daki operasyonların aylık maliyetinin de 800 milyon dolar olduğunu kaydettiler. 
     George Bush yönetimi, dün Kongre'den 80 milyar dolarlık ek bütçe istedi. Bunun 75 milyarı Irak ve Afganistan'daki operasyonlar için harcanacak. 
     Bush, 2003 Mayıs ayında 75, 2003 Ekim ayında 87 ve 2004 Temmuz ayında 25 milyar dolarlık ek bütçe almıştı. 
     Beyaz Saray'ın dün istediği ek bütçe, 2005 bütçesinden karşılanacak. 
     
     YAKLAŞAN SEÇİMLER ÖNCESİNDE EK ÖNLEMLER 
     Öte yandan, Irak yönetimi, 30 Ocak'ta yapılacak genel seçimlerle ilgili olarak bir dizi ek önlem alınacağını açıkladı. 
     Irak İçişleri Bakanı Falah El Nakib, sokağa çıkma yasağının süresinin uzatıldığını ve cuma başlayıp pazartesi sona erecek uygulamanın, yerel saatle 19.00 ile 06.00 arasında olacağını söyledi. 
     El Nakib, bu süre içinde, Irak'ın 18 kentinde sadece özel izin almış araçların kullanımına izin verileceğini belirtti. 
     Irak hükümetinin, direnişçilerin tüm tehditlerine rağmen seçimleri düzenlemekte kararlı olduğunu ifade eden El Nakib, teröristleri teslim eden Iraklılara ödül verileceğini açıkladı. 
     Irak hükümeti, daha önce yapılan açıklamada, Uluslararası Bağdat Havaalanı ile komşu ülkelerle sınırların seçim döneminde kapatılmasının planlandığı bildirilmişti. 
     
</TEXT>
</DOC>
