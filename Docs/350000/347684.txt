<DOC>
<DOCNO> 347684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/siyaset/siy01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç onay, bir bekletme 
</HEADLINE>
<TEXT>


Sezer, yeni TCK'yı incelerken, 3 kanunu onadı. Artık, mahkemeler yetersiz iddianameyi savcıya iade edecek. Mahk mlar, din adamlarıyla görüşebilecek, ceza evde infaz edilebilecek 

ANKARA Milliyet 


Cumhurbaşkanı Ahmet Necdet Sezer, bugün yürürlüğe girecek yeni Ceza Muhakemesi Kanunu CMK ile yeni Ceza ve Güvenlik Tedbirlerinin İnfazı Hakkında Kanun'da CİK değişiklik yapan kanunları onadı. Yeni Adli Sicil Kanunu'nu da onaylayan Sezer, özellikle kaçak Kuran kursu ve eğitim merkezi açanlara cezaevi yolunu kapatan maddesiyle tartışılan, yeni Türk Ceza Kanunu'nda TCK değişiklik yapan kanunu bekletmeyi tercih etti. 
Buna göre, yeni TCK, değişiklikler olmadan yürürlüğe girecek. 
Sezer, dün öğle saatlerinde, yeni CMK ve yeni CİK'in bazı hükümlerini yeniden düzenleyen kanunları onayladı. Böylece ceza adaleti sisteminin devrim niteliğinde yenilikler içeren 2 temel yasasının, yapılan son değişikliklerle birlikte bugün yürürlüğe girmesi kesinleşti. 

Radikal değişiklikler 
Mahkemenin yetersiz gördüğü iddianamenin savcılığa iade edilmesi, tüm savcılara yürüttükleri soruşturmanın türüne göre telefon dinleme kararı talep etme yetkisi verilmesi, gözaltına alınanlara haklarının hemen okunması gibi yenilikler içeren yeni CMK, gözaltına alma, soruşturma ve yargılama usullerini baştan başa değiştirecek. 
Cezaevlerindeki mahk mların ücret karşılığında çalıştırılması, mahk mların internet kullanabileceği, din adamlarıyla görüşebileceği gibi hükümler içeren, cezaevlerindeki yaşamı yeni baştan düzenleyen yeni CİK'e göre, eski SP Genel Başkanı Necmettin Erbakan gibi 75 yaşını bitirmiş ve 3 yıldan az hapse mahk m olmuş hükümlüler cezalarını evde geçirebilecek. 
Sezer, ayrıca yeni hazırlanan ve suç olan fiillerin yasalarla ortadan kalkması halinde adli sicilden silinmesini düzenleyen yeni Adli Sicil Yasası'nı da onayladı. 
Sezer'in, 27 Mayıs'ta TBMM Genel Kurulu'ndan geçen yasayla ilgili kararını, 15 günlük inceleme süresini kullanarak vermesi halinde, yeni TCK değişiklikler olmaksızın bugün yürürlüğe girecek. 

Öcalan yargılanır mı 
Bazı hukukçular da, Sezer'in yasayı veto etmesi halinde, Abdullah Öcalan'a yeniden yargılanma yolunun açılacağını savunuyordu. 
Hukukçular, yeni TCK'da Öcalan'ın müebbet hapse mahk m olduğu maddenin değiştiğini, yeniden yargılamaya neden olabilecek bu hatanın TBMM tarafından düzeltildiğini, ancak Sezer yasayı veto ederse, Öcalan'a yol açılacağını iddia ediyordu. 

2 ay tartışıldı yürürlüğe girdi 

"Temel milli yararlara karşı hareket" suçunda cezayı yarı oranında artıran hüküm kaldırıldı 

GÖKÇER TAHİNCİOĞLU Ankara 

Yürürlük tarihi 1 Nisan'dan 1 Haziran'a ertelenen Yeni Türk Ceza Kanunu TCK devrim niteliğinde değişikliklerle yaşama geçecek. Yapılan düzenlemelere rağmen, basın özgürlüğüne aykırı ağır hükümlerin varlığını koruduğu TCK'yla Batı ülkelerindeki uygulamalar hayatımıza girecek. Yasayla, bugüne kadar çeteler ve yolsuzlukların açığa çıkmasını sağlayan haberler hapisle cezalandırılacak. 
Yeni TCK, yürürlük tarihi ertelenmeden önce en çok, basına yönelik ağır hükümleri nedeniyle eleştirildi. 

11 madde duruyor 
TBMM, 1 Nisan'dan bu yana geçen sürede TCK ve bağlı yasalarda birçok değişiklik yaptı. Ancak kaçak Kuran kursu açanların cezaevine konulmaması, polislere savcılık kararı olmaksızın arama ve el koyma yetkisi verilmesi, telefon dinleme sürelerinin artırılması gibi değişiklikler arasında, basın özgürlüğüne aykırı az sayıda madde yer aldı. 
Basına yönelik 13 maddede değişiklik yapılırken, hapis cezası tehdidi içeren 11 maddeye dokunulmadı. Değiştirilen maddelerin büyük bölümündeki ceza tehdidi, ceza artırımı hükümlerinin kaldırılmasına rağmen varlığını sürdürdü. 

Basın maddeleri 
Basınla ilgili değişiklik yapılan maddeler şöyle 
"Kişileri basın ve yayın yoluyla intihara özendirenler, 4 yıldan 10 yıla kadar hapisle cezalandırılır" hükmü maddeden çıkarıldı.Hakaret suçunun unsurlarından sayılan, "yakıştırmalarda bulunma" eylemiyle ilgili madde metinden çıkarıldı. Ancak maddeye, hakaret suçunun alenen işlenmesi halinde verilecek cezanın 6'da 1 oranında artırılacağı, kurul halinde çalışan kamu görevlilerine karşı bu suçun işlenmesi halinde, eylemin tüm üyelere karşı işlenmiş sayılacağı fıkraları eklendi. 

Etkin pişmanlık 
Basın mensuplarına "iftira" suçunu işlemeleri halinde etkin pişmanlıktan yararlanma hakkı getirildi. Bunun için aynı yöntemle yayın yapılması koşulu konuldu. Yargılamayı etkilemeye teşebbüs suçunu işleyen basın mensuplarına, cezanın yarı oranında artırılarak uygulanacağı hükmü kaldırıldı.Cumhurbaşkanı'na hakaret suçunun basın ve yayın yoluyla işlenmesi halinde verilecek cezanın 3'te 1 oranında artırılacağı hükmü kaldırıldı. Ancak suçun alenen işlenmesi halinde cezanın 6'da 1 oranında artacağı hükmü muhafaza edildi. 

Devleti tahrik etme 
Devleti savaşa karşı tahrik suçunun basın yoluyla işlenmesi halinde cezanın 3'te 1 oranında artırılacağı hükmü kaldırıldı."Temel milli yararlara karşı hareket" suçunun basın ve yayın yoluyla işlenmesi halinde cezanın yarı oranında artırılacağı hükmü kaldırıldı.Halk arasında korku ve panik yaratmak amacıyla tehdit, suç işlemeye tahrik, suçu ve suçluyu övme, halkı kin ve düşmanlığa tahrik, aşağılama, kanunlara uymamaya tahrik suçlarının basın yayın yoluyla işlenmesi halinde cezanın yarı oranında artırılacağı hükmü korundu. "Ancak haber verme sınırlarını aşmayan, eleştiri amacıyla yapılan düşünce açıklamaları suç oluşturmaz" ifadesi maddeye eklendi. Böylece, basını cezalandırma h kim takdirine bırakıldı. 

Sezer'den veto sinyali 

BAHAR ATAKAN Ankara 

Cumhurbaşkanı Ahmet Necdet Sezer, kaçak Kuran kursu açanlar için öngörülen hapis cezasının üst sınırını 1 yıla indiren ve para cezasına çevrilmesine olanak tanıyan düzenlemeyi veto edeceği sinyalini verdi. 
Çağdaş Yaşamı Destekleme Derneği Genel Başkanı Türkan Saylan'ı kabul eden Sezer, yeni TCK konusunda değerlendirmeler yapılırken, laikliğin anayasal güvencede olduğuna vurgu yaptı. 
Hukuk devleti düzenini bozacak düzenlemelerin yapılamayacağını belirten Sezer, bunun karşısında anayasa ve yasaların bulunduğunu belirtti. 
Sezer, eğitimle Türkiye'nin çıkmazlarından kurtulacağını da ifade etti. Dışişleri Bakanı Abdullah Gül de, sorular üzerine, Sezer' in TCK'yı veto etmesinin Türkiye'nin AB sürecini engellemeyeceğini söyledi. 

Basın, artık savcının insafına kaldı 


Basın meslek örgütlerinin, "değiştirilmesi şart" uyarısında bulundukları şu maddeler ise varlığını korudu 
Kişiler arasındaki haberleşmelerin içeriği basın ve yayın yolu ile yayımlanırsa, bu suç için öngörülen 3 yıllık ceza yarı oranında artacak.Kişiler arasındaki konuşmaların dinlenerek kayda alınması suçunun basın yoluyla işlenmesi halinde ceza 3'te 1 oranında artacak.Özel hayatın gizliliğini ihlal eden, görüntü ve sesleri ifşa eden kişilere 3 yıla, suçu işleyen basın mensuplarına 4.5 yıla kadar hapis cezası verilecek.Kişisel verileri hukuka aykırı olarak başkasına veren, yayanlar 4 yıla kadar hapisle cezalandırılacak.Basın ve yayın yoluyla örgütlerin amaçlarının propagandasını yapanlar 4.5 yıla kadar hapisle cezalandırılacak. Hangi haberin propaganda mahiyetinde olduğuna savcılıklar karar verecek. 

Müstehcen yazı 
Müstehcen görüntü, yazı ve sözleri basın ve yayın yoluyla yayımlayanlar 3 yıla kadar hapis, 5000 güne kadar adli para cezasıyla cezalandırılacak. Müstehcenlik sınırını savcılıklar çizecek. İşçi ücretlerinin veya besin ve malların değerlerinin artıp eksilmesini sonuçlayabilecek bir şekilde bu maksatla yalan haber veya havadis yayan, 2 yıla kadar hapisle cezalandırılacak. Haber sonucunda ücretler artıp eksilirse, ceza 3'te 1 oranında artacak.Basın ve yayın yoluyla bir kişiye "iftira" atan, 4 yıla kadar hapisle yargılanacak. Bir haberden sonra idari kurumun kişi hakkında soruşturma açmaması ya da bu kişiyi aklaması "iftira" için yeterli sayılacak. 

'Ölüm orucu' cezası 
Soruşturmaların gizliliğinin ihlal edilmesi, 3 yıla kadar hapisle cezalandırılacak. Suç basın yoluyla işlenirse, ceza yarı oranında artacak.Türklüğü, cumhuriyeti, devletin kurum ve organlarını aşağılayan 3 yıla kadar hapis cezası alacak.Halkı askerlikten soğutma suçu basın ve yayın yoluyla işlenirse, 3 yıla kadar hapis cezası verilecek.Ölüm oruçlarını teşvik edici haber, belge bilgi yayımlama, izinsiz ses kayıt cihazı kullanma gibi eylemlere yönelik cezalar da varlığını sürdürüyor. 

Gerekçede 'kurs' yok 

Yeni TCK'da "eğitim kurumu ve kurs" olarak yer alan madde Meclis'te değiştirilirken, "kurs" ifadesi madde metnine ve gerekçeye konulmadı 

Kanuna aykırı eğitim kurumu, Kuran kursu açanlar, 3 yıl yerine 3 aydan 1 yıla kadar hapis veya para cezasıyla cezalandırılacak. Böylece bu suçu işleyenler hiçbir şekilde cezaevine girmeyecek. Ancak yeni TCK'da "eğitim kurumu ve kurs" olarak yer alan madde TBMM'de değiştirilirken, "kurs" ifadesi madde metnine ve gerekçesine konulmadı. Gerekçede, "Kurumsal nitelikteki bir eğitim ve öğretim faaliyetinin kanuna aykırı olarak okul veya dershane açmak veya işletmek suretiyle yürütülmesi, suç olarak tanımlanmıştır" denildi. 

Yargı içtihatları 
Bu durum, TCK değişikliği yürürlüğe girdiğinde kursları kapsayıp kapsamayacağı yönünde tartışma başlattı. Bugün yürürlükten kalkan TCK'da da benzer bir düzenleme bulunuyordu. Bu düzenlemede de "kurs" ifadesi yer almamasına rağmen, madde kaçak Kuran kursları için de uygulanıyordu. Ancak yeni TCK değişikliği bu biçimiyle yürürlüğe girerse, "kurs" kelimesini içermeyen maddedeki kaçak eğitim kurumları ifadesinin Kuran kurslarını kapsayıp kapsamayacağı yargı içtihatlarıyla belirlenecek. 

Öğretmenler yok 
Yeni TCK'nın kaçak eğitim kurumlarıyla ilgili maddesi değiştirilirken, kanuna aykırı açılan eğitim kurumlarında eğitmenlik yapanlar, ceza kapsamı dışında bırakıldı. Değişiklikten önce kaçak kurslarda eğitmenlik yapanların da 3 yıla kadar hapisle cezalandırılacağı düzenlenmişti. Mevcut TCK'da yasadışı eğitmenlik yapanlar hapisle cezalandırılıyordu. 
Yeni TCK'nın değiştirilen diğer hükümleri de şöyle 
Çocukların çetelerce suç işlemek için kullanılmaması amacıyla, 12 - 15 yaş arasındaki çocuklara müebbet hapis gerektiren suçlarda 9 yıl yerine 12 - 15 yıl, 15 - 18 yaş arası çocuklarda müebbet hapis gerektiren suçlarda 14 - 20 yıl yerine 18 - 24 yıl hapis cezası verilmesi düzenlendi. 

Aile içi tacize 3 yıl 
Aile içi tacize, 3 yıla kadar hapis cezası verilecek. Cavit Çağlar, Ali Balkaner gibi eski banka patronlarının yargılandığı "nitelikli dolandırıcılık" fiilini işleyenlerin en fazla 500 bin YTL para cezasına mahk m edileceği düzenlemesi değiştirildi. Hüküm giyenler mevcut TCK'da olduğu gibi neden oldukları zararın 2 katı kadar para cezasıyla cezalandırılacak. Bahçesinde uyuşturucu yetiştirenlere ceza verilmeyecek. 


</TEXT>
</DOC>
