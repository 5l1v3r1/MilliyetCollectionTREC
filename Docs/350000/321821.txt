<DOC>
<DOCNO> 321821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko24.html </URL>
<DATE> 2005/03/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rus Merkez Bankası'nın döviz rezervi 134 milyar doları geçti... 
</HEADLINE>
<TEXT>

     Rusya Merkez Bankası'ndaki döviz rezervinin rekor bir seviyede artarak, 134.15 milyar dolara ulaştığı bildirildi. 
     İtar-Tass ajansı Rusya Merkez Bankası yetkililerine dayanarak verdiği haberde, Merkez Bankası'nın 2003 yılı sonunda 47.4 milyar olan döviz rezervinin 2004 yılı sonunda 124.5 milyar dolara, Bu yılın Ocak-Şubat aylarının sonunda da 134.15 milyar dolara yükseldiğini duyurdu. 
     Petrol fiyatlarının artması Rus Merkez bankasındaki döviz rezervinin rekor seviyede yükselmesini beraberinde getirirken, Rusya Uluslararası Para Fonu'na IMF olan borçlarını vaktinden önce ödedi. 
     Rusya, Paris Kulübü'ne olan borçlarını da zamanından önce tamamen ödemek isterken Paris Kulübü'nün faizlerde indirim yapmaması yüzünden erken ödemeyi gerçekleştirmedi. 
     Uzmanlar, Rusya'nın borçlarını erken bir şekilde kapatmak yerine petrolden gelen geliri ülkede halkın durumunun iyileştirilmesinde kullanılmasına dikkat çekerek, ''Romanya'nın Devlet Başkanı Nikolay Çavuşesku ülkenin tüm dış borçlarını kapatmıştı. Dış ülkelere tek kuruş borç bırakmayan Çavuşesku ülkenin içini unuttu ve hazin sonunu hazırladı'' uyarısında bulunuyorlar. 
     
</TEXT>
</DOC>
