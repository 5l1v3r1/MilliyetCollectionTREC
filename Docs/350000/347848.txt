<DOC>
<DOCNO> 347848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko51.html </URL>
<DATE> 2005/06/01/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Delet Bakanı Tüzmen, Moldova'da... 
</HEADLINE>
<TEXT>

     Devlet Bakanı Kürşad Tüzmen, Moldova Başbakanı Vasile Tarlev ve Ekonomi ve Ticaret Bakanı Valeriu Lazar ile görüştü. 
     Tüzmen’in Moldova Başbakanı Tarlev ile yaptığı görüşmeden, gazetecilerin sadece görüntü almasına izin verildi. 
     Tüzmen, görüşmenin ardından gazetecilere yaptığı açıklamada, kendisinin Karadeniz’i Akdeniz gibi serbest ticaret alanı haline getirmek istediğini ve bir serbest ticaret anlaşmasının şu anda çalışmalarının başlatılması gerektiğini söylediğini bildirdi. 
     Başbakan Tarlev’in bu çalışmayı destekleyeceğini belirttiğini kaydeden Tüzmen, "Paralel bir çalışma takvimiyle serbest ticaret anlaşması oluşturabiliriz. Bu, Moldova ve Türkiye için önemli bir ticaret hacminin yakalanmasını sağlayacaktır diye düşünüyorum" dedi. 
     Tüzmen, Başbakan Tarlev’in enerji, telekomünikasyon ve diğer alanlarda Türk yatırımcıları beklediklerini, Türkiye’nin siyasi ve ticari ilişkilerinde hiçbir sıkıntı olmadığını, Gagavuz Bölgesi’nin iki ülke arasında hem tarihi hem kültürel bir köprü oluşturduğunu, Türkiye’nin bu bölgeye desteklerinden müteşekkir olduklarını söylediğini kaydetti. 
     
     EKONOMİ VE TİCARET BAKANI İLE GÖRÜŞME 
     Tüzmen, Ekonomi ve Ticaret Bakanı ile yaptığı görüşmede de, Moldova’yı çok yakından takip ettiğini belirterek, Türkiye ve Moldova’nın ekonomik açısından yeni bir strateji ortaya koyması gerektiğini söyledi. 
     Tüzmen, Ekonomi ve Ticaret Bakanı Lazar’ın Moldova hakkında ilk izlenimini sorması üzerine "İlk izlenim ilk aşk gibidir" dedi. 
     Lazar da Türkiye’nin AB’ye üyeliği ve entegrasyonu sürecini yakından izlediğini belirterek, "Türkiye bizim ödevimizi yapabilmemiz için bir model oluşturuyor. Türkiye’nin AB’ye ekonomik açıdan adapte olması yönünde attığı adımlar bizim için gerçek bir moral kaynağı" diye konuştu. 
     Bu arada Tüzmen, gazetecilere, Moldova Parlamentosu’na gittiklerini ve burada her iki ülke dostluk grubunun yatırım imkanları ve karşılıklı ticaretin geliştirilmesi konusunda görüştüğünü söyledi. 
     Tüzmen, Enformasyon ve Teknoloji Bakanlığı’na da gittiğini, burada kendilerine dijital imza ile bakanlığın diğer çalışmaları hakkında sunum yapıldığını kaydetti. 
     
</TEXT>
</DOC>
