<DOC>
<DOCNO> 302577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko02.html </URL>
<DATE> 2005/12/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Memur maaşının üçte biri vergiye gidiyor... 
</HEADLINE>
<TEXT>

     Türkiye Kamu-Sen’in yaptığı araştırmaya göre, ayda 944.70 YTL maaş alan bir memurun maaşının üçte biri vergiye gidiyor. Ayda 944.70 YTL maaş alan bir memur, brüt ücretinden 245.98 YTL, harcamalarından ise 114.82 YTL olmak üzere bir ayda toplam 360.80 YTL vergi ödüyor. Kamu çalışanının bir yılda ödediği vergi ise 4329.60 YTL’yi buluyor. 
     Türkiye Kamu-Sen AR-GE Merkezi, ayda 944.70 YTL maaş alan bir sözleşmeli memurun ödediği vergi miktarını araştırdı. Buna göre, yoksulluk sınırı düzeyinde ayda 944 YTL maaş alan kamu çalışanı, maaşını henüz almadan devlete 245.98 YTL vergi ödüyor. Brüt maaşı 1306.02 YTL olan sözleşmeli devlet memuru, maaşını bankamatikten çekmeden 238.14 YTL gelir vergisi, 7.84 YTL de damga vergisi ödemek zorunda kalıyor. Aynı kamu çalışanı bankamatikten maaşını çektikten sonra da elindeki 944 YTL ile temel harcamalarını gerçekleştiriyor ve yoksulluk sınırına temel oluşturan bu harcama kalemlerinden dolayı devlete toplam 114.82 YTL vergi veriyor. 
     
     HARCAMALARDAN ALINAN VERGİLER 
     Kamu çalışanı yüzde 8’lik vergi oranı üzerinden gıda harcamaları için 29.43 YTL, sağlık için 1.20 YTL ve eğitim için de 1.28 YTL vergi ödüyor. Kamu çalışanının yüzde 18’lik vergi oranı üzerinden ödediği vergi tutarı ise ısınmada 24.56 YTL, aydınlanmada 4.88 YTL, ulaşımda 18. YTL, giyimde 4.70 YTL, temizlikte 8.81 YTL, sporda 3.80 YTL ve ev eşyası ve züccaciye harcamalarında ise 5.67 YTL olarak belirlendi. Kamu çalışanının ayrıca haberleşme harcaması kapsamında yüzde 33’lük vergi oranı üzerinden 5.96 YTL, su ve atık su harcamaları için de yüzde 32’lik vergi oranı üzerinden 6 YTL vergi ödediği belirlendi. 
     Buna göre, brüt ücreti 1306.02 YTL olan sözleşmeli kamu çalışanı daha maaşını almadan gelir ve damga vergisi olarak 245.98 YTL, harcamalarından ise 114.82 YTL olmak üzere devlete ayda toplam 360.80 YTL vergi ödüyor. Söz konusu vergi tutarı kamu çalışanının maaşının üçte birini geçerken, memurun yılın tamamında ödediği vergi tutarı ise 4329.60 YTL olarak hesaplandı. 
     
     AKYILDIZ MEMUR KÜMESTEKİ KAZ DEĞİLDİR" 
     Türkiye Kamu-Sen Genel Başkanı Bircan Akyıldız da yaptığı açıklamada, kayıt dışı ekonomi ve vergi kaçaklarının başta Maliye Bakanı olmak üzere ekonomi çevrelerinin son dönemde sıkça vurguladıkları önemli bir sorun olduğunu belirtirken, "Ancak son olarak hükümetin kurumlar vergisini yüzde 10 oranında indirmesinin ardından, İstanbul gibi önemli şehirlerde bu verginin zaten neredeyse hiç ödenmediği ortaya çıkmış, vergi uzmanlarının araştırmalarında gelir vergisi mükellefi her 100 kişiden 27’sinin yılda 1 YTL dahi gelir beyan etmedikleri belirtilmiştir" dedi. 
     Araştırmaya konu edilen 944 YTL aylık alan bir memurun bu vergi düzeni içinde en seçkin yüzde 22’lik dilime girdiğini ifade eden Akyıldız, "Kaçak ve kayıplarda hiçbir sorumluluğu olmayan kamu çalışanları, vergi sistemindeki bu çarpıklığın mağduru olmuştur. Maaşını henüz almadan vergisini devletine teslim eden memur, bundan sonraki harcamalarında da kuruşu kuruşuna vergisini ödemektedir" dedi. Dolaylı vergilerin toplam vergiler içindeki payının yüzde 73’ü bulduğu Türkiye’de kaynağından kesilemeyen vergilerin, kaçması mümkün olmayan kesimden, yani çalışanlardan alınmasının dengesizliği ortaya koyduğunu belirten Akyıldız, "Vergisini kuruşu kuruşuna veren memurumuz adına, ortadaki adaletsizliği görünce içimiz sızlamaktadır. Memurumuz artık kümesteki kaz olarak görülmek istememektedir" dedi. 

ANKA 
     
</TEXT>
</DOC>
