<DOC>
<DOCNO> 340369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo06.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözülme başladı 
</HEADLINE>
<TEXT>


CEMAL ERSEN 


Merkez Hakem Kurulu başkan ve üyelerinin ataması Futbol Federasyonu yönetimine ağır darbe vurdu. Federasyonun ağır toplarından Profesyonel İşler Kurul Başkanı Mahmut Özgener dünden itibaren görevini bıraktı. Özgener'in MHK başkanı ve üyelerinin atanması aşamasında prensiplerine aykırı gelişmeler yaşandığını gerekçe göstererek kurul başkanlığından ayrıldığı, 1 Haziran'daki olağan mali genel kurul sonrası yönetimden de istifa edeceği öğrenildi. Mahmut Özgener, "Yaşanan gelişmelerden sonra gönül rahatlığı ile hizmet veremezdim" dedi. 
Özgener'in yanı sıra Futbol Federasyonu Başkanvekili Hasan Doğan, kurul üyeleri Asım Atmaz, Serdar Güzelaydın ve Davut Dişli'nin de Levent Bıçakcı'nın MHK başkanı ve üyelerinin belirlenmesi sırasında izlediği stratejiye tepki gösterdiği bildirildi. 
Yönetimden ayrılma aşamasına gelen bazı isimlerin liglerin tamamlanmasına dört hafta kala ve Milli Takım'ın Yunanistan ile oynayacağı kritik maç öncesi bir kaos yaratmamak için sessiz kalmayı tercih ettiği, ancak yakın çevrelerine, "Birbirine güvenmeyen, ortak karar veremeyen bir yönetim haline geldik" yakınmasında bulunduğu kaydedildi. 


</TEXT>
</DOC>
