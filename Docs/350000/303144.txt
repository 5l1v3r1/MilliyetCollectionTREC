<DOC>
<DOCNO> 303144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur12.html </URL>
<DATE> 2005/01/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
GEA ekibi, Sri Lanka'dan yurda döndü 
</HEADLINE>
<TEXT>

     Güney Asya'daki deprem ve tsunamiden etkilenen Sri Lanka'daki çalışmalarını tamamlayan 6 kişilik GEA ekibi, yurda döndü. 
     THY'nin tarifeli uçağıyla Bangkok'dan İstanbul'a gelen 6 kişilik GEA ekibinin başkanı Özgür Bozoğlu, Atatürk Havalimanı'nda yaptığı açıklamada, 5 gün boyunca Sri Lankalı askeri yetkililerin nezaretinde arama-kurtarma çalışmaları yürüttüklerini belirtti. 
     Ülkenin kuzeyindeki Vavunia bölgesine gönderildiklerini kaydeden Bozoğlu, ''Burası Tamil gerillalarının hakim olduğu bir bölgeydi. Siyasi nedenlerden dolayı ABD, İngiltere ve Rusya gibi ülkelerden gelen yardım ekipleri bölgeye alınmıyordu. Biz Türk olduğumuz için bu bölgede bir sorun yaşamadık'' dedi. 
     Bozoğlu, bölgede bir de acil tıbbi müdahale çadırı kurduklarını belirterek, bir haftada yaklaşık 700 afetzedeye yardım ettiklerini söyledi. 
     
</TEXT>
</DOC>
