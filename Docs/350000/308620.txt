<DOC>
<DOCNO> 308620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun05.html </URL>
<DATE> 2005/01/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'den Ukrayna'nın yeni liderine yardım önerisi... 
</HEADLINE>
<TEXT>

     ABD Dışişleri Bakanı Colin Powell, Washington'un Ukrayna'ya ekonomik alanda ve Dünya Ticaret Örgütü'ne DTÖ katılmasında yardımcı olabileceğini söyledi. 
     Powell, tartışmalı seçimlerin ardından Devlet Başkanı seçilen ve bugün görevine başlayacak olan Viktor Yuşçenko'nun yemin törenine katılmak üzere Kiev'e giderken gazetecilerin sorularını cevapladı. 
     Yuşçenko ile ikili görüşmesinde ekonomik reform, Atlantik ötesi ilişkiler ve DTÖ'yü ele alabileceklerini belirten Powell, ''Onlara yardımcı olabileceğimiz çok şey olduğunu düşünüyorum. Ukrayna'nın ekonomik performansını artırabilir, yardım sağlayabiliriz'' diye konuştu. 
     Sovyet sonrası Ukrayna'nın 3. devlet başkanı olacak Yuşçenko'nun öğle saatlerindeki yemin törenine Polonya, Romanya, Macaristan, Slovakya ile Estonya'nın devlet başkanlarının katılması bekleniyor. Yuşçenko'nun yemin töreninin ardından, Bağımsızlık Meydanı'na giderek halka hitap etmesi planlanıyor. 
     
</TEXT>
</DOC>
