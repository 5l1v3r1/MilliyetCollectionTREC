<DOC>
<DOCNO> 349859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo08.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da zor gece 
</HEADLINE>
<TEXT>


Dünya Kupası Elemeleri'nde bugün bizim grubumuz da dahil olmak üzere toplam onüç maç yapılacak. Almanya'da düzenlenecek dev futbol organizasyonuna katılmak için takımlar kıyasıya mücadele verecek 


2006 Dünya Kupası Elemeleri'nde bu gece de heyecan fırtınası yaşanacak. 1. grubun lideri Hollanda, Finlandiya ile deplasmanda karşılaşacak. Helsinki'deki maça mutlak galibiyet parolasıyla çıkacak olan konuk ekip iki formda yıldızı Kuyt ile Robben'e güveniyor. Portakallar'ı 1 puan geriden takip eden Çek Cumhuriyeti de Prag'da Makedonya'yı konuk edecek. 3. grubun zirvesinde yer alan Portekiz, Estonya deplasmanına çıkıyor. Figo'nun tekrar milli takıma dönmesinin verdiği moralle geçtiğimiz cumartesi günü Slovaklar'ı rahat geçen Portekiz galibiyetten başka birşey düşünmüyor. 

İspanya'da gol sorunu 
İlk 4 takımın da 2006 Dünya Kupası şansının sürdüğü 4. gruptaki günün tek maçında İrlanda Cumhuriyeti, Faroe Adaları ile dış sahada oynayacak. İrlanda bu kolay gözüken deplasmanda herhangi bir puan kaybına uğrarsa şansını büyük oranda yitirecek. 7. grupta averajla Sırbistan'ın ardında 2. sırada bulunan İspanya gecenin en geç maçında Bosna Hersek'i ağırlıyor. 22.30'da başlayacak mücadelede İspanyollar 3 puana odaklandı. Ancak gol yollarındaki beceriksizlik ve forvetlerin formsuzluğu Teknik Direktör Aragones'i zorda bırakmış durumda. 

Biri vezir diğeri... 

KAAN BORA 

Andriy Shevchenko ve Sergei Rebrov... Ukrayna futbolunun son yıllarda yetiştirdiği en önemli iki isimden biri şöhret basamaklarını süratle çıkıp, zirveye yükselirken diğeri ise bir türlü başarısını yurtdışında ispat edemedi. Dinamo Kiev forması altında birlikte ortalığı kasıp kavuran müthiş ikili aynı yıl takımdan ayrıldılar. Shevchenko, Milan'a gitti. Kırmızı - Siyahlılar'la sayısız başarıya imza attı, taraftarın sevgilisi oldu ve Avrupa'da yılın futbolcusu seçildi. Rebrov ise 2000 yılında rekor transfer ücreti 20 milyon dolar karşılığında büyük umutlarla Tottenham Hotspurs'a gitti. Ada'da bir türlü dikiş tutturamayan yıldız golcü büyük problemler yaşadığı Tottenham'dan 2002-2003 sezonunun yarısında Fenerbahçe'ye geldi. İstanbul macerası da olumlu geçmeyen Rebrov, İngiltere Premier Ligi'ne yükselen West Ham'da bile forma bulmakta zorlandı. Londra ekibi, gelecek planları içinde Rebrov'u düşünmediğini açıklayınca 31 yaşındaki yıldız başladığı yer olan Dinamo Kiev'e döndü. Kulüp tarihinin h l en çok gol atan oyuncusu unvanını taşıyan Rebrov için bu bir yeniden doğuş olabilir mi bilinmez ama ayrılırken daha popüler olduğu Shevchenko'nun çok gerisinde kaldığı kaçınılmaz bir gerçek. 

Pele'nin oğlu tutuklandı 

Dünya futbolunun efsanevi yıldızı Pele'nin oğlu Edinho'nun başı beladan kurtulmuyor. Santos'un eski kalecisi olan Edinho, 17 arkadaşıyla birlikte Sao Paulo'da gözaltına alındı. Daha önce de tutuklanan 35 yaşındaki Edinho organize suç örgütü kurup, Sao Paulo ve Rio de Janeiro çevresinde uyuşturucu trafiğini yönlendirmekle suçlanıyor. Pele olayla ilgili herhangi bir açıklama yapmadı. 

Saran büyük konuştu 

Fenerbahçe eski yöneticisi Sadettin Saran iflasın eşiğinde bulunan Borussia Dortmund'un kabul etmesi durumunda kulübün en büyük hissedarı olmayı planladıklarını söyledi. 100 milyon Euro'luk hisse alarak Alman ekibini kurtarmayı düşündüğü yolunda Bild gazetesinde çıkan haberin doğru olduğunu belirtip, "Dortmund cevap için 15-20 günlük ek süre istedi, biz de verdik. Konu haziran sonuna kadar netlik kazanacak" dedi. 

Olympiakos'ta Le Guen sesleri 

Bir ara Fenerbahçe'nin gündemine gelen Paul Le Guen'e bir talip de komşudan çıktı. Yunan Ligi'ni şampiyon olarak tamamlayan Olympiakos, Lyon'dan ayrılan genç çalıştırıcıya teklif yaptı. L'Equipe gazetesi, Kırmızı-Beyazlı ekibin Başkanı Kokkalis'in Paris'te biraraya geldiği Le Guen'le bir görüşme yaptığını yazdı. Bu arada İspanya Ligi'nde kötü bir sezon geçiren Atletico Madrid'de teknik direktörlük görevine Arjantinli Carlos Bianchi getirildi. 

M.United Park'ın peşinde 

Manchester United'ın, PSV Eindhoven'ın orta alan oyuncusu Park Ji-sung ile ilgilendiği bildirildi. Hollanda ekibi, Kırmızı-Beyazlılar'dan Güney Koreli oyuncu için resmi teklif aldıklarını açıkladı. 24 yaşındaki oyuncunun, Teknik Direktör Hiddink ile konuşmadan bir karar vermeyeceği belirtildi. Öte yandan M.United'ı satın alan ABD'li işadamı Malcom Glazer, üç oğlunu yönetim kuruluna soktu. 


</TEXT>
</DOC>
