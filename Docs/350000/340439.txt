<DOC>
<DOCNO> 340439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun15.html </URL>
<DATE> 2005/05/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bush Sınırlarında demokrasilerin olması Rusya'nın çıkarına... 
</HEADLINE>
<TEXT>

     ABD Başkanı George Bush, sınır komşusu ülkelerde demokrasilerin olmasının Rusya’nın çıkarına olduğunu söyledi. 
     Bush, ABD-Baltık zirvesinin düzenlendiği Letonya’nın başkenti Riga’da düzenlediği basın toplantısında, Rusya Devlet Başkanı Vladimir Putin’e sınırlarında demokrasilerin olmasının ülkesinin çıkarına olduğunu açıkça söylemeyi sürdüreceğini belirterek, Putin’in Baltık ülkelerinde Rusya’ya karşı var olan öfkeye anlayış gösterdiğini kaydetti. 
     Belarus halkının özgür, açık ve tarafsız seçimlerle kendilerini ifade etmesine izin verilmesi çağrısında bulunan ve komünist rejimin Letonya, Litvanya ve Estonya’ya yaptığı yarım yüzyıl süren baskıyı asla unutmayacaklarını ifade eden Bush, "Acı veren tarihinizi tanıyoruz" dedi. 
     Bush, bu üç Baltık ülkesini demokrasiyi kucaklayan iyi örnekler olarak nitelendirdi ve "Bunlar, Rusya’nın ve birbirlerinin iyi komşuları olan barışçı, refah içindeki uluslar" diye konuştu. 
     ABD’nin demokrasi ve özgürlüğü yayma görevi olduğunu belirten Bush, ülkelerin özgürleşmeleri için birbirlerine yardım etmeleri düşüncesinin, rasyonel, saygın ve insani bir dış politika olarak görülmesini umduğunu kaydetti. 
     
</TEXT>
</DOC>
