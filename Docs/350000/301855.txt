<DOC>
<DOCNO> 301855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko07.html </URL>
<DATE> 2004/12/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rahmi Koç Türkiye elini iyi oynamalı 
</HEADLINE>
<TEXT>

     Koç Holding Şeref Başkanı Rahmi Koç, Türkiye'nin şimdiye kadar "elini iyi oynamadığını" belirtirken, "Allah herkese bir el vermiştir, -kağıt oyununda olduğu gibi- her ülke o eli iyi oynamak mecburiyetindedir. Biz elimizi şimdiye kadar pek iyi oynayamadık, büyük fırsatlar kaçırdık. Bundan sonra elimizi iyi oynayabilirsek, dünyada bir yerimiz olur, yoksa gelişmekte olan bir ülke olarak kalırız" dedi. 
     Kabataş Erkek Lisesi Eğitim Vakfı tarafından Sabancı Kültür Sitesi'nde düzenlenen söyleşiye katılan Rahmi Koç, AB ile Türkiye ilişkileri, dünya ekonomisine ilişkin değerlendirmede bulundu ve katılımcıların sorularını yanıtladı. 
     
     "BÜYÜK 5 EKONOMİ DEVLETLER DEĞİL ŞİRKETLERDİR" 

     Dünyada yeni bir global sistem oluştuğunu anlatan Koç, dünyanın en büyük 5 ekonomisinin devletler değil, şirketler olduğunu kaydetti. 
     200 büyük şirketin dünya ekonomisinin yüzde 28'ini, 500 büyük şirketinin dünya ticaretinin yüzde 70'ini kontrol ettiğini vurgulayan Koç, "Dünyada o kadar kesik rekabet vardır ki, herhangi bir konuda ya birinci, ya ikinciyseniz şansınız vardır üçüncüyseniz ortadasınızdır dördüncü ve beşinciyseniz hiç şansınız yoktur. Yani erozyona ve yok olmaya mahkumsunuzdur" dedi. 
     
     "COCA COLA MARKASININ DEĞERİ 80 MİLYAR DOLAR" 

     Rahmi Koç, global ve bilinen markaların dünyayı sardığını belirtirken, mahalli markaların ise dünyada yerinin olmadığını söyledi. Her ülke ve her şirketin kendilerine marka yaratmaya çalıştığını ancak dünyanın güçlü markalarını yakalamalarının imkansız olduğuna dikkat çeken Koç, "Coca Cola'nın fabrikası, şişesi ve içinde meşrubatı olmadan sadece 'Coca Cola' markasının piyasa değeri 80 milyar dolardır" diye konuştu. 
     
     "TİCARET SANAYİDE İKİ DEFA YANILMAYI AFFETMİYOR" 

     Rahmi Koç, "Ticaret ve sanayi hayatı bundan sonra iki defa yanılmayı affetmez. iki defa yanıldığınız zaman gittiniz" diyerek çok iyi ve isabetli, stratejisi olan şirketlerin bundan sonra ayakta kalacağını, geri kalanının ise ufalanıp gideceğini savundu. 
     
     "BUGÜNKÜ REKABET ÖLDÜRÜCÜ" 

     Bugünkü rekabetin öldürücü nitelikte olduğunu vurgulayan Rahmi Koç, şirketlerin canlarından olmamak için çok dikkatli hareket etmek zorunda olduğunu kaydetti. Koç, babası Vehbi Koç'un "Alacağını alamayacağın gibi, borcunu da her zaman ödeyecek gibi mali durumunu hesapla" dediğini hatırlatarak, 46 senelik iş hayatımda birçok şirketin doğduğunu, büyüdüğünü palazlandığını ve iflas ettiğini gördüğünü dile getirdi. 
     
     "TÜRKİYE ELİNİ İYİ OYNAMALI" 

     Kabataş Erkek Lisesi mezunlarının da katıldığı söyleşide soruları da yanıtlayan Rahmi Koç, "Dünyanın var olan tablosunda Türkiye'ye 50-100 yıl içinde biçtiğiniz rol nedir " sorusun , padişah fıkrasıyla yanıt verdi. Koç, soruyu şöyle yanıtladı 
     "Padişah demiş ki 'Benim deveye konuşmayı öğretene bin altın veriyorum. Öğretemezse kellesini keseceğim.' Adamın biri çıkmış 'ben on senede öğretirim deveye okuma yazmasını' ve altınları peşinen almış. Arkadaşları demiş 'deli misin 
     Devenin öğreneceği yok.' O da On senede ya deve ölür, ya padişah ölür, ya da ben ölürüm' demiş. Ekonomistlere sorduğunuz zaman en güç sual gelecek seneyi söylemektir. 50- 100 senede dünyadaki şirketlerin büyüklüğü, dünyanın hacmine baktığımız zaman Türkiye küçüktür. Allah herkese bir el vermiştir -kağıt oyununda olduğu gibi- her ülke o eli iyi oynamak mecburiyetindedir. Biz elimizi şimdiye kadar pek iyi oynayamadık, büyük fırsatlar kaçırdık. Bundan sonra elimizi iyi oynayabilirsek dünyada bir yerimiz olur. Yoksa gelişmekte olan bir ülke olarak kalırız. Bunun için istikrar lazım, devamlı bir hükümetler lazım, bunun için herkesin işlerini yapması lazım. Nüfus artışımızı durdurmamız lazım." . 
     Rahmi Koç, "Biz neden bu haldeyiz" şeklindeki bir soru üzerine, dünyada Türkiye'nin yalnız olmadığını, her ülkenin kendine göre derdinin olduğunu söyledi. Dünya ekonomilerinin bir birine bağlı olduğuna işaret eden Rahmi Koç, Türkiye'nin "bir ada gibi" bunun dışında kalamayacağını, elindeki kartları dünyanın gidişine göre oynaması ve artık lüzumsuz şeylere odaklamaması gerektiğini söyledi. Konuşmasında Çin'in hızlı yükselişine ve dünya ülkelerinin korkularına değinen Rahmi Koç, "İşadamlarımız Çin ve Uzak Doğu ülkeleriyle derinlemesine ekonomik ilişki içerisinde girmeyi düşünürler mi " sorusunu da yanıtladı. Koç, Çin'in müthiş rekabetinin bütün ülkeleri olduğu gibi Türkiye'deki işadamlarını da rahatsız ettiğini kaydetti. "Biz de Çin'e fabrika götürdük, kurduk. Orada yapıyoruz. Çin'den mal alıp satıyoruz. Bizim kendi yaptıklarımızla Çin karşısında mamulleri karşısında rekabet gücümüz kalmadı. Her şirket ve şahıs kendini bu rekabete göre hazırlamak mecburiyetinde. Bizim de yatırımcılarımız Avrupa'ya gidiyorlar yatırım yapıyorlar. Ama onların gücü bizde yok"diye konuştu. 
     
     "MİGROS, WAL MART'LA MÜZAKERE HALİNDE" 

     Rahmi Koç, "İstikrarlı bir Türkiye'ye gelen yabancılarla Türk şirketleri rekabet edebilir mi " sorusu üzerine, dünyadaki dev şirketlerden Wal Mart'ın 285 milyar dolar cirosunun bulunduğunu, bu rakamın Türkiye'nin GSMH'sine eşit olduğuna dikkat çekerek, "2 milyon kişi çalıştırıyor. Bir malı dünyada en ucuz o alabiliyor. Ona mal veren yan sanayiciler, kuruluşlar onun baskısından iflas etmekten korkuyorlar. Büyük şirketler çok büyük tehlikedir" dedi. "Wal Mart ve Migros müzakere halindeler, işbirliği müzakeresi halindeler" diyen Koç, Wal Mart'ın Avrupa'da özellikle Almanya'da ABD'deki performansını yakalayamadığını belirterek, "Wal Mart bir dev ve tehlikeli bir rakip" diye konuştu. 
     
     "KIBRIS TÜRKİYE'NİN ÖNÜNÜ KAPATTI" 

     Kıbrıs sorununa da değinen Rahmi Koç, Kıbrıs'ın Türkiye'nin önünü kapattığını kaydetti. Türkiye'nin dış politika açısından Kıbrıs'a bağımlı politika güttüğüne dikkat çeken Koç, görüşlerini şöyle aktardı 
     "Bugün öyle noktaya geldik ki, biz Kıbrıs'ta bir adım ileride bulunuyorduk. Anna Planı'na referandumda 'evet' dedik ama AB Güney Kıbrıs'ı almadan önce 'siz Kuzeyle anlaşın, ikinizi birden alacğım' deseydi bizim işimiz daha kolay olurdu. Ama şimdi onlar AB'ye girince, biz de dışarıda kalınca bizim elimiz çok zayıfladı. O kadar ki, şimdi yaptırım gücümüz kalmadı. Ne var ki burada en iyi yapılacak şey Annan'a rica edip, yeni Annan Planı ortaya koyması ve 3 Ekim 2005'ten evvel bu plana iki tarafın da 'evet' demesi en ideal şekli. Güney Kıbrıslıların tuzu kuru ve girdiler oraya. 'Ben Türkleri sıka sıka içime alacağım' diyor. Aksi taktirde eşit şartlarda buna razı olmaz. Bunu nasıl kurtarırız, nasıl çıkarız... Konuyla ilgili kamuoyu oluşturmalıyız." Koç, hükümetin Kıbrıs konusunu Türkiye'nin AB'ye girmesine engel olacak bir duruma sokmayacağını ve adımları önceden atıp, çözümler üretip onlara sunacağına olan inancını dile getirdi. 
     
     "WASHİNGTON, ANKARA'YA BRÜKSEL'DEN DAHA YAKIN" 

     ABD'nin Türkiye'yi politik ve askeri açıdan daima kendi müttefiki olarak kabul ettiğini söyleyen Rahmi Koç, "Amerikalılar her zaman 'Washington İstanbul, Ankara'ya Brüksel'den daha fazla yakındır' der. Bu doğru bir laftır. 
     Türkiye'nin ilerlemesi için ekonomik açıdan Avrupa ile entegre olması açıdan şarttır" dedi. 
     
     "BABAMIZN KRİTERLERİNE SADIK KALDIK" 

     Katılımcılardan birinin "Koç Holding üçüncü nesile geçen aile şirketleri arasında. Bunu nasıl yapıyorsunuz " sorusu üzerine Rahmi Koç, "Birincisi yapar, ikincisi tutar, üçüncüsü yer" diyerek, ABD'de üçüncü jenerasyona geçen aile şirketi oranının yüzde 16, Avrupa'da da yüzde 25 olduğunu belirterek şunları söyledi 
     "Bize babamız bazı kriterler koydu. Kriterlere biz, bir erkek, üç kız kardeş olarak sadık kaldık. Bizden sonra kız kardeşlerimin çocukları olmadığı için, benim üç erkek çocuğuma bunu açıkladık. Suna Kıraç evlat edindi ve onu da bizim sisteme, kafa yapısı bakımından soktuk. Ümit ediyoruz, bunlar dördü, bizim geçindiğimiz gibi geçinirler. Bunun ne kanunu, ne protokolü, ne hukuku var, ne çözümü var. 
     Kardeşlerin iyi geçinmesinden başka hiçbir yolu yok. 
     Avrupa'da bu konuya ilişkin değişik kriterler var." 
     
     RAHMİ KOÇ AİLE ŞİRKETİNİN İDARECİYE TESLİM EDİLMESİNE KARŞI 

     "Şirketin yüzde 70'ine sahipseniz bir idareciye tamamen teslim olmamanız lazım" diyen Rahmi Koç, "İdareci bir hata yaparsa 'beni atarsınız' der ve şapkasını alıp gider. Onun için ailenin geri planda da olsa çok yakından takip etmesi lazım. Yani cevher kalem idarecilere bırakmak doğru olmaz. 
     Ne derler 'ortaklar ya çok iyi para kazandıkları zaman, ya da zarar ettiklerinde kavga ederlermiş' Ortada gidince herkes hayatından memnun, güllük gülistanlık gidermiş" diye konuştu. 
     
     BAŞKANLIK SİSTEMİ 

     Türkiye'de Başkanlık Sistemi'nin uygulanmasına yönelik görüşlerinin sorulması üzerine Rahmi Koç, bu sistemi desteklediğini belirtti. Koç, "Churchill demiş ki 'Demokrasi en fena idare tarzının en iyisidir. En iyi idare tarzı diktatörlük. Akıllı diktatörlüktür' demiş. Ama onun ömrü uzun sürmez. En iyisi akıllı bir diktatör. Ama bu devirde mümkün değil. İkincisi başkanlık sistemi. Bu sistemde, hukukunuzun çok iyi çalışması lazım. Bence Türkiye'nin en büyük sorunu hukuk sisteminin muntazam çalışmasıdır" dedi. 
     
     "TÜRKİYE'NİN İSTİKBALİ ÇOK PARLAK" 

     "AB'ye girmeden önce gümrük birliğine girilmesini doğru buluyor musunuz " sorusunu yanıtlayan Rahmi Koç, Türkiye'nin AB trenini 1978'de kaçırdığını, o zaman Bülent Ecevit ve Necmettin Erbakan'ın başında olduğu koalisyon hükümetinin, "Biz hazır değiliz, donduruyoruz" dediğini söyledi. Koç, gümrük birliğine dönemin Başbakanı Tansu Çiller'in, hiçbir taviz almadan girdiğini kaydederek, "Bence büyük hata etti. Biz kendisini ikaz ettik. Gümrük Birliği'ne girmeden evvel müzakere tarihi alabilirdik, mali yardım paketi alabilirdik. Gümrük Birliği'ne girmek hata olmuştur, ancak dinamizm getirmesi, rekabetin insanları ayık tutması, daha dikkatle harekete sevk etme, daha iyi teknoloji alınması açısından ise Türkiye'ye faydası olmuştur" diye konuştu. 
     Rahmi Koç, "Dünyada iki hedef vardır. Biri küçük havuzda büyük kurbağa olmak, bir tanesi büyük havuzda küçük kurbağa olmak" diyerek, Türkiye'nin istikbalinin çok parlak olduğunu, dinamik ve büyüyen bir ekonomiye sahip olduğunu kaydetti. 
     
     "AB BİZİ 10 SENEDEN EVVEL ALMAYACAK" 

     Rahmi Koç, "Türkiye AB'ye tam üye olacak mı " sorusu üzerine "AB bizi on seneden evvel almayacak. Ağzımızla kuş tutsak dahi bu on sene şu veya bu şekilde ilerleyecek. 
     Ekonomimiz zenginleşirse olur. 10 sene sonra AB nereye gelir, biz nereye geliriz, o zaman belki biz isteyebiliriz" dedi. 
     Söyleşinin başında yaptığı konuşmada dünya ekonomisinin içinde bulunduğu duruma ilişkin bilgiler veren Rahmi koç, gelişmiş ve gelişmemiş ülkeler arasındaki uçurumun git gide açıldığını vurguladı. 
     Çin'in hızla ilerlediğini ve geliştiğini dile getiren Koç, "Çin Rusya'nın yaptığı hatayı yapmadı. Çin, önce liberal ekonomiyi, sonra demokratikleşmeyi düşünüyor ve insan hakları filan hepsini geriye bıraktı. Dünyada satılan on tane giysiden 7 tanesi ya Çin'den ya da Uzakdoğu Asya'dan geliyor ve Çin malları dünyayı sarmış durumda" dedi. Koç, Çin kendi teknolojisini kendi yaratmaya başladığında ise bugün 100 bin dolara satılan arabayı Çin'in 25-20 bin dolara satılabilir hale getirceğini, bunun ise bir felaket olacağını söyledi. 
     Rahmi Koç, dünya seyahatini yarıda kesip Türkiye'ye gelmesi ve sonra yeniden devam etmesine ilişkin tartışmaya da, "Dünya seyahatini kendi keyfim için yapıyorum. Yarış için yapmıyorum. Gitmeden önce 'aralıklarla ülkeme geleceğim' dedim" dedi. 
     
</TEXT>
</DOC>
