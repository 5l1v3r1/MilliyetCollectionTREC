<DOC>
<DOCNO> 338932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo16.html </URL>
<DATE> 2005/05/02/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sivasspor tarihinde ilk kez Süper Lig'e çıkmaya hak kazandı... 
</HEADLINE>
<TEXT>

     İkinci Futbol Ligi A Kategorisi’nde Antalyaspor karşısında aldığı galibiyetle matematiksel olarak ilk üçe girmeyi garantileyen Sivasspor, kenti sevince boğdu. 
     AA muhabirinin derlediği bilgilere göre, İkinci Futbol Ligi A Kategorisi’nde bu hafta deplasmanda oynadığı Antalyaspor maçında aldığı 2-0’lık galibiyetin ardından Birinci Süper Lig’e çıkmayı matematiksel olarak garantileyen Sivasspor, 38 yıllık tarihinde ilk kez Birinci Süper Lig’e çıkmayı başardı. 
     Geçtiğimiz sezon ligin bitmesine kısa bir süre kala Eski Sivas Belediye Başkanı Osman Seçilmiş’in Sivasspor Kulübü Başkanlığı’ndan ayrılacağını açıklamasının ardından 16 Nisan tarihinde ’Olağan Genel Kurul’ kararı alan Sivasspor’da, 7 Mayıs 2004’de Mecnun Otyakmaz tek listeyle gidilen genel kurulda başkan seçildi. 
     Otyakmaz’ın ilk açıklaması, "Yıllardır Birinci Süper Lig özlemi ile yanıp tutuşan Sivasspor’un bu hasretini sona erdirmek amacıyla bu göreve geldik" şeklinde oldu. 
     
     SİVASSPOR ’ARAP İSMAİL’ VE ’ASKER BÜLENT’E EMANET 
     Teknik direktör Kemal Kılıç ile yollarını ayıran yeni yönetim kısa bir süre sonra Fenerbahçe altyapı çalıştırıcısı İsmail Kartal ile 1 yıllık sözleşme imzaladı. 
     Kartal, kendisi gibi bir dönem Fenerbahçe’de top koşturan Sivasspor’un İdari Menajer Bülent Uygun ile birlikte takımın başarısı için kolları sıvadı. 
     Sivasspor’u Birinci Süper Lig’e taşıyacak kadroyu kurmak için Kartal’ın istekleri doğrultusunda transfer çalışmalarına başlayan yönetim, İlhan, Ufuk, Gökhan Bozkaya, Hakkı, Can, Remzi ve Kadir gibi oyuncular ile anlaşma sağladı. 
     Bolu Gerede Dorukkaya’da gerçekleştirdiği hazırlık kampının ardından Sivas’ta düzenlenen Cumhuriyet Kupası’nı da kazananan Sivasspor, aynı zamanda sezon açılışını yaptığı turnuvada lig için de olumlu sinyaller verdi. 
     
     LİGE İYİ BİR BAŞLANGIÇ YAPTI 
     Sezonun ilk maçında Türk Telekomspor’u seyircisi önünde Muhammed Ali’nin golleriyle 2-1 yenen Sivasspor, lige aldığı 3 puanın moraliyle başladı. 
     Üçüncü haftadan itibaren liderliği de ele geçiren kırmızı-beyazlı ekip, 11. haftada deplasmanda oynadığı Mardinspor karşısında ilk mağlubiyetle tanıştı. 
     Bu şoku kısa sürede atlatan Sivasspor, ligin ilk yarısını en yakın rakibi Vestel Manisaspor’un 7 puan önünde 40 puanla lider tamamladı. 
     
     SİVASSPOR İKİNCİ YARIDA DA DURDURULAMADI 
     Devre arasında eski futbolcusu Mehmet Yıldız ile Yimpaş Yozgatspor’dan Yasir’i de renklerine bağlayarak daha da güçlenen Sivasspor, ikinci yarıya Antalya kampıyla hazırlandı. 
     Ligin ikinci yarısında da liderlik koltuğunu hiç kaptırmayan Sivasspor, 30. haftada en yakın takipçisi Vestel Manisaspor’a evinde yenilmesine rağmen liderliğini sürdürdü. 
     Antalyaspor karşısına aldığı 3 puanla ligin bitimine 3 hafta kala puanını 67’ye yükselterek matematiksel olarak ilk üçe girmeyi garantileyen Sivasspor, kentin 38 yıldır süren Birinci Süper Lig özlemine de son verdi. 
     1967-1968 sezonunda Türkiye İkinci Ligi beyaz gruptaki takımlar arasında yerini alan Sivasspor, tarihinde birkaç kez Birinci Lig’e yaklaşmasına rağmen bunu ilk kez bu sezon başardı. 
     Kırmızı-beyazlı ekip, maçlarını yaklaşık 10 bin seyirci kapasiteli 4 Eylül Stadı’nda oynuyor. 
     
</TEXT>
</DOC>
