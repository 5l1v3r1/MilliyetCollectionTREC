<DOC>
<DOCNO> 312510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur53.html </URL>
<DATE> 2005/02/04/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Edirne'de 248 köy yolu ulaşıma kapandı... 
</HEADLINE>
<TEXT>

     Edirne'de etkili olan kar ve tipi, yaşamı olumsuz etkiliyor. 
     AA muhabirinin edindiği bilgiye göre, kar ve tipinin etkili olduğu Edirne'de merkez ve ilçelere bağlı 248 köyün yolu ulaşıma kapalı, 149 köye ise elektrik verilemiyor. Yine kar ve tipiden dolayı 108 köy ile telefon bağlantısı sağlanamıyor. 
     Uzunköprü-Meriç, Keşan-İpsala, Keşan-Meriç, Edirne-Lalapaşa, Edirne-Süloğlu, Enez-Keşan arasının kar ve tipi nedeniyle ulaşıma kapalı olduğunu belirten yetkililer, sabah saatlerinde kapalı olan Kırklareli-Hasköy ile Keşan-Gelibolu arasında ulaşımın sağlanmaya başlandığını bildirdiler. 
     Havsa-Edirne arasının tek şerit olarak ulaşıma açıldığını belirten yetkililer, bu yolda zincirsiz araçların trafiğe çıkmasına izin verilmediğini kaydettiler. Yetkililer, ayrıca araçların, TEM Otoyolu'ndan İstanbul yönüne zincir takarak kontrollü şekilde gönderildiğini ifade ettiler. Köy Hizmetleri ve Karayolları ekiplerinin kapanan yolların ulaşıma açılması için çalışmalarını aralıksız sürdürdükleri kaydedildi. 
     Tekirdağ'da da yoğun kar yağışının devam ettiği bildirildi. 
     Tekirdağ Valiliği Kriz Merkezi'nden yapılan açıklamaya göre, Tekirdağ merkezde 2 belde, 12 köy, Malkara'da 12 köy, Hayrabolu'da 21 köy ve 1 belde ile Şarköy'de 3 köyün yolları kapandı. Yolları kapalı olan köylere elektrik enerjisinin verilemediği de belirtildi. 
     
</TEXT>
</DOC>
