<DOC>
<DOCNO> 349747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo29.html </URL>
<DATE> 2005/06/07/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Yanal " Yarınki maçlar sonundan ikinci sırada yer alabiliriz" 
</HEADLINE>
<TEXT>

     A Milli Takım Teknik Direktörü Ersun Yanal, grupta yarın Kazakistan ile oynayacakları karşılaşma için "Mücadelenin büyüğü küçüğü olmaz, Kazakistan’a saygı duyuyoruz" dedi. 
     A Milli Takım’ın maçın oynanacağı Central Stadı’nda yaptığı antrenman öncesinde açıklama yapan Yanal, Kazakistan’ın kendi sahasında iyi mücadele eden ve sert oynayan bir takım olduğunu belirterek, "Mücadelenin büyüğü küçüğü yok. Bütün takımlar birbirlerini yenebilecek güçte. Arnavutluk’un, Yunanistan’ı yenmesi örneği var" diye konuştu. 
     Ersun Yanal, takım olarak maça hazır olduklarını ifade ederek, şöyle devam etti 
     "Oyuncularımızda sonucu alabilecek motivasyonu yaratmaya çalışıyoruz. Rakiplerimizin alacağı sonuç da önemli. Yarınki karşılaşmalar sonucunda grupta ikinci sırada yer alabiliriz. Türkiye, oynadığı oyunla skoru birleştirdiğinde hepimizin umudu olacak." 
     
     ELEŞTİRİLER SONUCA ENDEKSLİ" 
     Ersun Yanal, Yunanistan maçında oynadıkları futbolun sonucunu alamadıklarını ama takım olma yolunda çok önemli mesafe aldıklarını söyledi. 
     Bir gazetecinin sorusu üzerine Yunanistan maçı sonrasındaki eleştirilere de değinen Yanal, şunları kaydetti 
     "Bir takım gerçekler var. Bu takım önemli oyunculardan kurulu bir takım. Yaklaşık 2 turnuva oynayabilecek bir kuşak var. Yaklaşık 6 ayda bir takım oluştu. Önümüzdeki ağustos ayında bu takıma takviyeler gelecek. 30-35 kişilik bir kadro var. Sonuçla gelişimi birlikte tutar, değişimde başarıyı yakalayacak anlayışa ve kültüre sahip olursanız, sonuç alırsınız. Eleştiriler Yunanistan maçında olduğu gibi sonuç endeksli yapılıyorsa ve sadece kendi boyutlarına reyting yaptırılıyorsa, bunun değeri yoktur. Saha içinde mücadele eden oyuncu kitlesinin alkışlanması gereken bir kültürü ne zaman Türkiye bulacak. 
     Bu kültürü oluşturmak, dışarda kalan kitlenin, eleştirmenler ve yorumcuların işidir diye düşünüyorum. Bunu başarabilirsek, başarı ve başarısızlığı o zaman çok daha iyi değerlendirebiliriz." 
     
</TEXT>
</DOC>
