<DOC>
<DOCNO> 337626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo05.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk devrimi 
</HEADLINE>
<TEXT>


Şampiyonlar Ligi finali öncesi Fenerbahçe - Galatasaray Türkiye Kupası finaliyle son kez test edilecek Olimpiyat Stadı büyük bir hızla yapılanıyor. UEFA, kupa finalini 50 temsilciyle gözleyecek 

ÖZEL HABER HÜSEYİN YAVUZ 


UEFA, Atatürk Olimpiyat Stadı'nda 25 Mayıs'taki Şampiyonlar Ligi Final maçı öncesi, Fenerbahçe - Galatasaray Türkiye Kupası finalini yakından izleyecek. 
Türkiye Kupası'daki yarı final maçları sırasında İstanbul'da bulunan UEFA yetkilileri, heyecandan neredeyse hop oturup, hop kalktılar. Zira yetkililer, iki dev ekibin final maçını, Atatürk Olimpiyat Stadı'nı test etmek için bulunmaz bir fırsat olarak nitelendiriyorlardı. Bu nedenle hedeflediği maça kavuşan UEFA, 11 Mayıs'taki finali 50'ye yakın temsilcisiyle izleyecek ve rapor tutacak. Türkiye Organizasyon Komitesi de tam kadro, Şampiyonlar Ligi finalinin provasını yapacak. 

Atatürk Olimpiyat Stadı'yla ilgili çalışmalar 1. yılını doldururken, komplekse binlerce ağaç dikildi, kilometrelerce tel örgü döşendi, tonlarca asfalt döküldü. Ayrıca stat tamamen elden geçirildi, basın tribünü büyütüldü, televizyon stüdyoları yapıldı, park alanları büyütüldü, ışıklandırma sağlandı. 
Fenerbahçe - Galatasaray finali için de çalışmalar hemen başlatıldı. Park yerleri ve her iki takımın taraftarlarının oturacağı yerlerle, park alanları belirlendi. 

Rakamlarla Olimpiyat Stadı 

Bir yıl öncesinde 4 bin arabalık park yeri vardı. Bu kapasite 12 bin araca çıkarıldı.Stat çevresine, büyük bölümü tamamlanmış olan, yaklaşık 40 bin ağaç dikimine devam ediliyor.Ön plana çıkarılan güvenlik önlemleri nedeniyle, stadın çevresine toplam 6.5 kilometrelik tel örgü çekildi.Daha önce 200 kişilik olan basın tribünü kapasitesi 1000 kişiye yükseltildi. Ayrıca 7 adet büyük televizyon stüdyosu yapıldı.Çevreye yapılan yeni yollar yüzünden. 1 Mart'tan bu yana 80 bin ton asfalt döküldü. Stadın tüm gişelerine özel barkod aletleri takıldı. 

Her şey yarı yarıya 

Futbol Federasyonu'nda, Fenerbahçe - Galatasaray Türkiye Kupası finali için yapılan ilk toplantılar sonucunda, her iki takıma ayrılacak olan otopark kapasitesi belirlendi. Buna göre iki takıma 550'şer otobüs ve 1300'er arabalık park yeri ayrıldı. Ayrıca VIP için ise 20 otobüs ve 1000 arabalık park yeri belirlendi. Stat çevresindeki park alanları talebe göre daha da artabilecek. 


</TEXT>
</DOC>
