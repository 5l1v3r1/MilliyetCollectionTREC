<DOC>
<DOCNO> 324679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun07.html </URL>
<DATE> 2005/03/18/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Financial Times Ukrayna, İran ve Çin'e 3 bin km menzilli füze sattı 
</HEADLINE>
<TEXT>

     Financial Times gazetesi, Ukrayna'nın, 2001'de İran ve Çin'e menzili 3 bin kilometre olan toplam 18 X-55 füzesi sattığını yazdı. 
     Gazete, Ukrayna başsavcısı Svyatoslav Piskun'un açıklamalarına dayanarak yayımladığı haberde, Kh-55 ya da AS 15 olarak da bilinen bu füzelerin 12'sinin İran'a, 6'sının Çin'e nükleer başlıksız satıldığını ifade etti. 
     Piskun'un açıklamalarının, Ukrayna'nın füze ihracatıyla ilgili bir hükümet yetkilisinin ilk teyidi olduğunu belirtilen haberde, füzenin menzilinin büyüklüğüne dikkat çekildi. 
     Habere göre, Piskun, Rusya'nın desteklediği bir önceki hükümet döneminde, bu satışlarla ilgili olarak bir Ukraynalı işadamının tutuklandığını ve duruşmasının geçen yıl gizlice başlatıldığını söyledi. Bu satışın arkasında olduklarından şüphelenilen 2 Rus işadamından birinin geçen yıl Temmuz'da Prag'da tutuklandığını belirten Puskin, bu kişinin iade edilmesi talebinde bulunulduğunu anlattı. 
     Puskin ayrıca, Japonya'nın, Çin'e satılan füzelerin Kuzey Kore'ye gönderilmesinden endişe ettiğini belirtti. 
     Financial Times, ABD'nin Kiev Büyükelçiliği'nin ''Ukrayna hükümetinin bu davayla ilgili soruşturmasının yakından izlenildiği ve gizli duruşmanın sonucunun kamuya açıklanılmasını istedikleri'' açıklamalarına yer verdi. 
     
</TEXT>
</DOC>
