<DOC>
<DOCNO> 300962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/dunya/axdun01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna, Türkiye'nin izinde 
</HEADLINE>
<TEXT>


38 milyon seçmen, devlet başkanını seçmek için 2 ay içinde üçüncü kez sandık başında. Yuşçenko kazanırsa, Ukrayna AB'ye üyelik başvurusu yapacak 

CENK BAŞLAMIŞ Moskova 


"TURUNCU DEVRİM"le son yılların en büyük ve barışçı halk isyanına sahne olan Ukrayna'da seçmenler 2 ay içinde üçüncü kez devlet başkanlığı seçimlerinde oy kullanmak üzere bugün sandık başına gidecek. 
Yaklaşık 38 milyon seçmen için kurulan 32 bin sandıkta 12 bin civarında yabancı gözlemci görev yapacak. Son anketlerde Batı yanlısı liberal politikacı Viktor Yuşçenko, Rusça'yı ikinci devlet dili yapma sözü veren iktidarın adayı Başbakan Viktor Yanukoviç'in 10 puan önünde görünüyor. 
Oylama, Ukrayna'nın bundan sonra izleyeceği yolu belirlemesi açısından da önemli. Yuşçenko'nun kazanması halinde Ukrayna'nın Avrupa Birliği'ne AB üyelik başvurusunda bulunması bekleniyor. 
21 Kasım seçimlerinde hile yapıldığı iddialarının ardından Yuşçenko yanlısı yüz binlerce kişi sokağa dökülürken, ülke muhalefetle iktidarın sembolü olan turuncu ve mavi renklere bölünmüştü. Turuncu renklere bürünen Ukrayna'nın batısı muhalefeti, mavi renklerin h kim olduğu doğusu ise iktidarı destekliyor. 

Tartışmalı karar 
21 Kasım'daki ikinci tur seçimleri hile karıştığı gerekçesiyle iptal ettiren "turuncu devrim"in lideri muhalefet temsilcisi Yuşçenko ile Yanukoviç'in karşı karşıya geleceği seçim öncesi Anayasa Mahkemesi'nin son dakikada aldığı karar dengeleri biraz değiştirdi. 
Mahkeme, Yanukoviç'in başvurusu doğrultusunda evde oy kullanmaya getirilen kısıtlamaları anayasaya aykırı bularak iptal etti. Yuşçenko taraftarları, 21 Kasım seçimlerinde iktidarın milyonlarca oyu evde kullanılmış gibi göstererek hile yaptığını öne sürmüştü. Mahkemenin 3 milyon kişiyi etkilemesi beklenen kararının Yanukoviç'in lehine olduğu ve seçim sonuçlarını yine tartışmalı hale getirebileceği yorumu yapılıyor. 


</TEXT>
</DOC>
