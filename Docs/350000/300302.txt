<DOC>
<DOCNO> 300302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo33.html </URL>
<DATE> 2004/12/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Eski Galatasaraylı Vedat İnceefe, Vestel Manisa'dan da gönderildi 
</HEADLINE>
<TEXT>

     İkinci Futbol Ligi A Kategorisi ekiplerinden Vestel Manisaspor'un asbaşkan ve basın sözcüsü Arif Koşar, ''Kaptan Vedat İnceefe ile 4 futbolcudan kendilerine kulüp bulmalarını istedik'' dedi. 
     Futbol Şube Sorumlusu Semih Vardarer ile gazetecilere açıklama yapan Koşar, yönetimin ligin ikinci yarısı için teknik heyetin verdiği rapor doğrultusunda bir dizi karar aldığını açıkladı. 
     Futbolculardan kaptan Vedat İnceefe, İzzet Kaya, Bülent Küçük, Yaşar Kabakçı ve kaleci Haydar Yılmaz'ın kulüp bulmasını istediklerini kaydeden Koşar, bu oyuncuları kiralık olarak verebileceklerini ya da bonservisleri ile isteyen kulüplere satabileceklerini söyledi. 
     Bu arada, takımda sakat olan Mahmut Yılmaz ile Tufan Esin'den sezon sonuna kadar yararlanılamayacağı öğrenildi. Bu iki oyuncunun kadrodan çıkarılmasıyla 24 kişiye düşen Vestel Manisaspor kadrosuna Süper Lig'de top koşturan 3 oyuncunun dahil edileceği kaydedildi. 
     Öte yandan, ligin ilk yarısında sakatlıkları nedeniyle tam randıman alınamayan futbolcular, Faik Ural yönetiminde 29 Aralık'a kadar çalışacak. 
     
</TEXT>
</DOC>
