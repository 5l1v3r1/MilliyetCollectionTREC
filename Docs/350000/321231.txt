<DOC>
<DOCNO> 321231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun20.html </URL>
<DATE> 2005/03/06/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Esad "Saddam değilim, işbirliğinden yanayım" 
</HEADLINE>
<TEXT>

     Suriye Devlet Başkanı Beşşar Esad, ''Saddam Hüseyin değilim, işbirliğinden yanayım'' dedi. 
     Esad, yarın piyasaya çıkacak Amerikan Time dergisine verdiği demeçte, ''Lütfen bu mesajı götürün Saddam Hüseyin değilim. İşbirliği istiyorum'' diye konuştu. 
     Suriye'nin Lübnan'ın eski Devlet Başkanı Refik Hariri'nin öldürülmesinden ötürü çok etkilendiğini belirten Beşşar Esad, Hariri'yi kimin öldürdüğü sorusuna, ''En önemli soru, bundan kimi çıkarı olduğu. Bir devlet başkanı olarak şu ya da bu ülke diyebilirim'' yanıtını verdi. 
     Beşşar Esad, ancak Hariri'nin ölümünden en çok etkilenenin ülkesi olduğunu belirterek, ''Suriye en büyük kaybı olan. Lübnanlıların da tabii ki kayıpları oldu... Ama öncelikle Suriye kaybetti'' ifadesini kullandı. 
     Lübnan'daki Suriye askerlerinin önce Bekaa'ya sonra da Suriye sınırına çekileceğini dün açıklayan Devlet Başkanı Esad, aslında bu konudaki görüşmelere BM temsilcisi Terje Roed-Larsen'in katılması gerektiğini ve tamamen çekilmenin çok yakın olduğunu, belki gelecek aylarda olduğunu dile getirdi. 
     Esad, ''Size teknik bir yanıt veremem. Birkaç ay sonra olur. Ayrıca bu teknik bir konu, siyasi değil. Bunu iki ayda yaparız diyemiyorum, çünkü daha askeri yetkililerle görüşmedim. Belki geri çekilme 6 ay sürer diyecekler. Askerlerinizi ülkeye çekerken hazırlık yapmanız gerek. Askeri birlikleri nereye yerleştireceğiniz konusunda hazırlık gerekir'' dedi. 
     Beşşar Esad, Time dergisine demecinde açıklamalarını şöyle sürdürdü ''İki etken var, birincisi Lübnan'daki güvenlik. Lübnan'da güvenlik eskisinden daha iyi. Orduları, devletleri, kurumları var. İkincisi, çekilmemizden sonra sınırlarımızı korumamız gereği. Sınırlarımız hakkında konuşmamız gerek, çünkü İsrail 1982'deki işgalinde bu noktaya ulaşmıştı. Şam'a çok yakındı. Lübnan sınırımız boyunca askeri birliklerimizi takviye etmemiz gerekir.'' 
     
</TEXT>
</DOC>
