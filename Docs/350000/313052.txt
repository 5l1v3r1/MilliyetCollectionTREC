<DOC>
<DOCNO> 313052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yasam/yas15.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Pavyondan aldı yastıkla boğdu 

KONYA DHA 
Konya'da 18 yaşındaki Fatma Dündar 3 hafta önce hiçbir not bırakmadan ortadan kayboldu. Terzilik yapan baba Abidin Dündar kızının Hatay'daki Şah Pavyon'da çalıştığını belirledi. Hatay'a giden Dündar, "Seni affettim" diyerek kızını ikna etti. Dündar, pavyon sahiplerine 3 bin YTL ödedikten sonra kızını da önceki akşam Konya'daki evlerine getirdi. Gece uykuya dalan kızını yastıkla boğarak öldüren Dündar, suçunu itiraf etti. 

Eski kocanın evine baskın 

SAMSUN DHA 
Samsun'da 4 yıl önce boşanan Bülent Ayvaz, dün evde bulunmadığı sırada eski eşi Selma Bekar'ın silahlı iki kişiyle evini basıp kızı Ecem'i kaçırdığını iddia etti. Ayvaz'la birlikte yaşayan Zeynep Kaya, "Adamlar silahı kafama dayadı. Kadın da Ecem'i kucaklayıp aldı gitti" dedi. Ayvaz, "Boşandığım eşim, 4 yıldır kızını görmeye bile gelmemişti. Şimdi neden böyle bir şey yaptı anlamış değilim. İsteseydi, ona kızımızı gösterirdim" dedi. 

Ağır yaralıya hastane zulmü 

HABER MERKEZİ 
Bursa'nın İnegöl ilçesinde dün meydana gelen trafik kazasında ağır yaralanan Nevzat Yazbahar, kaldırılmak istendiği Bursa Devlet, Yüksek İhtisas ve Uludağ Üniversitesi Tıp Fakültesi hastaneleri tarafından 'dolu' oldukları gerekçesiyle kapıdan çevrildi. En son SSK Şevket Yılmaz Hastanesi'ne gönderilmek istenen Yazbahar, yolda hayatını kaybetti. Yurtta dün meydana gelen diğer trafik kazalarında ise toplam 9 kişi öldü, 14 kişi yaralandı. 

Sevgilisi yolunu kesip vurdu 

M. AKİF ERDEM İstanbul 
Beykoz'da ayrıldığı eşinden olan kızını hafta sonu almak için Beykoz Konakları'na giden Ümit Güneş Baran ile babası Alaattin Baran, dün çocuğun hasta olduğunu öğrenince geri döndü. Ancak Ümit Güneş'in kullandığı otomobilin yolu dönüşte başka bir araç tarafından kesildi. İddiaya göre, Güneş'in eski sevgilisi Özay Özkan ateş açarak baba Baran'ı ayağından yaraladı. Polis, olay yerinden kaçan Özkan'ı arıyor. 




</TEXT>
</DOC>
