<DOC>
<DOCNO> 306963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy11.html </URL>
<DATE> 2005/01/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Baykal Delegeler partiye sahip çıkan bir anlayış içinde 
</HEADLINE>
<TEXT>

     CHP Genel Başkanı Deniz Baykal, delegelerin partiye sahip çıkan bir anlayış sergilediklerini söyledi. 
     Baykal'ın, CHP'nin 29-30 Ocak'ta yapılacak olağanüstü genel kurultayı öncesinde, Ankara, Kırıkkale, Çankırı, Karabük, Bartın, Zonguldak delegeleriyle gerçekleştirdiği toplantı sona erdi. 
     Çankaya Belediyesi Çağdaş Sanatlar Merkezi'nde basına kapalı gerçekleşen toplantı 3 saat sürdü. 
     Toplantı çıkışında gazetecilere açıklamada bulunan Baykal, güzel bir çalışma yaptıklarını söyledi. 
     CHP'nin sorumluluğunun bilincinde, durumu çok doğru değerlendirdiğini belirten Baykal, CHP'nin kendisine yönelik her türlü tuzağı da çok iyi gördüğünü kaydederek, ''Bunun gereği de zemininde yapılacaktır'' dedi. 
     Baykal, ''Delegelerden ne mesajı aldınız '' sorusuna ''Çok umut verici, güven verici. Partiye sahip çıkan bir anlayış çok açık bir şekilde gözüküyor'' karşılığını verdi. 
     Baykal'ın toplantıda delegelere yaptığı konuşmada, muhaliflere ilişkin olarak, ''Her devirde, her partide bir ihanet kotası olacağını, ancak CHP'nin güçlü bir parti olduğunu ve bunun üstesinden geleceğini'' söylediği öğrenildi. 
     
</TEXT>
</DOC>
