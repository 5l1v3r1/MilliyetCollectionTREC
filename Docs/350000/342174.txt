<DOC>
<DOCNO> 342174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko05.html </URL>
<DATE> 2005/05/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
IMF'ye göre Türkiye 350 milyar dolarlık bir ekonomi olacak... 
</HEADLINE>
<TEXT>

     YTL’de bu yıl ortalama yüzde 12.3 oranında reel değerlenme öngören IMF, hem bu değerlenmeye hem de yüzde 5 olarak görülen sabit fiyatlarla büyümeye bağlı olarak Türkiye’nin bu yılki ulusal geliri dolar bazında yüzde 15.7 oranında büyüyerek 350 milyar dolarlık bir ekonomi olacağını tahmin etti. 
     IMF’nin kendi uzmanlarının yaptığı Türkiye ekonomisine ilişkin tahminlere göre Türkiye’nin 2005 yılı ulusal geliri, dolar kurundaki düşüş nedeniyle dolar cinsinden yüzde 15.7 oranında büyüyecek ve 349 milyar dolar olacak. 
     Hükümetin 2005 yılı programında ise bu yılki ulusal gelir 298.4 milyar dolarla, geçen yıl 301.9 milyar dolara ulaşan ulusal gerilin de altında öngörülüyordu. 
     Sabit fiyatlarla YTL cinsinden yüzde 5 oranında büyüyeceği tahmin edilen Türkiye ekonomisinin dolar cinsinden yüzde 15.7 gibi yüksek bir hızda büyüyeceği tahmini ise dolar kurundaki düşüşün süreceği varsayımına dayandı. IMF geçen yıl 1.421 YTL olan ortalama dolar kurunun yüzde 3.1 oranında düşerek bu yıl 1.378 YTL’ye gerileyeceği, başka bir deyişle YTL’nin bu yıl dolar karşısında nominal olarak yüzde 3, reel olarak da yüzde 12’ye yakın bir oranda değer kazanacağını varsaydı. 
     GSMH’nin cari fiyatlarla ise yüzde 12.1 oranında artarak 428.9 milyar YTL’den 481 milyar YTL düzeyine yükseleceği tahmin edildi. 
     
     CARİ AÇIKTA REVİZYON 

     Hükümetin ulusal gelirin yüzde 3.6’sı olarak öngördüğü cari işlemler açığı düzeyi de IMF’ye gönderilen niyet mektubuyla yüzde 4.5’e çıkarıldı. Ancak IMF’nin yayımladığı verilerde, cari açık tahmini ulusal gelirin yüzde 4.4’ü olarak öngörüldü. Buna göre, IMF Türkiye’nin, bu yıl 15 milyar 356 milyon dolar cari ilemler açığı vereceğini tahmin ediyor. Hükümetin cari açık için 2005 yılı başında öngördüğü hedef ise yaklaşık 11 milyar dolar olarak açıklanmıştı. Böylece IMF’nin bu yıl için 15.3 milyar dolarlık cari açık tahmini dikkate alındığında, bu tutarın yüzde 41.3’ü yılın ilk çeyreğinde kullanılmış oldu. Söz konusu tahminin gerçekleşebilmesi için kalan 3 çeyreklik dönemin her birinde ortalama cari açığın 2.9 milyar dolarla geçen yılın altında tutulması gerekiyor. Geçen yıl ikinçi üç aylık dönemde 4 milyar 523 milyon, üçüncü çeyrekte 650 milyon ve son çeyrekte 4 milyar 523 milyon dolarlık açık verilmişti. 

ANKA 

     
</TEXT>
</DOC>
