<DOC>
<DOCNO> 306558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur35.html </URL>
<DATE> 2005/01/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Okullarda yarıyıl tatili başladı... 
</HEADLINE>
<TEXT>

     İstanbul'da yarıyıl tatili, okullarda karnelerin dağıtılmasıyla başladı. 
     Zeytinburnu Haluk Ündeğer İlköğretim Okulu'nda gerçekleştirilen 1. Kanaat Dönemi'nin kapanış töreninde konuşan İl Milli Eğitim Müdürü Ömer Balıbey, ''Milli Eğitim Bakanı Hüseyin Çelik'in, isabetli bir karar vererek karne dağıtımını ve yarıyıl tatilini öne aldığını'' söyledi. 
     Bu kararın alınmasında Türkiye'nin yoğun bir kış dönemine girmesinin etkili olduğunu anlatan Balıbey, İstanbul'da da yarından itibaren soğuk hava dalgasının beklendiğini bildirdi. 
     Balıbey, önümüzde Kurban Bayramı olduğunu hatırlatarak, öğrenciler ile öğretmenlerin bayram tatilini de rahat geçirmelerinin hedeflendiğini kaydetti. 
     İstanbul'da 2 milyon 175 bin öğrenci bulunduğunu ve karneler konusunda en zor hazırlanacak ilin İstanbul olmasına rağmen okullarda sabaha kadar çalışılarak karnelerin yetiştirildiğini dile getiren Balıbey, tüm okullarda bugün öğrencilere karnelerinin verileceğini belirtti. 
     Balıbey, ailelere de şöyle seslendi 
     ''Buradan tüm anne babalara sesleniyorum Karne, bir hesaplaşma günü değil. Bugün çocukların 'Getir bakalım karneni, neyin var neyin yok' diye sorguya çekileceği bir gün değil. Bugün çocukların mutlu günü. Bugün çocukların tatile gireceği gün. 'Ben sana bu kadar para harcadım. Haram olsun. Gözüne dizine dursun. Bunu mu yapacaktın. Ben senden bunu beklemiyordum' demek yanlış. Notun, karnenin telafisi olur. Sınıfta kalmanın telafisi olur. Ama kaybedilecek bir çocuğun telafisi olmaz. 
     Bu çocuklar, bizim çocuklarımız. Bunlar bizim geleceğimiz. Bunlar, bizim beyin ve bilgi yatırımlarımız. Bu çocuklarımızı heba etmeyelim. Yarın basında, televizyonda 'çocuk karne almadan kayboldu', 'intihar etti', 'anne babası evden kovdu', 'çocuk sokaklara düştü' diye haberler olmasın.'' 
     
     ÖĞRENCİ VE ÖĞRETMENLERE... 
     Karnelerini alarak yarıyıl tatiline giren öğrencilere de seslenen Balıbey, ''Sevgili çocuklar tatiliniz, bayramınız hayırlı olsun. Güzelce dinlenin'' dedi. 
     Öğretmenlerden de ''çocuklara çok ödev vermemelerini'' isteyen Balıbey, ''Öğretmenler, çok ödev vermeyin. Ödevler zaten son güne bırakılıyor. Çocuklar tatilde keyiflerine göre dinlensinler'' diye konuştu. 
     Ömer Balıbey, kentteki okulların depreme hazır hale getirilmesi için çalışmaların devam ettiğini, 1998 yılından önce yapılan tüm binaların kontrol ettirildiğini de anlatarak, şimdiye kadar 54 okulun yıkılıp yeniden yaptırıldığını söyledi. 
     Zeytinburnu'ndaki okulu yaptıran hayırsever Haluk Ündeğer'in ilçeye bir de lise yaptıracağını kaydeden İl Milli Eğitim Müdürü Balıbey, kentteki derslik eksiğine işaret etti ve hayırseverlerin yardımlarını beklediklerini sözlerine ekledi. 
     Zeytinburnu Belediye Başkanı Murat Aydın da, karnesinde zayıf not olan öğrencilerin üzülmemesini istedi. 
     Haluk Ündeğer de, ''bu neslin yenilikler yapacağını'' belirterek, ''bunun için imkanlarını seferber ettiğini'' söyledi. 
     Törende daha sonra İstanbul Vali Yardımcısı Ali Sözen, Balıbey, Aydın ve Ündeğer, öğrencilere karnelerini dağıttı. 
     Törende ayrıca, İstanbul'da çeşitli zamanlarda düzenlenen resim, şiir ve kompozisyon yarışmalarında dereceye giren bazı öğrencilere hediyeleri verildi. 
     
</TEXT>
</DOC>
