<DOC>
<DOCNO> 334109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/axsiy01.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ülkücülük kimsenin tekelinde değil' 
</HEADLINE>
<TEXT>


Sakarya'daki olaylarda Bozkurt işareti yapan siyah takım elbiseli adam Adapazarı'nda ortaya çıktı. 28 yaşındaki Mahmut Demircioğlu, "Şu anda MHP'li değilim ama ülkücülük de kimsenin tekelinde değil" dedi 

MÜJDAT ÇETİN Sakarya DHA 


MHP Genel Başkanı Devlet Bahçeli'nin, aradıklarını açıkladığı, "olaylar sırasında Sakaryalıları Bozkurt işareti yaparak etkilemeye çalışan siyah takımlı kişi" Adapazarı'nda ortaya çıktı. "Serbest meslek ve ticaretle uğraştığını" belirten Mahmut Demircioğlu 28 , kendisini bir anda olayların içinde bulduğunu öne sürerek, "MHP'li değilim. Ülkücülük de kimsenin tekelinde değil" dedi. 
Bahçeli'nin Milliyet'e yaptığı açıklamaya göre, MHP'nin "partili ya da provokatör" olarak aradığı kişi Adapazarı'nda bulundu. MHP Sakarya il yöneticilerinin, "Tanımıyoruz. Biz de arıyoruz" dediği Mahmut Demircioğlu'nu bulan DHA muhabiri, bir akrabasına ait olduğu belirlenen işyerinde görüşmeye ikna etti. Önce konuşmak istemeyen, avukatının da konuşmamasını tembihlediğini belirten Mahmut Demircioğlu, daha sonra olaylara doğrudan karışmadığını ve tesadüfen orada bulunduğunu belirtti. 

'Vatan için yaşıyoruz' 
MHP'ye üye olup olmadığı sorulduğunda Mahmut Demircioğlu, "Şu anda MHP'li değilim. Ama ülkücülük de kimsenin tekelinde değildir. Olayı bulandırmanın, başka yönlere çekmenin anlamı yoktur" diye konuştu. 
Olay günü "birilerinin bayrağı yakma girişiminde bulunduğunu" ileri süren Demircioğlu, buna sessiz kalamayacağını belirterek şunları söyledi 
"Türkiye Cumhuriyeti vatandaşıyım. Adapazarı'nın genciyim. Böyle bir olayda hiçbir zaman şiddet yanlısı değilim. Ama birçok insan gibi şeref, namus, haysiyet ve vatanımız için yaşarız. Bayrağımıza yapılacak saygısızlığı hiçbir şekilde hazmedemeyiz. Yurt bütünlüğü ve anamızın süt hakkının helali için canımızı tereddüt etmeden seve seve feda ederiz. Fazla söze de gerek yok." 

'Camiamızdan değil' 
MHP Sakarya İl Başkanı Yüksel Ayanoğlu, Demircioğlu için, "Bizim camiamızdan değil" dedi. Olay günü kalabalığın arasında birkaç MHP'li genç bulunduğunu, ancak fotoğraftaki kişiyi kesinlikle tanımadığını söyledi. 

Şandır Polisin işi 
Demircioğlu'nun ülkücü olmadığının ortaya çıktığına dikkat çeken MHP Genel Başkan Yardımcısı Mehmet Şandır, "Bundan sonrası polisin işi. Polis, bu kişinin ülkücü olmadığını kamuoyuna açıklamalı. Her Bozkurt işareti yapanın ülkücü olmadığı ve MHP'yi suçlamanın da doğru olmadığı bir kez daha ortaya çıkmış oldu" şeklinde konuştu. 

5 gence linç girişimi 
Sakarya'da 12 Nisan Salı günü, Trabzon'da TAYAD'lılara saldırı ve cezaevindeki uygulamaları protesto etmek amacıyla bildiri dağıtmak isteyen sol görüşlü 5 genç, ülkücü izlenimi veren yaklaşık 100 kişilik bir grubun saldırısına uğramıştı. Gençler, PTT binasına sığınarak linç girişiminden kurtulmuştu. 

'Bulup teslim edeceğiz' 

MHP lideri Devlet Bahçeli, dün Milliyet'in manşetinden yayımlanan demecinde "siyah takımlı bir kişiyi aradıklarını" açıklamıştı. Bahçeli, Milliyet Ankara Temsilcisi Fikret Bila'ya demecinde şunları söylemişti 
"Devletin güvenlik güçleri, Trabzon ve Sakarya'da bildiri dağıtmak amacıyla sokaklara yayılmış olan kitlelere karşı gösterilen tepkiyi incelemelidirler. Burada bir konunun altını çizmek istiyorum. Özellikle Sakarya'da çok dikkat çekici olmuştur. Bildiri dağıtan insanlara karşı bir engelleyici davranış ortaya konurken, siyah takım elbiseli bir kişi hemen yoldan kaldırıma geçerek iki eliyle Bozkurt işareti yapmıştır. Bu kimdir Sakarya teşkilatımız bu şahsı arıyor. Bulduklarında bu kişi ülkücü ise kesin olarak teşkilatla ilişkisi kesilecektir. Ülkücü değilse emniyet güçlerine ve savcıya teslim edilecektir." 


</TEXT>
</DOC>
