<DOC>
<DOCNO> 306284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/dunya/axdun02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işadamı kaçırıldı 
</HEADLINE>
<TEXT>


Bağdat'ta saldırganlar, Abdülkadir Tanrıkulu adlı işadamını otelinin önünden kaçırırken, 5 çalışanı ile minibüs şoförünü de öldürdü 


Irak'ın başkenti Bağdat'ta bir otele baskın düzenleyen silahlı kişiler, Türk işadamı Abdülkadir Tanrıkulu'nu kaçırırken, Tanrıkulu için çalışan 6 Iraklıyı da öldürdü. 
Saat 06.30'da, Tanrıkulu'nu Bağdat'ın merkezindeki Bakhan Oteli'nden almak için servis minibüsünün geldiği anda saldırı düzenleyen 10 kadar silahlı kişi, minibüsü makineli tüfeklerle taradı. Minibüsün şoförü ile Tanrıkulu'nun şirketi için çalışan 5 Iraklıyı öldüren saldırganlar, Türk işadamını kaçırdı. Polis, öldürülen çalışanların Iraklı Kürt olduğunu söyledi. Tanrıkulu'nun Erbil merkezli "77" adlı inşaat şirketinin ABD yönetimindeki koalisyon güçleriyle birlikte çalıştığı ve işadamının yaklaşık bir yıldır Irak'ta bulunduğu belirtildi. 
Irak'ta halen, aralarında 25 Aralık'ta kaçırılan işadamı Kahraman Sadıkoğlu'nun da bulunduğu en az 8 Türk rehin tutuluyor. 


</TEXT>
</DOC>
