<DOC>
<DOCNO> 320363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy11.html </URL>
<DATE> 2005/03/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak'ta Kürtlerle Şiilerin gizli pazarlığı... 
</HEADLINE>
<TEXT>

     Kerkük Vakfı Yönetim Kurulu Üyesi ve Erciyes Üniversitesi Nevşehir İktisadi ve İdari Bilimler Fakültesi Dekanı Prof. Dr. Mahir Nakip, ''Kürt siyasi partileri, Şiilere Kerkük'ü bize bırakın, biz de hükümeti size bırakalım diyorlar. Bu gizli pazarlık kabul edilemez'' dedi. 
     Prof. Dr. Mahir Nakip, AA muhabirine yaptığı açıklamada, Irak'ta alelacele hükümet kurma pazarlıklarının devam ettiğini ve Kerkük'ün Kürtlerle Şiiler arasında pazarlık konusu yapıldığını söyledi. 
     Kürt siyasi partilerin, ''Şiilere, Kerkük'ü bize bırakın, biz de hükümeti size bırakalım '' dediğini iddia eden Nakip, bu gizli pazarlığın kabul edilemeyeceğini belirtti. Nakip şunları söyledi 
     ''Irak'ta bir hükümetin kurulması için Kerkük şehri ve halkı pazarlık konusu yapılamaz. Kerkük şehrinin statüsü konuşulacaksa, başta Türkmenler olmak üzere Kerkük halkının görüşü mutlaka alınmalıdır. Kaldı ki bu süreci Devlet İdare Yasası belirlemiştir, bu sürecin dışında hiçbir adım atılmamalıdır. Bu konuda sık sık hassasiyetini belirten Türk Hükümeti, gereken acil tedbirleri almalı ve meseleyi Birleşmiş Milletlere götürme yollarını aramalıdır.'' Kürt lider Talabani'nin, Kerkük sorununun çözümü için Brüksel modelini önerirken, Başbakan adayı Caferi'nin de Kerkük'ün bir Irak şehri olduğu yönünde açıklamalar yaptığına dikkat çeken Nakip, ''Ayrıca Kürt liderleri, her hangi bir tarafla ittifaka girmelerinin o tarafın Kerkük'ün Kürtlere ve Kürt bölgesine ait olduğunu kabul etmelerine bağlı olduğunu kesin bir üslupla açıklamaktadır. Böyle bir kabul veya taahhüdün yasal bir geçerliliğinin olmayacağı açıktır. Çünkü bu gibi bir taahhüt ya da kabul, geçici anayasa olan Devlet İdare Yasası'nın 58. maddesine aykırı olacaktır'' diye konuştu. 
     Devlet İdare Yasası'nın 58. maddesinde ''Kerkük dahil, anlaşmazlık konusu olan bölgelerin nihai çözümü, yukarıda belirtilen uygulamaların tamamlanması, adil ve şeffaf bir sayımın yapılması ve Daimi Anayasa'nın kesin kabul görmesi sonrasına ertelenmiştir'' denildiğine dikkati çeken Nakip, şöyle devam etti 
     ''Demek ki burada iki önemli konu var. Birincisi anlaşmazlık konusu olan bölge sadece Kerkük değil, Kerkük dahil bazı bölgelerdir. Bu kapsamda Duhok ve Başika'da olan etnik konumun değiştirilmesi ve Telafer'de yaşanan göçe zorlama ve etnik konumun değiştirilmesi de er geç gündeme gelecektir. İkincisi bu nihai çözüm, adil ve şeffaf bir sayımın yapılmasından ve daimi anayasanın kabulünden sonra olabilecektir.'' 
     
     ''KÜRTLER VE ŞİİLER YANGINDAN MAL KAÇIRIYOR HAVASINDA'' 
     Prof. Dr. Nakip, açıklamasında, Kürtler ve Şiiler'in ''yangından mal kaçırıyor havasında'' olduğunu bildirdi. 
     Kürt partilerinin, 275 sandalyeli Mecliste, 77 üyelik alarak ikinci gurup konumuna geldiğine işaret eden Nakip, seçime katılmama oranının yüzde 42 olarak tespit edildiğini hatırlatarak, ''Bir yıldan az bir zaman içinde yapılacak bir seçime Irak halkının bütün kesimlerinin katılacağı beklenmektedir. Bütün ağırlığıyla bu seçime giren Kürt partileri oylarını her halde artıramayacaklar ve 14 milyonun üstünde bir seçmen kitlesi içinde ancak yüzde 17 oy ve 45 sandalyenin altında bir katılım bulacaklardır'' dedi. 
     Kürt partilerinin alınacak sonuçla şimdiki tehditkar tavırlarını ve baskı unsurlarını kaybedeceklerini dile getiren Nakip şunları kaydetti 
     ''O zaman Irak halkı tam hürriyeti ve mantığıyla karar verebilecek duruma gelecektir. İşte, bu anlamsız ve çelişkili açıklamalarla bu aceleciliğin sebebi burada yatmaktadır.'' 
     
</TEXT>
</DOC>
