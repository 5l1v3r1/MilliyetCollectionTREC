<DOC>
<DOCNO> 307100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/yazar/uras.html </URL>
<DATE> 2005/01/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yapı Kredi'de 'sahiplik' önemli 
</HEADLINE>
<TEXT>


Yapı Kredi 1944 yılında kurulan ilk özel bankadır. Kurulduğu tarihten bu yana, bankacılıkta hizmet çeşitlendirmede öncü banka oldu. Sistemde yenilikleri Yapı Kredi getirdi. Kuruluşundan bu yana sahiplik sorunu yaşadı. Kurucusu Kazım Taşkent'in sahiplikte kontrolü kaybetmesinden sonra bir süre sahipsiz kaldı. Ayhan Şahenk hisse ağırlığıyla yönetimde Doğuş Grubu'nun hakimiyetini sağladı. Sonra sahip olduğu hisseleri Mehmet Emin Karamehmet'e sattı. Banka Çukurova Grubu'nun hakimiyetine girdi. Her sahip değiştirmede banka bir sarsıntı geçirdi. Sonra hemen toplandı. 
Yapı Kredi gene sahip değiştiriyor... Bir bankada sahiplik çok önemli. Bankanın hakim ortağı sermaye grubunun, bankanın özkaynağını devamlı büyütecek güce, bankayı yönetecek kadroları oluşturacak birikime ve de bankacılık bilgi ve birikimine sahip olması çok önemli. 
Yapı Kredi'nin tek sorunu "sahiplik". Yapı Kredi, "sahibini bulduğunda" hızla büyüme gücüne sahip bir banka. Böyle bir bankanın yaşatılması bir yana gelişmesini, hızlı gelişmesini sürdürecek bir sermaye grubu tarafından satın alınması Türk ekonomisi bakımından önem taşıyor. 

Bankanın yüzde 45'i satılıyor 
Bankanın sermayesinin yüzde 45'ine sahip Çukurova Grubu 1 Şubat 2005 tarihinden önce sahip olduğu hisseleri satma çabasında. Bu satış için uluslararası yatırım bankası "J.P. Morgan" görevlendirildi. J.P. Morgan aracı kuruluş olarak müşteri bulmakla, pazarlık yapmakla, alıcı ve satıcıyı anlaştırmakla görevli. Ama iş burada bitmiyor. Alışverişin BDDK "Bankacılık Düzenleme ve Denetleme Kurumu" tarafından onaylanması gerekiyor. Dikkat edilir ise bu alışverişte bankanın yönetimi taraf değil. 
Milliyet'in dün yayımlanan Kadife Şahin'in haberinde, bankanın yüzde 45 hissesinin satışı konusunda "Koç ve Uni Credito" ile Çukurova Grubu arasında anlaşma sağlandığı bildiriliyordu. Koç Grubu bankacılığa 1986 yılında girdi. 1981 yılında Türkiye'de yabancı sermayeyle kurulan ilk banka olan Amerikan Ekspres Bankası'nın yüzde 51 hissesini satın aldı. Bankanın adı Koç - Amerikan Bankası oldu. 1993 yılında bankanın geri kalan hisselerini de satın alan Koç Grubu bankanın adını Koçbank olarak değiştirdi. 1992 yılında ise, Koçbank ile diğer finans kuruluşlarını "Koç Finansal Hizmetler Grubu" şemsiyesi altında toplayan Koç Grubu, "Koç Finansal Hizmetler Grubu"nun yüzde 50 hissesini İtalyan finans grubu "Uni Credito"ya sattı. 
Uni Credito Italiano UCI Batı Avrupa ve "Yeni Avrupa"da büyüme arayışında olan 3 bin şubeli bir İtalyan finans kuruluşu. İki yıldır diğer finans kurumları ile Koçbank, Koç ve Uni Credito'nun yüzde 50 - yüzde 50 yönetiminde. Koç ve Uni Credito'nun yüzde 50 yüzde 50 ortaklığına sahip Koç Finansal Hizmetler A.Ş.'nin "3 Yıllık Stratejik Planı"nın birinci hedefi, "3 yıl içinde lider finansal kuruluşlardan biri olmak". Bu 3 yıllık süre 2005 yılında doluyor. 

Bankanın yüzde 42'si halkın 
Anlaşıldığı kadarıyla Koç ve Uni Credito ortaklığı işte bu stratejik plan ve planın hedefi çerçevesinde, Yapı Kredi'nin yüzde 45 hissesini "Koç Finansal Hizmetler" grubu olarak satın alacak. Yüzde 50 - yüzde 50 ortaklık Yapı Kredi hisselerinde de devam edecek. Yapı Kredi'nin hisselerinin yüzde 42'si halkın elinde. Borsada işlem görüyor. Yüzde 13'ü Pamukbank'ın batmasıyla TMSF'nin eline geçti. Bu durumda Çukurova'dan yüzde 45 hisse payını alan banka yönetimini sahiplenecek. 
Koç ve Uni Credito ortaklığının sahipliği Yapı Kredi'yi nasıl etkiler Her şeyden önce bankanın ayakta kalmasını, yaşamasını, ciddi bir yönetim altına girmesini sağlar. Acaba bankacılık alanında ciddi bir rekabetin başlamasına yol açar mı Çünkü ciddi rekabet, sektöre sağlık getirir. Dinamizm getirir. Büyümeyi teşvik eder... Koç Grubu bankacılık konusuna uzun süre sıcak bakmadı. 1985 yılında kurulan Koçbank'ın büyütülmesi konusunda ciddi bir çaba gösterilmedi. Yabancı sermayenin sermaye gücünden çok bankacılık deneyiminden yararlanmak arayışında Uni Credito ile yapılan ortaklığın henüz iki yıllık bir geçmişi var. Ama bu kısa sürede Uni Credito'nun da Koçbank'a ortaklığının meyveleri henüz ortaya çıkamadı. Her şeye rağmen bugün bu iki grubun Yapı Kredi'yi sahiplenmek için ciddi bir ödemeyi göze almaları, gelecek için ümit vericidir. Bu ödemeyi yapacak olanlar sadece paralarını değil, isimlerini, bugüne kadar piyasada oluşan itibarlarını da ortaya koyacak. 



</TEXT>
</DOC>
