<DOC>
<DOCNO> 313659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/siyaset/siy01.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li kadınlar anlaşamadı 
</HEADLINE>
<TEXT>


ANKARA Milliyet 


Başbakan Erdoğan'a sunulduğu söylenen "türban raporu" iki AKP'li kadını karşı karşıya getirdi. Merkez Karar ve Yürütme Kurulu MKYK Üyesi Ayşe Böhürler çalışmaları doğrulayarak, toplantılarda başta türban olmak üzere dile getirilen konularla ilgili Erdoğan'a rapor verdiğini söyledi. Ancak aynı çalışmada yer alan İstanbul Milletvekili Nimet Çubukçu, "Toplantılarla ilgili rapor vermedim. Anayasa değişikliği düşüncesi öne çıkmadı. Bunları başbakanın talimatıyla yapmadık" dedi. Çubukçu, 8 ay önce yapıldığını belirttiği toplantının kamuya açık ve şeffaf yerlerde gerçekleştirildiğini savundu. 
AKP Ankara Milletvekili Haluk İpek de, Milliyet'in önceki gün duyurduğu "türban toplantıları" haberini doğrulayarak, "türban konusunda kafa yormuş kişiler"le İstanbul ve Ankara'da sohbet toplantıları yaptıklarını açıkladı. Bazı sivil toplum örgütü temsilcileri, türban konusuna eğilen gazeteciler, köşe yazarları ve avukatlarla İstanbul ve Ankara'da bir araya geldiklerini belirten İpek, toplantılarda Böhürler ve Çubukçu'nun da bulunduğunu ifade etti. 


</TEXT>
</DOC>
