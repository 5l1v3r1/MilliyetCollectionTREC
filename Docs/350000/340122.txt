<DOC>
<DOCNO> 340122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun30.html </URL>
<DATE> 2005/05/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Alman basını Schröder Türkiye'ye duygu masajı yaptı 
</HEADLINE>
<TEXT>

     Alman basını, dün dini tatil olması sebebiyle Başbakan Gerhard Schröder’in Türkiye ziyaretine bugünkü haber ve yorumlarında geniş şekilde yer verdi. Süddeutsche Zeitung gazetesi, Gerhard Schröder’in Türkiye temaslarına ilişkin "Duygu Masörü Başbakan" başlığını kullandı. 
     
     Frankfurter Rundschau Schröder Ermeni konusunda sınırı aştı 

     Frankfurter Rundschau gazetesi, "Schröder’in diplomatik suskunlukta fazla ileri gittiğini" öne sürerek, "Schröder, ev sahibinin sorunları için çok anlayışlı davrandı. Ermeni konusunda sınırı aştı. Katliamlardan, ’o dönemde yaşanan olaylar’ diye söz edildiğinde, işleyen dostluk bir yalanlar fıçısına dönüşür" ifadelerini kullandı. 
     AB süreciyle ilgili olarak Türk hükümetinin gerekeni yaptığı, yeni reformlar ve yasalar çıkarttığı, güvenceler verdiği ifade edilen yorumda, "Ceza Kanunu’nun bir kısmı henüz tamamlanmadı ve AB’nin yeni üyesi Kıbrıs’ın Kıbrıs Rum kesimi tanınması olarak yorumlanabilecek Gümrük Birliği Ek Protokolü de hala imzalanmadı. Ancak müzakerelere başlanması için takvim tehlikede değil" denildi. 
     İstanbul’da polisin göstericilere müdahalesinin Schröder tarafından da endişe verici bir durum olarak değerlendirildiği belirtilen yorumda, şöyle denildi 
     "Diğer yandan Schröder, Ermeni konusunun zorlanmasını ilk aşamada Birlik partilerinin CDU CSU bir sabotaj çabası olarak görüyor. 
     Schröder’e göre bazı durumlarda çizgiye bağlı kalınması gerekiyor. 
     Dünyanın karışık bir bölgesinde Avrupa modeli yükümlülüğünü üstlenmiş laik Müslüman bir müttefik ülkeye sahip olma ümidi her şeyin üzerinde öncelik taşıyor ve Schröder’in dediği gibi ’Bunun değişken kamuoyu yoklamalarına bağlanması söz konusu olamaz’. Bundan, teselli vermenin ve cesaretlendirmenin, şüphe ve uyarıdan daha önemli olduğu sonucu çıkıyor." 
     
     Der Tagesspiegel Hırıstiyanlar için fazla bir şey yapmadı 

     Der Tagesspiegel gazetesinde yayımlanan bir yorumda ise Schröder’in Haliç’te Patrikhaneyi ziyaretinde "Hıristiyanlar için fazla bir şey yapmadığı" görüşüne yer verildi. 
     Schröder’in, Türkiye’de yaşayan Hıristiyanlara, istedikleri tüm hakların verilmesi konusunda sabırlı olmaları gerektiğini söylediği ifade edilen yorumda, "Schröder, Başbakan Erdoğan ile yaptığı görüşmesinde de dikkatli davrandı. Türk devletinin din özgürlüğünde zorlanmasının nedeni, Erdoğan ve onun dini değerlerinde yatmıyor. 
     Erdoğan’ın elinde olsaydı Ortodokslar hemen yarın papaz eğitimine başlayabilirlerdi. Ancak böyle bir hak herkes için geçerli olacağından, İslami örgütler de, şu an olduğu gibi Diyanet İşleri Başkanlığı tarafından kontrol edilmek yerine tabii ki kendi Kur’an ve imam okullarını açmayı isteyeceklerdir" şeklinde görüşe yer verildi. 
     
     Financial Times Deutschland AB takvimi sürecek 

     Financial Times Deutschland gazetesi, Türkiye ve Almanya’nın, Fransa’da yapılacak AB Anayasası referandumunun başarısızlıkla sonuçlanması durumunda bile AB ile üyelik müzakereleri için belirlenen takvime bağlı kalmak istediklerini yazdı. 
     Gazetenin haber-yorumunda, Schröder ve Erdoğan’ın İstanbul’da yaptıkları açıklamada, Fransızların referandumda "Hayır" demeleri durumunda bile, bunun müzakerelerin başlangıcını etkilememesi gerektiğini belirttikleri ifade edilerek, "AB Anayasasının Fransızlar tarafından reddedilmesi halinde, Fransız hükümetinin, ülkede Türkiye’ye şüpheyle yaklaşan havayı dikkate alarak katılım sürecini engellemesi söz konusu. Ayrıca Fransızlardan çıkacak ’Hayır’, AB içinde de bundan sonraki genişleme adımlarının sorgulanmasına yol açacak bir krize neden olabilir" denildi. 
     Başbakan Erdoğan’ın danışmanı Cüneyt Zapsu, bu gazeteye yaptığı açıklamada, "Nasıl sonuçlanırsa sonuçlansın, referandumun etkisi sıfırdır. Türkiye’nin reform yolunda kararlılıkla yürümeye devam etmesi halinde, AB de yükümlülüklerini yerine getirmek zorundadır. 
     Aksi takdirde inandırıcılığını kaybeder" dedi. 
     
     Süddeutsche Zeitung Schröder’in zaten Türkiye’nin avukatı 

     Süddeutsche Zeitung gazetesi ise Schröder’in yaptığı tüm konuşmalarda reformların gözden kaçırılmaması yönünde uyarıda bulunarak, güvenlik güçlerinin kötü muamelesi, düşünce özgürlüğüne yönelik kısıtlamalar ve kadınlara ayrımcılık yapılmasının Avrupa’nın değerleriyle bağdaşmadığını söylediğini yazdı. 
     Gazetenin yorumunda, Erdoğan’ın ise reform iradesinin sürdüğünü vurguladığı, ancak AB tarafından talep edilen Ankara Protokolü’nün ne zaman imzalanacağı konusunda somut bir tarih vermediği belirtildi. 
     Yorumda, Başbakan Erdoğan’ın, Fransa’da yapılacak AB anayasası referandumu nedeniyle duyduğu endişeyi dile getirerek, referandumun olumsuz sonuçlanması halinde AB’nin genişleme iradesinin azalacağını söylediğine işaret edildi. 
     Süddeutsche Zeitung, Erdoğan ve Schröder’in, sözde Ermeni soykırımıyla ilgili olarak bir uluslararası tarihçiler komisyonu oluşturulmasının "mantıklı" olacağı konusunda uzlaşma sağladıklarını kaydederek, "Erdoğan, bu trajediyi konu alan ve Alman SPD partisi ile Yeşiller tarafından da desteklenen CDU önergesini eleştirdi. Schröder ise Federal Meclisi etkileyemeyeceğini söyledi" diye yazdı. 
     Başbakan Schröder’in zaten Türkiye’nin avukatlığına soyunduğunu belirten Suddeutsche Zeitung, "Türkiye’nin AB yolundan şaşması Schröder’in politikaları açısından bir ayıp anlamına gelir" dedi. 
     Schröder’in, "Türkiye’yi uykusundan uyandırmak için" yumuşak dozda uyarılarla sınırlı kalmaya çaba gösterdiğini kaydeden SZ, "Ancak bu tür politik tavrın başarılı olup olmayacağı kuşkulu" dedi. Fener Rum Patriği’ne yaptığı ziyaret sırasında Schröder’in, Ruhban Okulu’nun açılması yönünde açık görüş belirtmediğine dikkat çeken gazete, Schröder’in Rum Ortodoks Kilisesi’nin sabretmesini istediğini bildirdi. 
     
     FAZ, geziyi öyküledi 

     Frankfurter Allgemeine Zeitung ise, Schröder’in Ruhban Okulu’nun açılması yönünde gösterilen gayretlerden övgüyle bahsettiği belirtildi. Schröder’in, Türkiye ile Ermenistan arasındaki ilişkilerin iyileşmesi için Almanya’nın üzerine düşen görevleri yerine getirmeye hazır olduğunu vurguladığını belirten FAZ, Almanya’daki Türklerin çifte vatandaşlık sorunlarının çözüleceğine ilişkin beklenti ortaya koyduğunu kaydetti. 

     
</TEXT>
</DOC>
