<DOC>
<DOCNO> 315911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas15.html </URL>
<DATE> 2005/02/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Gelibolu" filmini Jeremy Irons ve Sam Neil seslendirdi 
</HEADLINE>
<TEXT>

     Atatürk, Nemrut ve Hititler belgesellerinin yönetmeni Tolga Örnek'in son filmi olan ''Gelibolu'', Çanakkale Savaşı'nın 90. yıldönümü olan 18 Mart 2005'te vizyona girecek. 
     Konuya ilişkin yapılan yazılı açıklamaya göre, Doğuş Grubu'nun ana sponsorluğunda beyazperdeye taşınan Çanakkale Savaşı, ''Gelibolu'' adlı belgeselde, tarihin en büyük 2. kara çıkarma harekatı, bugüne kadar gün yüzüne çıkmamış mektuplar, belgeler ve fotoğraflarla objektif olarak ele alınıyor. 
     Türkiye'de 18 Mart'ta, Nisan ayında da Yeni Zelanda ve Avustralya sinemalarında vizyona girecek olan ''Gelibolu'', sadece Türk askerlerinin değil, din, dil, ırk, uyruk gözetmeksizin siperdeki tüm askerlerin yaşadıkları acıları ve duygularını anlatan insan hikayelerinden örülüyor. 
     O hikayeler de filmde, 2 İngiliz, 3 Yeni Zelandalı, 3 Avustralyalı ve 2'si Türk toplam 10 ana karakterin mektup ve günlükleriyle anlatılıyor. 
     Çalışmaları 6 yılda tamamlanan ''Gelibolu'' için İngiltere, Almanya, Fransa, Rusya, Avusturya, Avusturalya, Yeni Zelanda ve Türkiye'deki 70'in üzerinde arşivden yararlanıldı ve Çanakkale uzmanı 16 uluslararası tarihçi ile işbirliği yapıldı. 
     İngiltere Kraliyet Savaş Müzesi, Avustralya Savaş Müzesi, Yeni Zelanda Kültür Bakanlığı ve Türk askeri müzelerinin işbirliğiyle gerçekleştirilen belgesel, film formatı ile de ön plana çıkıyor. 
     Filmin yapımcısı Hamdi Döker, araştırma koordinatörü Dr. Feza Toker, görüntü yönetmeni Volker Tittel ve sanat yönetmeni Oliver Munch. Filmin özel efektlerini Karl- Heinz Bochnig, müziklerini de Demir Demirkan yaptı. 
     Belgesele, Garanti Bankası, Akçansa, Banvit, Çalık Holding A.Ş, Deva Holding, Feyziye Mektepleri Vakfı Işık Okulları, IBM Türk Ltd. Şti., İstikbal, Kent Gıda, Koç Allianz ve Tırsan Treyler, sponsor olarak katkıda bulundular. 
     Bu arada, ''Gelibolu'' belgeselini, dünya sinemasının iki ünlü ismi seslendirdi. 
     Daha önce yine Tolga Örnek'in yönettiği ''Hititler'' belgeselini seslendiren Jeremy Irons seslendirdi. 
     Irons'ın İngiltere Imperial War Museum'da 13 Nisan'da yapılacak galaya katılmasının beklendiği öğrenildi. 
     Filmi seslendiren diğer isim ise Sam Neil. 
     ''Gelibolu'' belgeselinin 21 Nisan'da Avustralya War Memorial'da yapılacak galasını da, Sam Neil'in sunması bekleniyor. 
     
</TEXT>
</DOC>
