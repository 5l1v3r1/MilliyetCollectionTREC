<DOC>
<DOCNO> 339992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonyas15.html </URL>
<DATE> 2005/05/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yoğun bakımdan nikah masasına 
</HEADLINE>
<TEXT>

     Burdur’da bir kavgaya müdahale etmek isterken 5 yerinden bıçaklanarak ağır yaralanan polis memuru, hastaneden taburcu olduğu gün evlendi. 
     Burdur Yüzüncüyıl Karakolu’nda görevli polis memuru Hüseyin Arslan, 17 Nisan tarihinde ihbar üzerine, fuhşa aracılık ettiği iddia edilen bir kadınla kardeşleri arasında çıkan kavgaya müdahale etti. Bu sırada kavga eden kardeşlerin bıçaklı saldırısına uğrayan Arslan, 5 yerinden bıçaklandı. 
     Burdur Devlet Hastanesi’ne kaldırılan ve 5 saat süren ameliyatın ardından yoğun bakımda tedavisi sürdürülen polis memuru, kısa sürede sağlığına kavuştu. 
     Olayda dalağını kaybeden Hüseyin Arslan, hastaneden çıktığı gün Belediye Düğün Salonu’nda gerçekleştirilen nikah töreninde öğretmen Funda İzmir ile hayatını birleştirdi. 
     
</TEXT>
</DOC>
