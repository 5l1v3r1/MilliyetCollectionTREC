<DOC>
<DOCNO> 317505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun42.html </URL>
<DATE> 2005/02/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Wall Street Journal, Büyükelçi Loğoğlu'nun mektubunu yayınladı... 
</HEADLINE>
<TEXT>

     ABD'nin Wall Street Journal gazetesi, Türkiye'nin Washington Büyükelçisi Faruk Loğoğlu'nun, Robert Pollock'un aynı gazetede yer alan Türkiye ile ilgili yazısını eleştiren mektubunu yayınladı. 
     Mektubunda, bugün Türk-Amerikan dostluğu ve ittifakının her zamanki kadar önemli olduğunu kaydeden Loğoğlu, Başbakan Recep Tayyip Erdoğan ve hükümetinin bu ilişkilere bağlı olduğunu ve çeşitli ''meydan okumalara'' rağmen, bu ilişkileri geliştirdiğini belirtti. 
     ABD Dışişleri Bakanı Condoleeza Rice'ın başarılı Türkiye ziyaretiyle de bunun teyit edildiğini ifade eden Loğoğlu, Türkiye'ye biraz aşina olan herkes için Pollock'un yazısının aşırı abartılı olduğunun, en azından büyük çarpıtma içerdiğinin açık olduğunu kaydetti. Büyükelçi Loğoğlu, medyaya birkaç atıfla yapılan haksız genellemelerin, yazarı, ''Nazi gibi'' türünden iftiralara yol açan saçma bir sonuca götürdüğünü belirtti. 
     Ne Amerikan, ne de Türk medyasındaki aşırılıklar ve yanlışlıkların Türk-Amerikan dostluğunun ispatlanmış gücü ve test edilmiş dayanıklığının gerçek bir ölçüsü olamayacağını kaydeden Loğoğlu, ''Bunlar ilişkilerimizin temelini oluşturan demokrasi, hukukun üstünlüğü, insan haklarına saygı, barış, güvenlik, istikrar ve refah gibi ortak değer ve yükümlülüklerimizi zaafa uğratmada bir bahane olarak kullanılamaz'' ifadelerine yer verdi. 
     Pollock'un Türkiye'ye yönelik kişisel tenkitlerinin felaket tellalları ve bu ilişkilere olumsuz yaklaşan kesimleri cesaretlendireceğini ifade eden Loğoğlu, mektubuna, ''Ancak biz biliyoruz ki, Türk-Amerikan dostluğu yine de ayakta kalacak ve muhaliflerinden daha uzun yaşayacaktır'' şeklinde son verdi. 
     
     EVİNÇ ''TÜRKİYE'NİN ENDİŞELENMESİ İÇİN SEBEPLERİ VAR'' 
     Wall Street Journal'da yayınlanan başka bir mektupta ise Türk-Amerikan Dernekleri Asamblesi ATAA Başkan Yardımcısı Günay Evinç, Türkiye'de bir Amerikan karşıtlığının değil, sadece Başkan George Bush yönetiminin izlediği politikalara yönelik bir muhalefet olduğuna dikkati çekti. 
     Amerikalı seçmenlerin yarıya yakınının ve dünya kamuoyunun önemli bir kısmının da Başkan Bush'un ve ''neo muhafazakarların'' Irak politikalarını tasvip etmediğini belirten Evinç, Türk halkının bu konuda daha fazla endişelenmesi için sebepleri olduğunu kaydetti. 
     Irak'ın 2 Ağustos 1990'da Kuveyt'i işgaliyle ABD'nin giriştiği Birinci Körfez Savaşı'nın Türkiye'ye büyük zarar verdiğini hatırlatan Evinç, Türkiye'nin 550 bin Kürt mülteciyle tek başına uğraşmak zorunda kaldığını, mültecilerle birlikte yüzlerce PKK ve Hizbullah militanının Türkiye'ye sızdığını belirtti. 
     Terör örgütleri PKK ve Hizbullah'a karşı mücadelenin Türkiye'ye yılda 5 milyar dolara mal olduğuna işaret eden Evinç, ABD ve BM yaptırımlarını desteklemek için Kerkük-Yumurtalık petrol boru hattının kapatılması dolayısıyla Türkiye'nin uğradığı zararın da yılda 5 milyar doları bulduğunu belirtti. Evinç, uğradığı zarar konusunda Türkiye'ye yardım sözü vermesine rağmen ABD'nin bu sözü yerine getirmediğini kaydetti. 
     ABD ve Türkiye'nin güçlü ve güvenilir ortaklar olduğu bir dünyanın daha güvenli bir dünya olacağını belirten Evinç, Pollock'un yazısının bu amaca hizmet etmediğini ifade etti. 
     
</TEXT>
</DOC>
