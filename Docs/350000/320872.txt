<DOC>
<DOCNO> 320872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas15.html </URL>
<DATE> 2005/03/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Öğrenim düzeyi yüksek olanlar daha az kaza yapıyor 
</HEADLINE>
<TEXT>

     Ali ŞEN MERSİN, DHA 

      MERSİN Üniversitesi Fen-Edebiyat Fakültesi Sosyoloji Bölüm Başkanı Yrd. Doç.Dr. Yaşar Erjem, sürücülerin, yayaların, trafik polislerinin sosyo-ekonomik, kültürel ve demografik özelliklerinin trafik kazaları üzerindeki etkilerini araştırdı. Araştırmada eğitim düzeyi yüksek olanların daha az kaza yaptığı ortaya çıktı. 
     Trafik Sistemi'nin İşleyişi ve Trafik Kazaları Üzerine Sosyolojik Bir Araştırma' konulu projesi hakkında bilgi veren Yrd. Doç.Dr. Yaşar Erjem, araştırmanın Konya'daki sürücüler, trafik polisleri, yayalar, sürücü kursu öğretmeleri ve sürücü kursu yöneticilerini kapsayan toplam 681 kişi üzerinde yapıldığını söyledi. Yrd. Doç.Dr. Yaşar Erjem, "Saha araştırması yöntem ve tekniklerine göre gerçekleştirilen çalışmada anket ve mülakat teknikleri ile veriler elde edildi. Anket formları yaklaşık 3 aylık bir dönemde bireylerle yüz yüze görüşülerek toplandı'' dedi. 
     
     SONUÇLAR ÇARPICI ÇIKTI 
     Sonuçlara göre, sürücülerin sosyo-ekonomik, kültürel ve demografik özelliklerinin trafik kazaları üzerinde etkili olduğu söyleyen Yrd. Doç.Dr. Yaşar Erjem, "Özellikle erkek, eğitim düzeyi düşük ve kaderci tutuma sahip olan sürücülerde kaza yapma oranının yüksek olduğu belirlendi. Araştırmada sürücünün yaşı ve ekonomik problem düzeyi ile trafik kazası yapma arasında ilişki bulunamazken, sürücü eğitimi alma biçimi ve sürücülüğü meslek olarak yapma ile trafik kazaları arasında ilişki bulundu. Sürücü kursundan eğitim alan sürücülerin kaza yapmama oranı yüzde 64'tür'' dedi. 
     Trafik polislerinin denetim yaparken sürücülere eşit davranmadığının ortaya çıktığı söyleyen Yrd. Doç.Dr. Yaşar Erjem, "Ayrıca sürücülerin yüzde 82'si trafikte rüşvetin olduğuna yönelik görüşleri savunuyor. Erkek sürücülerde kaza yapma oranı yüzde 51 iken kadınlarda bu oran yüzde 25'tir. Eğitim düzeyi yüksek olanların kaza yapmama oranı yüzde 64 iken, eğitim düzeyi düşük olanların kaza yapmama oranı yüzde 33'tür. Bu bulgu trafik kazaları üzerinde eğitimin önemli etkisi olduğunu göstermektedir'' diye konuştu 
     
</TEXT>
</DOC>
