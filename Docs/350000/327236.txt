<DOC>
<DOCNO> 327236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo06.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Balans ayarı 
</HEADLINE>
<TEXT>


Başkan Ahmet Göksu, Diyarbakırspor'un "sivilleşemediği"ni iddia eden muhalif amatör kulüplere ilginç bir yanıt vererek adeta "balans ayarı" yaptı "Kolordu Komutanımız bilededi ki, senin dışında gelecek adam aklımıza yatmazsa Diyarbakırspor'u teslim etmeyiz" 

OHAL'den BU hale .. - 3 

ERCAN GÜVEN Yazdı. Cengiz MALGIR Görüntüledi 


Hedefleri takımı ele geçirmek 
-Sayın Göksu, Diyarbakır amatörleri, yani halkın futbolcuları ve yöneticileri, "Diyarbakırspor sivilleşemedi" diyorlar. 
-Neyi ima ediyorlar. Aslında hedeflerinin ben olmadığımı, işin içinde siyasi görüşlerin olduğunu söyleriz de hoş olmaz. Hedefleri takımı ele geçirmektir. Mesela Kolordu Komutanımız diyor ki, senin dışında gelecek insan aklımıza yatmazsa biz Diyarbakırspor'u teslim etmeyiz. 
-Belki genel kurul üyesi olmak istiyorlar. Hatta "Amatör Kulüpler Federasyonu temsilcisi niye yönetimde değil" diye soruyorlar. 
-Ben amatör takımları dışarı mı attım Gelsinler, yönetime de girsinler. Benim minibüs hattı projemde bile onlara pay ayırmaya çalışıyorum. Muhalefet elbette ki olmalı. Ama bir şey isterken de dikkat etmelisiniz. 

Sonumuz Vanspor mu olsun 
-İl Müdürlüğü sahasını kapatmışsınız ama... 
-Biz kimsenin sahasına el koymadık. Gençlik Spor İl Müdürlüğü'nün sahası hatalıydı. Valilik bize verdi. O zamanki başkanımız Mücahit Can cebinden para çıkardı ve 200 bin mark topladık yöneticilerden. Ben devletin bütün imkanlarını kullanarak o sahaları düzelttirdim. Çukurova'nın satılacak makinesini bile kullandırarak yaptırdık o sahayı. Hollanda'dan çim getirdik. Gözümüz gibi bakıyoruz oraya. Nasıl sokalım herkesi. Bir de diyorlar ki, "Diyarbakırspor'da niye Diyarbakır çocuğu oynamıyor" . Ben de onlara sesleniyorum. Diyarbakır çocuğuna tesis mi yaptınız ki, bu çocuklar süper ligde oynayacak kadar geliştirsinler kendilerini. İyi o zaman, Diyarbakırspor da Vanspor gibi olsun bırakalım. 
-Bir tek yayın parasıyla o sonuç kaçınılmaz olacak galiba... 
-Benim Büyükşehir belediyesine bir önerim var. Valimle de, kolordu komutanımla da, belediye başkanımla da gittim bu fikrimi konuştum. Diyarbakır'a yeni yerleşimler oluşuyor. Minübüs hattını Diyarbakırspor'a verin . Hepsini kiraya verelim. Asla satılmasın. Her hattın kirası üç milyar. Yüz hat koysanız ayda üçyüz milyar gelir. Üçyüz milyarın yüzde beşini Büyük Şehir Belediye DİSKİSPOR'a, yüzde beşini Kayarlar Belediyespor'a, yüzde beşini amatör sporlara kalanını da Diyarbakırspor'a ayıralım dedim. Kimin kime ihtiyacı kalır. Cevap bekliyorum. 

Bakan benim eniştem 
-Diyarbakırspor forması giymeyen hiçbir futbolcu sizden hoşlanmıyor ama. 
-İnsanlar Diyarbakır'da ne istediğini pek bilmezler. Bir de bir şey sorduğun zaman hemen savunmaya geçerler. Haddinizi bilin, ne istediğinizi bilin. Diyarbakırspor sahasında bir idman yapacak, gelir hakemler koşmak ister. Ne bileyim, atletler koşmak ister. Ciddi bir idman yapıyoruz. Bir tek Perşembe günü ciddi idman. Diğer günler zaten sizin. 
-Bilemem. Ama söylenen şu Daha önce devlet desteği vardı. Olağanüstü hal kalkınca başkanın akrabalık ilişkileri ile destek sürüyor. Taşıma su ile değirmen dönüyor. Diyarbakırspor'un sonu da Vanspor gibi kapıya kilit asmak olacak. 
- Kızıyor Devlet bana ne destek veriyor. İçişleri bakanı bana ne destek veriyor. Bakan benim eniştem. Manevi desteği dışında bana ne destek vermiş İçişleri bakanlığından para mı gelmiş. Ne olur bunu söyleyin bakın. Diyarbakırspor kulüp başkanlığına kim talipse on saniye sonra bırakmaya hazırım kayıtsız şartsız. 

Proje Aziz Yıldırım'dan 
-Diyarbakırspor ne kadar yararlandı sizin başkanlığınızdan 
-1968'den bu güne kadar Diyarbakırspor'un tapulu hiçbir yeri yoktu. 100 dönüm bir yer aldık şimdi. İlk defa bir malı oldu. 15 yıl önce yöneticiliğe başlarken hedefimdi benim. Nusret Miroğlu valimiz zamanında başladı bugünkü valimiz zamanında imza atıldı. 
-İnşaat masraf, proje bile büyük para.. 
-Proje çalışmasını Fenerbahçe Kulübü Başkanı Sayın Aziz Yıldırım yaptırıyor bize hibe olarak. Yapımında da yardımcı olacak. Ben her yerde onu anlatıyorum zannediyorlar ki benim bir ilişkim var. Oysa Demirören'le de Canaydın'la da aynı derecede ilişkim var. Bakın Çaykur Rizespor Başkanı Ekrem Cengiz beyle muazzam bir ilişkim var. 

Oğuz hoca favorimizdi 
-Oğuz hoca gibi popüler bir isim iyi seçim mi sizce 
-Oğuz hocayı sezon başında düşünmüştüm aslında. Bende ilk olmamak kaydıyla birinci lig takımlarında çalışmasını bekliyordum. İnsan olarak mutlaka onu hoca yapacaktım Diyarbakırspor'a. Oğuz hocayı direkt Fenerbahçe'ye yollayacağız buradan. Gelmesinde ne Aziz Yıldırım'ın ne Nihat beyin dahli olmadı. Hatta ikisi de şaşırdı. 

On yıl önce tam tersiydi 

OHAL Valisi Ünal ERKAN 
'Sporla terörü birlikte dile getirmek bile çok tehlikelidir' 
On yıl önce yaptığımız OHAL dizisinde dönemin Bölge Valisi Ünal Erkan, bugün kabul edilen gerçeklerin tam tersini söylüyor ve büyük bir ileri görüşlülükle herkesi uyarıyordu 
İşte Erkan"ın sözleri 
"Gencecik insanların İstiklal Marşı söyleyerek spor olaylarını izlemesi rahatsız etti bazılarını. Diyarbakırspor'a devlet desteği dedikodusu çıkardılar. Bu kez eriyiş içindeki terör hiç medet ummaması gereken spor olayına elini sokmak istedi. Zarar gören Diyarbakırspor oluyor. Biz kulübü her devlet görevlisi kadar destekledik. Ayrıca tüm bölgemizdeki kulüplere de yardım ettik. 
Ve tarihi tespit 
"Sporla terörü sözle bile olsa bir araya getirmek çok yanlış ve tehlikelidir. Spor hep devam eder. Terör olsa da vardır, ihtilal olsa da vardır." 

Diyarbakırspor Eski Başkanı Mehmet İpek 
'Bizim ne ilgimiz var PKK ile, gelip namlu dayıyor örgüt' 

On yıl önceki Diyarbakırspor'un dertleri de bugünkünün tam tersiydi. Zamanın Diyarbakırspor Başkanı Mehmet İpek devlet desteği dedikodusundan en çok yakınan kişiydi 10 yıl önce. Kulübünün bu yüzden birinci lig şansını yitirdiğini düşünüyordu. "Deplasmanda seyirci bağırdı durdu, 'Kahrolsun PKK' diye. Tezahürat aynı 'En büyük asker bizim asker.' Biz Moskof muyuz Diyarbakırspor Türkiye Ligi takımı değil mi Bizim ne ilgimiz var PKK ile. PKK'lısı da geliyor namlu dayıyor, 'devlete yardımcı olma' diyor. Spora siyaset karıştırılmasını uygun bulmuyoruz. Tek haram puanımız olmadığı halde, hak ettiğimiz yere varamıyoruz. 

YARIN 
Diyarbakır'da açan çiçek Nilüferspor 


</TEXT>
</DOC>
