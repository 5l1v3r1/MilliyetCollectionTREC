<DOC>
<DOCNO> 320267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun04.html </URL>
<DATE> 2005/03/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'den Rum iddialarına ikinci yalanlama 
</HEADLINE>
<TEXT>

     ABD Dışişleri Bakanlığı, Türkiye'den KKTC'ye son günlerde ABD yapısı bazı silahlar transfer edildigi yönündeki Kıbrıs Rum Yönetimi iddialarını açık dille yalanladı. 
     ABD Dışişleri Bakanlığı sözcüsü Adam Ereli, ''Türkiye'den Kıbrıs'a silah transfer edilmedi'' dedi. Adam Ereli, BM Genel Sekreteri Kofi Annan'ın planının Rumlar tarafından referandumda reddedilmesinden dolayı Kıbrıs sorununun hala çözümsüz kaldığını hatırlattı. 
     Sözcü Ereli bir soru üzerine, Suriye'nin Lübnan'daki askeri varlığının, Türkiye'nin Kıbrıs'taki varlığı ile karşılaştırılamayacağını ve aralarında herhangi bir paralellik bulunmadığını da belirtti. 
     
     ABD, Rum iddialarını yalanlamıştı 
     Daha önce de, ABD Dışişleri Bakanlığı Rumların iddiaları karşısında açıklama yapmak zorunda kalmıştı. Açıklamada, Türkiye'nin Kuzey Kıbrıs'a ABD'den aldığı silahları transfer ettiği yönündeki haberlerin doğru olmadığı belirtilmişti. 
     Açıklamada, ''ABD, uzun zamandır adanın silahlandırılmasına karşı çıkıyor. Annan Planı'na dayalı kapsamlı bir çözüm, Kıbrıs meselesini, güvenlik boyutlarıyla birlikte sonuca ulaştıracaktır'' ifadesi kullanılmıştı. 
     ABD Dışişleri Bakanlığı, geçtiğimiz yıl, Yunanistan'ın elinde bulunan ABD yapımı silahların bazılarını Kıbrıs Rum Kesimi’ne devrettiğinin tespit edildiğini ve bu konuda ABD Kongresi'ne bilgi verildiğini de kaydetmişti. 
     Bakanlık, Yunanistan'dan bu silahları geri almasını talep etmişti. ABD, 1999 yılında Türkiye ve Yunanistan'dan, 1987 yılından sonra imal edilmiş ABD yapımı silahlarını adadan çekmelerini istemiş ve iki ülke bu talebi yerine getirmişti. 
     
     ABD, Yunanistan'ı suçlamıştı 
     ABD Dışişleri Bakanlığı, geçtiğimiz yıl eylül ayında ise, Yunanistan'ın ABD'den aldığı bazı silahları, sözleşme koşullarını ihlal ederek Kıbrıs Rum Yönetimi'ne devrettiğini açıkladı. 
     Bakanlık sözcüsü Adam Ereli, Yunanistan'ın ABD'den aldığı silahları izni olmadığı halde Kıbrıs Rum Yönetimi'ne devretmesi konusunda Kongre'ye bilgi verdiklerini söyledi. 
     Ereli, Yunanistan'ın Kıbrıs Rum Yönetimi'ne naklettiği silahların türü ve sayısı konusunda ellerinde bilgi olmadığını belirtti. 
     Kıbrıs Rum Yönetimi'nde 950 Yunan askeri bulunuyor. 
     
</TEXT>
</DOC>
