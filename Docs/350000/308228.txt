<DOC>
<DOCNO> 308228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko03.html </URL>
<DATE> 2005/01/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Lufthansa'nın Türkiye cirosu, 45 milyon euro... 
</HEADLINE>
<TEXT>

     Alman Hava Yolları Lufthansa'nın Türkiye Genel Müdürü Sadık Elmas, geçen yıl Türkiye'ye ve Türkiye'den yurtdışına taşıdıkları toplam yolcu sayısının yüzde 5 artışla 640 bine çıktığını, 45 milyon euro ciro elde ettiklerini belirterek, Lufthansa için Türkiye'nin öneminin daha da arttığını söyledi. 
     Sadık Elmas, Lufthansa'nın geçen yıl bütün dünyada taşıdığı yolcu sayısının ilk defa 50 milyonu geçtiğini, 2003'e göre yolcu sayısında yüzde 12, uçuş sayısında da yüzde 19 artış kaydedildiğini bildirdi. 
     Elmas, 2004'ün Lufthansa için bütün dünyada çok başarılı geçtiğini ifade ederek, Türkiye'de de havayolu pazarının pozitif geliştiğini ve Lufthansa Türkiye için herşeyin başarılı bir şekilde sonuçlandığını dile getirdi. 
     Türkiye'de geçen yıl yurtdışı uçuşlardan elde edilen gelirin dolar bazında yüzde 15.7 arttığını belirten Elmas, Lufthansa Türkiye'nin gelirinin de dolar bazında yüzde 17.2 yükseldiğini ve pazar paylarını artırdıklarını kaydetti. 
     Türkiye'deki pazar paylarının yüzde 14-15 civarında olduğunu ve THY'den sonra 2. sırada yer aldıklarını kaydeden Elmas, 2004 yılı cirolarının 45 milyon euro olduğunu, önceki yıla göre yüzde 5 artışla geçen yıl gidiş ve dönüş olmak üzere 640 bin yolcu taşıdıklarını bildirdi. 
     Lufthansa için Türkiye'nin her zaman önemli olduğunu vurgulayan Elmas, şunları kaydetti 
     ''Bu önemi daha da arttı. Pozitif gelişme olduğu zaman daha da önemli oluyor. Bu yıl yeni Lufthansa'nın 50. kuruluş yılı. Lufthansa'nın ilk uluslararası uçtuğu yerlerden biri İstanbul'dur. 2006'da İstanbul'un 50. yılını kutlayacağız, İzmir'de de 20. yıl olacak.'' 
     
     ''HEDEFİMİZ PAZAR PAYIMIZI YÜKSELTMEK'' 
     Sadık Elmas, yoğun talep nedeniyle geçen yıl Eylül-Ekim'de İzmir-Münih hattına ikinci bir sefer koyduklarını hatırlatarak, başarılı geçmesi nedeniyle bu yılın Nisan ayında ikinci seferi yineleyeceklerini bildirdi. 
     Elmas, Nisan ayından itibaren günde 9 seferleri olacağını belirterek, ''Hedefimiz yolcu sayısı ve ciroyu artırıp pazar payımızı yükseltmek'' dedi. 
     Uçuş için şu anda Türkiye'de başka bir nokta düşünmediklerini ifade eden Elmas, ''Ama devamlı tetkik edeceğiz. Gerekirse olur ama 2005 yılı için öyle bir planımız yok. Konsantre olduğumuz yerler İstanbul, Ankara ve İzmir'dir'' diye konuştu. 
     Lufthansa'nın dünyadaki 8 çağrı merkezinden birinin İstanbul'da olduğunu anımsatan Elmas, havayolu pazarının büyük olduğunu ve fiyat konusunda hassasiyet bulunduğunu ifade etti. 
     İç hatlarda pozitif gelişmeler yaşandığını dile getiren Elmas, şöyle devam etti 
     ''İç hatların özel sektöre açılmasından sonra yüzde 60 yolcu artışından bahsediliyor. Uçmayan insanları uçurmaya çalışıyorlar. Yani uçakla uçmayan insanlar uçakla uçmaya başladı. Onun da pozitif tarafı var. Türkiye'de uçak ve koltuk sayısı arttı. Genelde pozitif bir gelişme var. Herhalde herkes de payını aldı. Yurtdışında ise uçmayan insanı uçurmaktan ziyade uçanları nasıl paylaşırız rekabeti var.'' 
     
</TEXT>
</DOC>
