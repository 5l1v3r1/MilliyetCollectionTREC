<DOC>
<DOCNO> 339611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo22.html </URL>
<DATE> 2005/05/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şahin Federasyon'a Fener maçı ile ilgili soruşturma için yazı gönderdik 
</HEADLINE>
<TEXT>

     Trabzonspor Kulübü Yönetim Kurulu, dün akşam yaptığı toplantıda gündemdeki konuları görüşürken bazı kararlar aldı. 
     Kulüp basın sözcüsü İbrahim Şahin, A.A muhabirine yaptığı açıklamada, yönetim kurulu olarak Futbol Federasyonu’na Fenerbahçe maçıyla ilgili soruşturma yapılması için bir yazı gönderdiklerini söyledi. 
     Yazıda, Trabzonspor’un her türlü maddi ve manevi kayba uğrayarak mağdur edildiğini ve "basit bir hata" denilerek maçın geçiştirilmemesi gerektiğini belirttiklerini kaydetti. 
     
     FUTBOLCULARA CEZA VERİLMEYECEK 

     Şahin, derbi maçlar sonrası bordo-mavili futbolculara uyguladıkları ceza sisteminin Fenerbahçe yenilgisi için uygulanmayacağını söyledi. 
     Fenerbahçe maçını bir yenilgi olarak görmediklerini ifade eden Şahin, "Biz oyuncularımızı gösterdikleri performanstan dolayı kutluyoruz. Galibiyeti hakeden bir oyun ortaya koydular. Ancak ne yazık ki emeklerinin karşılığını alamadılar. Onlara ceza vermeyeceğiz" diye konuştu. 
     Bordo-mavili oyuncular, böylece Fenerbahçe yenilgisinden dolayı 5’er milyar lira ceza vermeyecekler. 
     
     BİLET FİYATLARI DÜŞTÜ 

     Trabzonspor Kulübü yönetimi, Konyaspor maçı öncesi bilet fiyatlarını düşürdü. 
     Bordo-mavili kulüp, açık tribün biletlerini 2, kapalı tribün biletlerini 5, numaralı tribün biletlerini 10 milyon liraya indirdi. 
     Şahin, Konyaspor maçında tribünleri dolu görmek istediklerini belirterek, "Bilet fiyatlarını ucuz tuttuk. İlçe belediyelerle de taraftarların maçlara ulaşımı konusunda görüştük. Taraftarlarımız maça gelsinler ve tepkilerini herhangi bir taşkınlık yapmadan, normal ölçülerde dile getirsinler" dedi. 

     
</TEXT>
</DOC>
