<DOC>
<DOCNO> 333865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/magazin/mag01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Setten kovuldum' 
</HEADLINE>
<TEXT>


Ünlü aktör Harvey Keitel, Milliyet'e konuştu Mücadeleci biriyim. Tartışır, kavga ederim ama çekip gitmem. Film setinden kovulduğum da oldu 

Alin Taşçıyan 

Amerikan sinemasının dünyaya açılmış cesur oyuncusu Marlon Brando ve Al Pacino gibi Actor's Stüdyo'dan yetişen Harvey Keitel, 24. Uluslararası İstanbul Film Festivali'nin bugün yapılacak kapanış töreninde, Yaşam Boyu Başarı Ödülü'nü alacak. Keitel, Milliyet'in sorularını yanıtladı 

Senaryoda sizi cezbeden şey nedir - Ya hiç bilmediğim bir konuyu ele almalı ya da bildiğim ama hakkında daha fazla şey öğrenmek istediğim bir konu olmalı. Hayatta sorduğum bazı soruların cevabını bulmalıyım. 

Bu bağlamda en sevdiğiniz filmleriniz hangileri - Öncelikle "Piyano", "Ulis'in Bakışı" ve "Rezervuar Köpekleri"ni örnek gösterebilirim. 

Üzerinde çalıştığınız yeni projeler var mı - Birkaç film var ama konuşmak için çok erken. 

Bu hafta Türkiye'de gösterime giren "Sakin Ol" son filminiz öyleyse - Evet. 

Yönetmenlerle ilişkileriniz nasıl - Mücadeleciyimdir. Tartışır, kavga ederim ama çekip gitmem. Kovulduğum da oldu. Bir film yapmak da herhangi bir başka iş gibi bir yükümlülüktür. 

Martin Scorsese ile kariyerlerinizin başında verimli bir işbirliği yapmıştınız. Neden devamı gelmedi - Ama her şey bitmedi. Umarım, yeniden birlikte çalışırız. 

Usta yönetmenlerin yanında, ilk filmini yapan yönetmenlerle de çalıştınız. Aradaki fark ne - Ustalar benden korkmuyor. Gençlerse korkuyor, onlara müşfik davranmaya çalışıyorum. 

Beyazperdedeki en iyi performanslarınızdan birini "Taraf Tutmak"ta verdiniz... - Istvan Szabo hakiki bir usta. "Albay Redl" ve "Mefisto"ya bakın. Sadece bu 2 film bile bir kariyer yaratmaya yeter." 

Babasından daha meşhur oldu 

Harvey Keitel, dün düzenlediği basın toplantısına, 8 aylık oğlu Roman ile geldi. Kameralardan ve flaşlardan ürkmeden etrafına gülücükler saçan Roman'ın emekleyerek dolaşması, babasından daha çok ilgi görmesine neden oldu. Toplantıda Türkiye tarihini öğrenmek istediğini net biçimde vurgulayan Keitel, bütün soruları yanıtlamak için özel çaba gösterdi. 


</TEXT>
</DOC>
