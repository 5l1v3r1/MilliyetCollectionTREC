<DOC>
<DOCNO> 300765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/guncel/gun04.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Engelliler neden bağlı 
</HEADLINE>
<TEXT>


Bakanlığının dar bütçesinden yakınan Güldal Akşit, yurtlardaki engelli çocukların personel yetersizliği nedeniyle bağlandığını anlattı 

ANKARA Milliyet 

Devlet Bakanı Güldal Akşit çocuklar, gençler, engelliler ve kadınlar konusunda kendisinden çok şey beklendiğini, ancak yeterli bütçesinin olmadığını söyledi. Akşit, "Yurtlara ilk gittiğimde bazı engelli çocuklarımızın ellerine kesilmiş pet şişe geçirildiğini gördüm. Önce tepki verdim ama bu çocuklarımızın farkında olmadan ellerini yediklerini öğrendim. Keşke her çocuğumuza bir görevli verebilsek" dedi. 
Akşit, gazetecilerle düzenlediği sohbet toplantısında, Sosyal Hizmetler ve Çocuk Esirgeme Kurumu SHÇEK personeline, Başbakanlık'ın diğer kurumlarına kıyasla az maaş verilip çok iş beklendiğini söyledi. 
Akşit, "TBMM'de bana 'Bu yurtlardaki çocukları neden bağlıyorsunuz ' diye sordular. Bir görevlimiz, 10 çocuktan sorumlu ve bunlar birbirlerinin kulaklarını, ellerini yiyor. Mümkün olsa her birine bir görevli versek. Personelimiz bağlamakta haklı, işkence amacıyla yapmıyor" dedi. 
Türkiye'nin sosyal hizmetlerde Avrupa standartlarına ulaşmak için bir fırın ekmek yemesi gerektiğini söyleyen Akşit, şöyle devam etti "Ben züğürt ağayım. Herkes benden çok şey bekliyor. Gelir kaynakları mutlaka artmalı. 'Komik' tabirini kullanmak istemiyorum ama küçük bir bütçemiz var." 

Aile sıcaklığı yok 
SHÇEK'in, zamanla ekonomik güçlük içindeki ailelerce çocuk bırakılan yerler haline geldiği gerçeğini de dile getiren Akşit, "En iyi yurdumuz bile aile sıcaklığından uzak" dedi. Akşit, nakdi yardım miktarını artırma yoluyla maddi güçlük çeken aileleri, çocuklarını yurda bırakmaktan kurtarmak istediklerini söyledi. 
Almanya'da gezdiği bir çocuk yurdunda bir kilise gördüğünü ve bundan çok etkilendiğini de anlatan Akşit'in, "İşte manevi yön çok önemli. Bu yönü unutmamamız lazım" sözleri de dikkat çekti. 

Bütçe 348 trilyon lira 

Akşit, bütçe görüşmeleri sırasında da SHÇEK'e daha fazla ödenek istemiş ancak kurumun bütçesi 348 trilyon lira olarak kabul edilmişti. Rehabilitasyon bakım merkezlerinde yaklaşık 4750 engelliye hizmet veren SHÇEK'te, yaklaşık 2 bin engelli yatılı bakım altında tutuluyor. Yaşlılar, gençler ve çocuklara da barınma imk nı sunan SHÇEK'te 35 bin kişi kalıyor. 


</TEXT>
</DOC>
