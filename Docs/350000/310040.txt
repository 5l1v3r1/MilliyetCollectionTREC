<DOC>
<DOCNO> 310040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur64.html </URL>
<DATE> 2005/01/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Antalya'da yarın gece fırtına bekleniyor 
</HEADLINE>
<TEXT>

     Antalya'nın yarın yeni bir yağışlı havanın etkisi altına gireceği bildirildi. 
     Meteoroloji Bölge Müdürlüğü'nden yapılan ''Meteorolojik ihbar'' başlıklı yazılı açıklamada, Akdeniz üzerinden gelen yeni bir yağışlı havanın etkisi altına yarın girecek Antalya ve çevresinde, yağışın öğle saatlerinde başlayacağı ve 29 Ocak Cumartesi akşamına kadar süreceği belirtildi. 
     Açıklamaya göre, yarın güneyden esecek rüzgarın gece kuvvetli, yer yer fırtına şeklinde olması bekleniyor. Rüzgarın hızının saatte 40 ile 50, zaman zaman 60 ila 70 kilometre hıza ulaşacağının tahmin edildiği kaydedildi. 
     
     DENİZCİLERE UYARI 
     Bodrum-Anamur arasında fırtına beklendiği bildirilen açıklamada, rüzgarın kıble ve keşişlemeden 4 ile 5, zaman zaman 6 ile 7 kuvvetinde, saatte 16 ila 21 ve zaman zaman 27 ile 35 deniz mili hızla esmesinin beklendiği duyuruldu. 
     Denizin orta, yer yer kaba ve çok kaba dalgalı olması da beklenirken, dalga yüksekliğinin 2 ile 3, yer yer 4 ila 5 metre dolayında olacağı bildirildi. 
     Havanın çok bulutlu sağanak ve gök gürültülü sağanak yağışlı olacağı belirtildi. 
     
</TEXT>
</DOC>
