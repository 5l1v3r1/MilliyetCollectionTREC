<DOC>
<DOCNO> 311632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun30.html </URL>
<DATE> 2005/02/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Yahudi soykırımını inkar eden partiler yasaklansın 
</HEADLINE>
<TEXT>

     İsrail Parlamentosu Knesset'in Başkanı Reuven Rivlin, Almanya'da, Nazilerce Yahudilere soykırım uygulandığını inkar eden ya da küçümseyen Neo-Nazi partilerin kanun dışı ilan edilmesini istedi. 
     Almanya ile İsrail arasında diplomatik ilişkilerin kurulmasının 40. yıldönümü dolayısıyla İsrail'de bulunan Almanya Cumhurbaşkanı Hörst Köhler'e hitaben konuşan Rivlin, şöyle dedi 
     ''Sizi gerçek bir dost olarak, cesur bir kişi olarak ağırlıyoruz. Ancak Bugün Avrupa'da ve Almanya'da, Yahudilere karşı aynı sloganları, aynı saldırıları ve aynı nefret kışkırtmalarını duyuyoruz, saptıyoruz. Biz bunları iyi biliyoruz, hem de çok iyi biliyoruz. Ancak kendi küllerinden doğan ülkemiz, bunun bir kez daha tekrarlanmamasına yeminlidir.'' Yahudi soykırımında katledilen 6 milyon Yahudi'ye atıfta bulunan Rivlin, ''6 milyon Yahudi. Biliyorum ki bu rakam karın ağrıtır'' ifadesini kullandı. 
     
     KÖHLER ALMANCA TEŞEKKÜR EDEREK BAŞLADI... 
     Rivlin'den sonra söz alan Köhler de, ülkesinin Yahudi soykırımındaki sorumluluğunun Alman kimliğinin bütünleyici bir parçasını oluşturduğunu söyledi. 
     Köhler, Knesset'teki özel oturumda yaptığı Almanca konuşmaya İbranice teşekkür ederek başladı ve Kudüs'te, Knesset'te bulunmaktan çok büyük heyecan duyduğunu yine İbranice söyledi. 
     ''Burada, altını çizmek isterim ki, Yahudi soykırımının sorumluluğu, Alman kimliğinin bir parçasıdır'' dedi. 
     Alman siyasetinin, İsrail'in uluslararası toplum tarafından tanınan sınırlar dahilinde, korku ve terörden uzakta yaşamasının sürekli olarak söylediğini ifade eden Köhler, ''Ülkem her zaman bunu eylemleriyle göstermiştir. Almanya, hep İsrail ve İsrail'de oturanların yanında olmuştur'' diye konuştu. 
     Savaş sonrasında doğan nesillerin Nazi diktatörlüğünün Alman tarihinin silinmez bir parçasını oluşturduğunu bildiğini söyleyen Köhler, ''Bu suçu işleyenler bu nesiller değil. Ancak sorumluluğunu taşıdıklarını biliyorlar'' ifadesini kullandı. 
     Her toplumun düşmanlarını olduğunu söyleyen Köhler, ''Yahudi karşıtlığı Almanya'dan yok olmadı. Yahudi soykırımını küçümseyenlerin kıyaslamaları karşı çıkmamız gereken bir skandaldır'' dedi. Yahudi karşıtları ve aşırı sağcılarla siyasi platformda karşı karşıya gelinmesi gerektiğini ifade eden Köhler, konuşmasında terörizme de değindi. 
     Köhler, ''Terörizm bir son bulmalı. İntihar saldırılarının haklı bir gerekçesi ya da bir özrü yoktur. Birçok İsrailli günü birinde güvende yaşayıp yaşayamayacaklarının kendi kendilerine soruyor. Bu korkutucu'' dedi. 
     Köhler, Ortadoğu'nun geleceği konusunda iyimser olduğunu, İsrail ile Filistin'in birlikte barış içinde yaşabileceklerini düşündüğünü de kaydetti. 
     Köhler'in ardından söz alan İsrail Başbakanı Ariel Şaron ise Köhler'in ziyaretinin Nazilerin Polonya'da kurduğu toplama kampı Auschwitz'in Nazilerden kurtarılmasının 60. yıldönümü dolayısıyla yapılan anma törenlerinin gölgesinde geçtiğini ifade etti. 
     İki halk arasında ''kan çukurunun her zaman açık kalacağını'' söylene Şaron, bununla birlikte iki ülke arasındaki verimli işbirliğini ve dostluk ilişkisini kutladı. Şaron, ''Acı hala canlılığını yitirmedi. Yahudi halkı, Alman halkının kendisine yaptığından asla unutmayacak'' dedi ve İsrail'in sınırları dahilindeki Yahudi karşıtlığına karşı kendini savunmasını engellemek isteyenleri de eleştirdi. 
     
     ALMANCA TARTIŞMALARI 
     Köhler'in resmi ziyaretinde Knesset'te Almanca konuşup konuşmayacağı günler öncesinden tartışılmaya başlamıştı. 
     Bazı milletvekilleri, Köhler'i Almanca konuşmamaya çağırıp, soykırımdan sağ kalabilenlerin veya soykırım kurbanlarının akrabalarının, hala canlı olan anılarına saygı göstermesini istemişlerdi. 
     Sağlık Bakanı Dan Naveh de, Köhler'e, ''Naziler'in ailesini gaz odalarına sürerken kullandığı dili konuşmaması'' ricasında bulunmuştu. 
     Naveh, dilin bir ''simge'' olduğunu belirterek, iki ülkenin yakın ilişkilerine rağmen, ''İsrail Parlamentosu'nda Almanca konuşulmasının henüz vaktinin gelmediğini'' kaydetmişti. 
     Eski Adalet Bakanı ve Şinui Partisi Lideri Josef Lapid ise kendisi de soykırıma tanık olan bir kişi olmasına rağmen, Almanca'nın sadece Nazilerin kullandığı bir dil olmadığının altını çizdi ve Siyonizm'in önderi Teodor Herzl'in ''Der Jundestat''ının Yahudi devleti kitabı Almanca yazıldığını hatırlattı. 
     Lapid, ''Parlamentoda konuşmaya çağırdıktan sonra, Almanca konuşma yapma hakkını elinden alamayız'' dedi. 
     Almanya Büyükelçiliği'nden dün yapılan açıklamada da, Almanya Cumhurbaşkanı'nın ''konuşmasının bazı kimseler için son derece zor olabileceğini'' söylediği belirtilerek, parlamento başkanının kendisini Köhler Almanca konuşmaya davet ettiği ve Almanca konuşacağı kaydedilmişti. 
     Knesset Başkanı Rivlin de, Köhler'den Neo Nazi Parti NPD'yi yasaklamasını isteyeceğini söylemiş, ve ''anti-semitik ifadelerin Almanca söylendiğinde daha sert göründüğünü'' belirtmişti. 
     Almanya'nın eski cumhurbaşkanı Johannes Rau da 5 yıl önce İsrail parlamentosunda ilk kez Almanca konuşma yapmış, konuşması bazı milletvekillerince protesto edilerek, milletvekillerinin bir kısmı oturumu terk etmişti. 
     
</TEXT>
</DOC>
