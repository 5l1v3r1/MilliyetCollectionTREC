<DOC>
<DOCNO> 334074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/ekonomi/aeko.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD'ın şifresi 15 T 
</HEADLINE>
<TEXT>


15 yılını T ile başlayan 15 kavramla özetleyen MÜSİAD'ın Genel Kurulu'na Başbakan Tayyip Erdoğan damgasını vurdu. Erdoğan, AB'den ekonomiye, İstanbul'a vizeden Çin'e kadar önemli mesajlar verdi 

EYLEM TÜRK 

Müstakil Sanayici ve İşadamları Derneği MÜSİAD , kuruluşundan bu yana geçen 15 yılını, "Tevhid, tefekkür, tertip, terakki, teşebbüs, takım, tahayyül, tasavvur, tedbir, tasarruf, temkin, tarih, töre, tevazu, takva" kavramlarıyla özetledi. MÜSİAD'ın 15. Kuruluş Yıldönümü dolayısıyla Dr. Mustafa Özel tarafından hazırlanan 'İlkelerle 15 yıl' adını taşıyan sinevizyon filminde derneğin gelişim süreci anlatıldı. 
MÜSİAD'ın Genel Kurulu, Grand Cevahir Oteli'nde Başbakan Recep Tayyip Erdoğan'ın katılımıyla gerçekleştirildi. Genel kurulda konuşan Erdoğan, ekonomide 28 aylık süre içerisinde elde ettikleri başarılara işaret ederek, "Kişi başına milli gelirde 10 bin dolara doğru ikinci dönemde yürüyeceğiz. Bunu başardığımız sürece dünyada o saygın yeri yakalayacağımıza inanıyoruz. Ekonomik bağımsızlığımız çok önemlidir" dedi. 

'Hortumlar kesildi' 
Ekonomik programdan, mali disiplinden taviz vermeyeceklerini bildiren Erdoğan, "Gece demeden gündüz demeden koşacağız. Hortumcuların hortumlarını kesmek suretiyle kesemizi, kasamızı güçlendirmeye başladık" dedi. 
Erdoğan, konuşmasında büyüme rakamlarına değinirken, Çin'in büyümesinin yüzde 9.1, Türkiye'nin yüzde 9.9 olduğuna işaret ederek, "Artık Çin'i de çok fazla önümüze getirmeyiniz" dedi. Erdoğan, Türkiye'nin dış borçlarına değinirken de, 2002 yılında yüzde 78.5 seviyesinde olan borç yükünün GSMH'ya oranının, geçen yıl yüzde 63.5'e gerilediğini kaydetti. Erdoğan, "Böylece Türkiye Maastricht kriterlerine çok yaklaşmıştır. İnşallah kısa süre içinde bu kritere de ulaşılmış olacaktır" diye konuştu. Başbakan Erdoğan, yabancı yatırımlarda da bu yıl hedeflerinin 13 milyar dolar olduğunu bildirdi. 

Nakil ilmühaberi 
Başbakan Erdoğan, İstanbul Belediye Başkanı iken kullandığı "Göçlerde, özellikle büyük şehirlere girişte nakil ilmühaberi istenmesi gerekir" ifadesinin bugün de arkasında olduğunu söyleyerek, bunun sadece Türkiye'ye has bir konu olmadığını, dünyanın gelişmiş ülkelerin büyük şehirlerinde de bu uygulamaların görüldüğünü belirtti. 

'Kimse durumdan vazife çıkarmasın' Başbakan Erdoğan, "etnik, bölgesel ve dini milliyetçiliği üç kırmızı çizgi olarak belirlediklerini" yineledi. AB'nin Türkiye' bazı konularda dayatmalarda bulunduğu yorumlarına ve bayrağa saldırı gerilimine de değinen Erdoğan şunları söyledi 
"AB'de birçok dayatmalar olduğu doğrudur. Hatta bizi parçalamaya yönelik gayretler içerisinde önümüze tezler geldiği de oluyor. Ama orada dik durmanız halinde kimsenin kalkıp da ülkemizin üzerinde böyle bir tasarruf yapması mümkün değildir. Kimse durumdan vazife çıkarmasın. Bayrağımıza saygısızlık... Bunlar yeni işler değil. Ne zaman ülke toparlanıyor, birileri birşeyler kurcalamaya başlıyor." 

28 Şubat söylemi 
Erdoğan'ın, 28 Şubat sürecinde siyasi gelişmelere karşı harekete geçilmesine gerekçe olarak komuta kademesince dile getirilen, "Durumdan vazife çıkardık" ifadesini kullanması dikkat çekti. RP-DYP koalisyonu sırasındaki laiklik karşıtı gelişmeler üzerine Haziran 1997'de, Genelkurmay'da seri brifingler düzenlendi. Halen Jandarma Genel Komutanı olan Orgeneral Fevzi Türkeri, 28 sayfalık brifing sunuşlarında, "TSK'nın durumdan vazife çıkarmak ve İç Hizmet Kanunu'na göre verilen ana görevleri doğrultusunda tehdidi yeniden değerlendirmesi keyfiyeti ortaya çıkmıştır" demişti. 

İzlenimler... 
Bakara suresiyle açıldı, Başbakan'a laf atıldı MÜSİAD Genel Kurulu'nda, Ömer Bolat başkanlığında tek listeyle gidilen seçimlerde yeni yönetim belirlendi. Bolat'ın başkanlığındaki yeni yönetim Hasan Büyükdede, Yusuf Cevahir, Ömer Cihad Vardan, İlhan Soylu, Ali Rıza Arslan, Hayati Bayrak, Nurettin Gazi Mısırlı, Mahmut Dede, Nureddin Nebati, Musa Sucu, Ömer Serdar Yeşil, Ali Gür, Mehmet Akif Özyurt, Dursun Topçu, Melikşah Utku, Ali Can Cebeci, Ahmet Albayrak, Mustafa Tavaslı ve Eyüp Akdağ'dan oluştu. Seçimli Genel Kurul, Bakara Suresi'nin 128., 262. ve 263. ayetlerinin, İmam Hatip Liseleri arası Kur'an - ı Kerim Güzel Okuma yarışmasında İstanbul ve Marmara Bölge Birincisi olan Hafız Bünyamin Araz tarafından okumasıyla başladı.Genel Kurul'da en başarılı şube, eski şube başkanları, en başarılı genel merkez personeli, en başarılı şube personeli, yönetim kurulu özel ödülü, 10. ve 15. yılını dolduran üyelere plaket verildi.Genel Kurul'a Saadet Partisi Başkan Vekili Recai Kutan, Büyük Birlik Partisi Genel Başkanı Muhsin Yazıcıoğlu, Devlet Bakanı Kürşad Tüzmen, Maliye Bakanı Kemal Unakıtan, Milli Eğitim Bakanı Hüseyin Çelik, Çevre ve Orman Bakanı Osman Pepe, İstanbul Büyükşehir Belediye Başkanı Kadir Topbaş, Türkiye İhracatçılar Meclisi TİM Başkanı Oğuz Satıcı, İşadamı Halis Toprak ve bin 500'e yakın üye katıldı.Başbakan Erdoğan'ın konuşması sırasında, bir genel kurul katılımcısı yüksek sesle 'Başbakan'ın görüşlerine katılmadığını' söyleyince, diğer konuklardan, 'Seni Amerika mı gönderdi ' diye tepki aldı. 

Tevhidle başladılar takvayla bitirdiler 1 Tevhid Allah'ın tek yaratıcı ve tek ilah olduğuna inanıp şirk koşmamak. 
2 Tefekkür Herhangi bir mesele hakkında düşünme, zihni yorma, derin düşünme ve işin şuuruna varma. 
3 Tertip İslam hukukunda "sırasına göre yapma" anlamına geliyor. Uygun bir sıraya, düzene koyma. 
4 Terakki İlerleme, yükselme, gelişme. 
5 Teşebbüs Girişim. 
6 Takım Ortak benimsenip kabul edilmiş ortak bir amaç etrafında hareket eden çalışanlar topluluğu. 
7 Tahayyül Hayalde canlandırma, imgeleme. 
8 Tasavvur Göz önünde, zihinde canlandırmak, düşünmek. 
9 Tedbir Önlem 
10 Tasarruf Birikim 
11 - Temkin Dikkat, ihtiyat, ölçülülük, özen. 
12 - Tarih Toplumların geçmişteki faaliyetlerini, toplumlar arasındaki ilişkileri, yer ve zaman göstererek, sebep - sonuç ilişkisi içinde inceleyen bilim 
13 - Töre Toplum yaşamında yararlı ve gerekli olduğuna ortaklaşa inanılan kimi yerde yasa ve ahlakın yerine geçebilen yazalı olmayan hukuk kuralları 
14 - Tevazu Alçakgönüllülük. 
15 - Takva Korkma, sakınma, Allah korkusuyla günahtan kaçınma, Allah'ın emir ve yasaklarına uymakta titizlik gösterme. 


</TEXT>
</DOC>
