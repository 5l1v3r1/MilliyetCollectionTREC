<DOC>
<DOCNO> 319060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo07.html </URL>
<DATE> 2005/02/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Demirören Hesabını veremeyeceğimiz hiçbir şey yok... 
</HEADLINE>
<TEXT>

     Beşiktaş Kulübü Olağan Mali ve İdari Genel Kurul toplantısı başladı. 
     Grand Cevahir Oteli'nde gerçekleştirilen kongreye Kulüp Başkanı Yıldırım Demirören, yönetim kurulu, Divan Kurulu ve kongre üyeleri katıldı. 
     Kongrede siyah-beyazlı camianın önde gelen isimlerinden eski başkan adayları Hasan Arat ve Fikret Orman ile Erdoğan Demirören ve eski yöneticiler de yer aldı. 
     Kongre Divan Başkanlığı'na Ali Rıza Dizdar getirilirken, toplantının başında 5 önerge verildi. 
     1038 kişinin katıldığı kongrede, önergelerin kabul edilmesi için 104 üyenin imzasının bulunması gerektiği bildirilirken, tüm önergelerin bu şartları gerçekleştirdiği ifade edildi. 
     
     DEMİRÖREN'İN AÇILIŞ KONUŞMASI 
     Beşiktaş Kulübü Başkanı Yıldırım Demirören, yaptığı açılış konuşmasında, göreve geldiklerinden bu yana sadece 9 ay geçtiğini, bu kısa sürede verdikleri sözlerin büyük bir bölümünü yerine getirdiklerini söyledi. 
     Görev süreleri içinde hatalarının da olabileceğini anlatan Demirören, şunları söyledi 
     ''Tabii ki hatalarımız oldu. Ama mühim olan hataların tekrarlanmamasıdır. Hataların tartışıldığı yer kongrelerdir. Ben de sizler gibi Beşiktaş aşkı ile dolu olan ve Beşiktaş örf ve adetleri ile büyümüş birisiyim. Diyorlar ki kulübü babası yönetiyor . Tabii ki babamın fikrini, aklını alacağım, çünkü o benim büyüğümdür. Ben Beşiktaş için olumlu olacak büyük, küçük herkesin fikrini değerlendiririm. Bunun aksini söyleyenler, düşünenler utansın.'' 
     
     BİRLİK VE BERABERLİK ÇAĞRISI 
     Demirören, Beşiktaş başkanı olduğu günden itibaren birlik ve beraberlik içinde olalım dediğini hatırlatarak, şöyle devam etti 
     ''Bunu başarırsak sadece Türkiye'de değil, Avrupa'da da başarılı oluruz. Ama bazı çevreler, içimizdeki kişiler, kongre üyeleri başkanına, yönetimine karşı yakışmayan konuşmalar yapıyor. İnanıyorum ki bu kişilerin başkanına, yöneticisine saygısı yok. Seçimlerde daima kazanan ve kaybedenler vardır. Ancak ortak ideal Beşiktaş'tır. Koltuk davası için Beşiktaşlılığı unutmayın. Beşiktaş'ımızın ulvi değerlerine herkes saygı duymalı. Makamlar kalıcıdır. Yarın bu koltukta başkaları oturacak. Bugün bu saygıyı gösteremeyenler, yarın bunu nasıl içine sindirecek.'' ''Her mikrofonu gören kendi reklamını yapmak, rant yapmak için konuşamaz'' diyen Demirören, seçim sürecinde ne söz verdilerse onu yaptıklarını, BJK İnönü Stadı ile Akatlar Spor Kompleksi'ni tamamladıklarını ifade etti. 
     
     ''FULYA PROJESİNİ BİTİRMEMİZE KİMSE ENGEL OLAMAZ'' 
     Demirören, Fulya Projesi'ne de değinerek, ''Fulya'yı da bitireceğiz. Beşiktaş'a bu tesisi kazandıracağız. Bu tesisi bitirmemize kimse mani olamaz. Bana diyorlar ki Seba, plazaları yaptırdı, hala dedikoduları yapılıyor . Ben de diyorum ki plazaları yapanlar değil, bunun dedikodusunu yapanlar utansın. Fulya biran önce bitmeli. Fulya'yı seçim yatırımı olarak görenler var. Bu ben ve yönetim için değil, Beşiktaş'ın geleceği için büyük bir yatırımdır. Bırakın bitirelim'' şeklinde konuştu. 
     Kongrede 3 ayrı dönemin ibra edileceğini hatırlatan Demirören, ''İbra etmeyenler olacağını duydum. Eğer bu alışkanlık haline gelirse, işimden oldum diye ibra etmem deniliyorsa bu doğru değildir. Eğer hatalar varsa her şey burada konuşulur, burada biter. Yoksa Beşiktaş 1980'deki durumuna düşer'' dedi. 
     
     HESABINI VEREMEYECEĞİMİZ HİÇBİR ŞEY YOK'' 
     ''Hesabını veremeyeceğimiz hiçbir şey yok'' diyen Demirören, şöyle devam etti 
     ''Ben hesabı yalnız size veririm. Bizim Beşiktaş sayesinde elde edeceğimiz, ticari veya sosyal bir kazancımız yoktur. Bizim tek hedefimiz gönlümüzdeki Beşiktaş'ı yaratmak ve yıllar sonra bunun gururunu torunlarımızla, çocuklarımızla yaşamaktır. Ben nefret için, kırgınlık için, bırakıp gitmek için değil, sevgi için tevazu için Beşiktaş için buradayım.'' Son olarak kongre üyeliğinden çıkarılıp çıkarılmaması konusunda genel kurulda oylama yapılması için önerge verilen spor yazarı Kazım Kanat'a değinen Demirören, ''Kazım Kanat, Beşiktaş'ı rencide edici yazısı nedeniyle bu duruma geldi. Biz her türlü eleştiriye açığız. Ama kimse Beşiktaş'ı rencide edemez. Ama ben yine de diyorum ki gelin bu önergeyi geri çekelim. Genel kurul olarak Kanat'a kınama cezası verelim'' dedi. 
     Bu arada, Demirören'den sonra genel sekreter Kenan Öner ve yönetim kurulu üyesi Can Akın Çağlar, görevde bulundukları sürede kulübün idari ve mali faaliyetleri ile ilgili bilgiler verdi. 
     
</TEXT>
</DOC>
