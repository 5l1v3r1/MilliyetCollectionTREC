<DOC>
<DOCNO> 331960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy03.html </URL>
<DATE> 2005/04/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TBMM, Arnavutluk milletvekillerini ağırlayacak... 
</HEADLINE>
<TEXT>

     Arnavutluk-Türkiye Parlamentolararası Dostluk Grubu Başkanı ve üyeleri, resmi temaslarda bulunmak üzere yarın Türkiye'ye gelecek. 
     TBMM Başkanlığı'ndan yapılan açıklamaya göre, Türkiye-Arnavutluk Parlamentolararası Dostluk Grubu'nun davetlisi olarak Türkiye'ye gelecek olan konuk heyet, 13 Nisan Çarşamba günü TBMM Türkiye-Arnavutluk Parlamentolararası Dostluk Grubu ile görüşecek. 
     Aynı gün TBMM Başkan Vekili İsmail Alptekin'i de ziyaret edecek olan heyet, öğleden sonra da Genel Kurul çalışmalarını izleyecek. Heyet, Dışişleri Komisyonu Başkanı Mehmet Dülger ve AB Uyum Komisyonu Başkan Vekili Ali Rıza Alaboyun ile de temaslarda bulunacak. 
     Heyet, resmi temaslarını tamamladıktan sonra 15 Nisan Cuma günü Türkiye'den ayrılacak. 
     
</TEXT>
</DOC>
