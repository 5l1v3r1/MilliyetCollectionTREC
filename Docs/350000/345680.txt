<DOC>
<DOCNO> 345680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy14.html </URL>
<DATE> 2005/05/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Güçlü Süt fiyatlarına müdahale edecek bir araç yok 
</HEADLINE>
<TEXT>

     Tarım ve Köyişleri Bakanı Sami Güçlü, süt fiyatlarındaki düşüşe dikkati çekerek, "Müdahale edecek bir aracın olmaması, elimizi kolumuzu bağlıyor" dedi. 
     TBMM Genel Kurulu, Başkanvekili İsmail Alptekin başkanlığında saat 11.00’de toplandı. Alptekin, gündeme geçmeden önce 3 milletvekiline söz verdi. 
     CHP Tekirdağ Milletvekili Enis Tütüncü’nün son 1-1.5 ayda süt fiyatlarındaki düşüşle ilgili gündemdışı konuşmasını yanıtlayan Tarım ve Köyişleri Bakanı Güçlü, geçen yıl yapılan Tarım Şurası’nda ortaya konulan tarımın önemli 5 sorunundan 3’ünü çözdüklerine işaret etti. 
     Güçlü, ancak yılların birikimi olan sorunların bir günde giderilmesinin mümkün olmadığını vurguladı. 
     Süt hayvancılığında iyileşme olduğunu, ancak üretimdeki artışa tüketimin aynı şekilde ayak uyduramadığını belirten Güçlü, "Hayvancılığı geliştirmek zorundayız. Bunun için de söktüren önündeki engeller neyse, onları ortadan kaldırmak zorundayız. Buna engel, süt ve et fiyatlarındaki düşüşse, onlara da müdahale etmek zorundayız" dedi. 
     Alınan önlemlerin etkisinin öncelikle et sektöründe önümüzdeki günlerde görüleceğini kaydeden Güçlü, et fiyatlarına müdahale etme imkanı olmasına karşılık sütte böyle bir müdahale aracının olmadığını vurguladı. Güçlü, "Sütte bir müdahale aracının olmaması, elimizi kolumuzu bağlıyor. Ancak müdahale edebilecek bir mekanizmayı bulmak zorundayız" diye konuştu. 
     Güçlü, okullarda ve dar gelirli kesimin süt tüketiminin özendirilmesine dönük arayışların sürdüğünü belirterek, bunun için çeşitli kampanyalara ihtiyaç olduğunu vurguladı. Yaşanan sorunların geçici olduğuna dikkati çeken Güçlü, süt fiyatlarındaki düşüş nedeniyle üreticilerin ellerindeki hayvanları satmak ya da kesmek yoluna gitmemesini istedi. Türkiye’nin hayvan varlığını arttırmak zorunda olduğunu vurgulayan Güçlü, yapılan çalışmaların sonucu olarak bazı önlemleri önümüzdeki günlerde hayata geçireceklerini bildirdi. 
     
     "HER GÜN 15 MİLYON EKMEK İSRAF EDİLİYOR" 

     AK Parti Niğde Milletvekili Mahmut Uğur Çetin de gündemdışı konuşmasında, ekmek israfına dikkati çekti. Türkiye’de günlük üretilen 120 milyon ekmeğin 15 milyonunun israf edildiğini anlatan Çetin, bunun maliyetinin çok yüksek olduğunu vurguladı. İstanbul’un ekmek israfında başı çektiğini, özellikle lokanta ve otel gibi tesislerde ekmek israfının daha yüksek olduğunu belirten Çetin, "Gelir düzeyi yükseldikçe ekmek tüketimi düşüyor ama ekmek israfı artıyor" dedi. Çetin, ihtiyaçtan fazla alınmasının, bayatlamasının ve uygun olmayan koşularda saklanmasının ekmek israfını önemli ölçüde artırdığını söyledi. 
     
     KISAKÜREK’İN DOĞUMUNUN 100. YILDÖNÜMÜ 

     AK Parti Balıkesir Milletvekili Ali Aydınlıoğlu ise gündemdışı konuşmasını, yazar Necip Fazıl Kısakürek’in 100. doğum yıldönümüne ayırdı. "Türkçe’nin büyük üstadı" olarak nitelendirdiği Kısakürek’in ideolojik perspektiften değerlendirildiğini belirten Aydınlıoğlu, Yazarın "Kaldırımlar" ve "Sakarya" şiirinden bölümler okudu. 
     
</TEXT>
</DOC>
