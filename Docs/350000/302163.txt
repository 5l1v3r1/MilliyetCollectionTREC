<DOC>
<DOCNO> 302163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko12.html </URL>
<DATE> 2004/12/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Felaket bölgesi otomotiv pazarıydı... 
</HEADLINE>
<TEXT>

     Haluk Yüksel AA 

Endonezya'nın Sumatra Adası açıklarında meydana gelen 9 büyüklüğündeki deprem ve ardından gelen dev dalgalar tsunami yüzünden binlerce kişinin hayatını kaybettiği Güney Asya ülkeleri, Türk otomotiv sektörünün gelişen pazarları arasında bulunuyor. 
     Sektörün, felaketten en çok etkilenen ve ölümlerin yaşandığı 10 ülkeye, ocak-kasım döneminde, 62 milyon 682 bin dolar ihracat gerçekleştirdiği bildirildi. 
     AA muhabirinin Uludağ İhracatçı Birlikleri UİB kayıtlarından derlediği bilgiye göre, 11 ayda 5 kıtada 178 ülke ve özerk bölgeyle 14 serbest bölgeye ihracat yapan sektör, 11 ayda toplam 9 milyar 463 milyon 648 bin dolar ihracatının büyük bölümünü Avrupa Birliği AB ile gelişmiş batı ülkelerine gerçekleştirdi. 
     Ekonomik kriz ve iç pazarın daralmasının ardından ihracata yönelen sektör, bu süreçte arayışını sürdürürken, yeni pazarlar keşfetti. Çoğu kişinin haritadaki yerini dahi bilmediği ve daha çok felaket haberleriyle gündeme gelen bu pazarlardaki ihracat serüveni, küçük rakamlarla başlamasına rağmen, zaman içinde önemli rakamlara ulaştı. 
     Sumatra Adası açıklarındaki deprem ve tsunami ile gündeme gelen Güney Asya ülkelerinden Tayland, otomotiv ihracatının yapıldığı ülkeler sıralamasında 33'üncü, Hindistan 66'ncı, Kenya 82'nci, Malezya 85'inci, Sri Lanka 111'inci, Tanzanya 120'inci, Endonezya 121'inci, Bangladeş 139'uncu, Maldiv Adaları 141'inci, Burma 150'inci sırada yer alıyor. 
     
</TEXT>
</DOC>
