<DOC>
<DOCNO> 339422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo09.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi başına yıkıldı 
</HEADLINE>
<TEXT>


Doping davası nedeniyle zor bir dönem geçiren Süreyya Ayhan, şimdi de Belediye Meclisi'nden onay çıkmadığı için tapusunu alamadığı ve TEDAŞ tarafından elektriği kesilecek evinin derdine düştü 

UĞUR TENEKECİOĞLU ANKARA DHA 


Milli atlet Süreyya Ayhan, şok üstüne şok yaşamaya devam ediyor. Avrupa Şampiyonu olduktan sonra Başbakan Recep Tayyip Erdoğan'ın hediye ettiği Ankara Dikmen Vadisi'ndeki evinin tapusunu, Büyükşehir Belediye Başkanı Melih Gökçek'in, Belediye Meclisi'nden onay çıkarmaması yüzünden bir türlü alamayan Ayhan'ın başı, şimdi de dairenin elektriğini kesecek TEDAŞ ile derde girdi. 
TEDAŞ yetkilileri, Ayhan'dan elektrik saatini bir ay içinde üzerine geçirtmesini, yoksa sayacın sökülerek elektriğinin kesileceğini bildirdi. İşlemlere başlamak için gerekli tapuyu almak amacıyla evi veren şirketle temasa geçen Ayhan ret cevabıyla karşılaştı. Milli atlet de Devlet Bakanı Mehmet Ali Şahin'i arayarak durumu anlattı ve yardım istedi. 
Bir yandan doping cezasından kurtulmaya çalışırken, şimdi bir de karanlıkta kalmamak için tapu peşine düştüklerini belirten Ayhan, "Ödülü bize devletimiz verdi. Ama işlemler bir türlü tamamlanmadı. Eğer tapu verilmezse karanlığa gömüleceğiz" dedi. 

Gökçek çok titiz 
Ankara Büyükşehir Belediye Başkanı Melih Gökçek ise olayın üzerinde titizlikle durduklarını belirterek, "Belediyelerin başarılı sporculara ödül vermesiyle ilgili kanun yürürlüğe girdiği sıralarda doping olayı baş gösterdi. Aylardır süren bu mesele nedeniyle Süreyya'ya hediye edilecek ev konusunu Belediye Meclisi'ne sunamadık. Kabul edilmez diye düşündük. Şimdi Süreyya'nın doping olayından temizlenmesi lazım veya başka bir formül üreteceğiz" diye konuştu. 

Elvan, Katar'a hazır 

DİLEK KARAMAN DHA 

Beş bin metre Dünya rekortmeni milli atlet Elvan Abeylegesse, 13 Mayıs'ta Katar'da katılacağı sezonun ilk önemli sınavı Super Grand Prix'e hazır olduğunu söyledi. Yarışa birçok ünlü atletle birlikte ismen çağrılan Elvan, Katar'da havanın çok sıcak olması nedeniyle zorlanabileceğini belirterek, "Ancak hedefim bu yarışta da iyi bir derece yapmak" dedi. Milli atletin antrenörü Ertan Hatipoğlu ise "Amacımız hem puan toplamak, hem de daha fazla koşmuş olmak. Elvan'ın kazanacağına inanıyorum. Ama böyle yarışlarda derece önemli değil. Önemli olan ülkemizi en iyi şekilde temsil etmek" diye konuştu. 

Bisiklette komşu baskını 

Cumhurbaşkanlığı Bisiklet Turu'nda heyecan tırmanıyor. 14 ülkeden sporcuların pedal bastığı organizasyonda Kuşadası - Bodrum arasındaki 2. etabı Bulgar Svehoslav kazandı 

41. Uluslararası Cumhurbaşkanlığı Türkiye Bisiklet Turu'nun Kuşadası - Bodrum arasında koşulan ikinci etabını Bulgaristan'dan Tchanliev Svehoslav kazandı. 14 ülkeden 18 takıma mensup 104 sporcunun yarıştığı 165 kilometrelik etapta, Svehoslav 4.14.01'lik dereceyle finişe ilk sırada varırken, Bulgar pedalı tekerlek farkıyla Arnavutluk'tan Palion Zerka ve yine Bulgar Eveni Gerpanov izledi. Ay - Yıldızlı ekibimizin de iki takım halinde katıldığı turda bugün Bodrum - Marmaris etabı geçilecek. 

Önce görev, sonra diploma 

Kuzey Disiplini Kayak Milli Takımı'nda görev yapan Turgay Köse'nin antrenör diplomasını 5 - 16 Nisan'da Sarıkamış'ta düzenlenen kursta aldığı ortaya çıktı. Köse'nin diploması olmamasına rağmen ve birçok belgeli antrenör varken daha önce çeşitli defalar Kuzey Disiplini Milli Takımı'nda görevlendirilmesi şaşkınlık yarattı. Köse, fahri olarak görev yaptığı bu dönemde birçok kez milli takımla yurt dışına da çıktı. 

Saygıner söz istedi 

Bilardo Federasyonu tarafından Almanya'da maça çıkmadığı, milli takımın motivasyonunu bozduğu ve spor teşkilatına hakaret ettiği gerekçesiyle ceza kuruluna sevk edilen Semih Saygıner, savunmasını sözlü yapma talebinde bulundu. Bir süredir federasyon ile ilişkileri bozuk olan şampiyon sporcunun kurula olayların gelişimini detaylı olarak anlatmak istediği, bu yüzden toplantıya davet edilme başvurusunda bulunduğu öğrenildi. 

Voleybolda fire yok 

Çek Cumhuriyeti'nin Brno kentinde organize edilen 32. Avrupa Bahar Kupası Voleybol Turnuvası'nda Erkek Milli Takımımız, Slovakya'yı 3-0 yenerek grup birincisi oldu. Ay - Yıldızlı ekibimiz, rahat bir oyun çıkardığı mücadelede setleri 25-15, 25-22 ve 25-14 kazandı. Bayan Milli takımımız ise Fransa'yı 25-22, 20-25, 25-20 ve 25-16'lık setlerle 3-1 mağlup etti. Bayanlarımız dördüncü karşılaşmalarını yarın İsviçre ile yapacak. 

Kızılsu'dan Türkiye rekoru 

Trap ve Skeet Türkiye Şampiyonası Kahramanmaraş'ta yapıldı. Alp Kızılsu, daha önce trapta 150 atışta 141 isabet olan Türkiye rekorunu, 150 atışta 144 isabetle kırdı. Şampiyonanın birincileri şöyle Skeet Büyük Bayanlar Duygu Mut, Trap Büyük Bayanlar Nihan Gürer, Skeet Büyük Erkekler Yusuf Karamuk, Trap Büyük Erkekler Alp Kızılsu, Trap Genç Bayanlar Hatice Genç, Trap Genç Erkekler Mert Pekön, Skeet Genç Erkekler Ceyhun Şimşek. 

Formula 1'e 40 bin turist 

İstanbul Ticaret Odası İTO Başkanı Murat Yalçıntaş, Formula 1 için İstanbul'a iyi para bırakan turistlerin geleceğini ifade ederek, "40 bin turist bekliyoruz" dedi. Fosters sponsorluğunda Üniversitelere yönelik düzenlenen 'F1 ve Türkiye' panellerinin Sabancı üniversitesi'nde düzenlenen ilkine katılan Yalçıntaş, "Kişi başına ortalama bin dolar harcama olacak. Oteller de yüzde 100 doldu. Ticaret canlanacak" diye konuştu. 

Avrupa sınavı 

Ataköy Avni Akyol Kapalı Yüzme Havuzu'nda düzenlenen Avrupa Gençler Sutopu Şampiyonası Eleme Grubu maçları bugün başlayacak. Eleme grubu maçlarında Türkiye, Gürcistan, Moldova, Romanya, Slovenya, Litvanya ve Makedonya mücadele edecek. Karşılaşmalar 8 Mayıs Pazar günü sona ererken, grupta ilk iki sırayı alacak ekipler, ağustos ayında Bulgaristan'daki finallerde mücadele etme hakkını kazanacak. 


</TEXT>
</DOC>
