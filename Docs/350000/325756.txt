<DOC>
<DOCNO> 325756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo07.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane bitiyor mu 
</HEADLINE>
<TEXT>


Michael Schumacher 2005'e hiç de alışmadık bir şekilde girdi. Sezonun ilk iki yarışı sonunda sadece 2 puan alabilen ünlü Alman pilotun şampiyon olup, olamayacağı şimdiden sorgulanmaya başladı 


Ferrari ve efsane sürücüsü Michael Schumacher sezona kimsenin beklemediği derecede kötü bir giriş yaptı. 
Kimilerine göre taktik gereği, kimilerine göre h l 2004'ün aracını kullanmasının dezavantajını yaşıyor. Pistteki 'kırmızı' ambargodan artık illallah diyen yarışseverler ise biraz da kendi iç dünyalarındaki sinirin doğrultusunda Ferrari'nin devrinin bittiği yolunda yorumlar yapıyor. Ama gerçek olan birşey var ki, o da geçen yıl ilk iki yarışı kazanıp, 20 puanla genel klasmanda zirveye oturan Schumi'nin şimdilik aynı rahatlığa ulaşamayacak gibi gözükmesi... 

Puan alamayabilirdi 
Öyle ki, Malezya Grand Prix'sinde üçüncülük mücadelesi veren Fisichella ile Webber çarpışarak, yarış dışı kalmasa son 5 yılın Dünya Şampiyonu Alman sürücü belki de henüz puanla tanışmamış olabilecekti. Tabii burada İtalyan ekibinin h l geçen yılın aracını kullandığını göz ardı etmemek gerekir. 
Malezya'da Fernando Alonso'dan 1 dakika 20 saniye fark yiyen Michael Schumacher ve Ferrari'nin beyin takımı, Avrupa'da görücüye çıkarmayı planladıkları 2005 model aracı şimdi 3 Nisan'daki Bahreyn Grand Prix'sine yetiştirmeye çalışıyorlar. Çünkü bu sezon onlar da pabucun pahalı olduğunu anladılar. 

'Elimden geleni yaptım' 
Michael Schumacher de yarış sonrası yaptığı açıklamalarla durumdan memnun olmadığını ve şampiyonluk şanslarının riske girdiğini ifade etti. 
Geçen yıl ilk 13 Grand Prix'nin 12'sini kazanarak, müthiş bir başarıya imza atan Schumi, "Renault ile aramızda oluşan farkın büyük olduğuna kuşku yok. Eğer beş ve altıncı yarıştan sonra da bu şekilde kalırsak, işimiz çok zora girer. Geçen yıl takım halinde 15 zafer kazandık. Ama Sepang'da yedinci olabildik. Bu sevinilecek bir durum değil. 13. sıradan başladığım yarışı 7. bitirerek, elimden gelenin en iyisini yaptığıma inanıyorum" dedi. 

'Sorun lastik değil' 
Schumacher, Bridgestone lastik konusunda eleştiri getirenlerle aynı paralelde düşünmediğini vurgulayıp, "Sadece bir faktörü suçlamak çok yanlış" yorumunu yaptı. 
Katıldığı 214 yarışta 83 birincilikle bir rekora imza atan Michael Schumacher'in kariyeri ise onun kolay kolay pes etmeyeceğini gösteriyor. 

Bu sene şansı az 
Mümtaz TAHİNCİOĞLU 

Ferrari bu sezona geçen yıl yarıştığı araçla başladı. Bu onlar açısından büyük bir handikap. Yeni aracı Avrupa'daki ilk Grand Prix'de kullanacaklar. Belki Bahreyn'de deneyecekler. Aracın lastik ile uyumu sorun yaşatıyor. Yeni kurallara göre yarış boyunca kullanıyorlar. Araba da ona göre dizayn edilmediği için en büyük sıkıntıyı orada yaşıyorlar. Yarışlar Avrupa'ya taşındığı zaman biraz öne çıkacaklardır ama ben bu sezon Ferrari'nin şampi-yonluk şansını çok az görüyorum. 

Kolay pes etmezler 
Serhan ACAR 

Ferrari, 2004 model aracının 2005'e uyarlanmış versiyonuyla yarışıyor. Yani 1 yaşındaki bir otomobille yarışıyorlar. Bu onlar açısından büyük dezavantaj. Ayrıca bir de lastik konusunda handikap yaşıyorlar. Ferrari, Bridgestone ile yarışan tek büyük takım. Bridgestone, çoklukla tercih edilen Michelin'e göre daha gelişmiş bir lastik. Schumi, 2003'de Macaristan'da Alonso'dan tur yemişti ama sonra düzelip, şampiyon oldu. Ferrari belki domine edemez ama zirve için yarışacaktır. 

Lastik değişmeli 
Erhan ARSEVEN 

Ferrari yıllardır aynı şeyi yapıyor. Eski otomobille başlayıp, yenisini Avrupa'da ortaya çıkarıyor. Bugüne kadar eskilerle başarılı olmuşlardı. Ancak yeni kural değişikliği ve rakiplerin çok güçlü sezona girmesi, Ferrari'nin geriye düşmesine neden oldu. Ayrıca lastikler de çok önemli. Ferrari'nin kullandığı Bridgestone'un mutlaka rakiplerine üstünlük sağlayacak bir değişiklik yapması gerekiyor. Renault'un hakkını yemeyelim ama zannederim yeni otomobille Schumacher yine ön plana çıkacaktır. 

Taktik gereği 
Berkan KILIÇ 

Son yıllarda Formula 1'de Ferrari'nin ve Michael Schumacher'in ambargosu bu spora ilginin azalmasına yol açtı. Özellikle seyirci sayısında düşme yaşanıyordu. Yarışlar sonu belli olan film gibiydi. Bu durum Ferrari'nin kendini biraz geri çekmesine neden oldu. Schumi, takım taktiği gereği sezona böyle bir giriş yaptı. Ferrari sonlara doğru atak yapıp, iddialı hale gelecektir. Sezonun 3., 4. veya 5. yarışından sonra da üst sıralara tırmanır. Şampiyonluk için kısa zamanda potaya girecektir. 


</TEXT>
</DOC>
