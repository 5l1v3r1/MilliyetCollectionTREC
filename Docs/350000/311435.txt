<DOC>
<DOCNO> 311435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur11.html </URL>
<DATE> 2005/02/01/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Dikkat Şiddetli kar yağışı kapıda... 
</HEADLINE>
<TEXT>

     Milliyet İNTERNET 

Şiddetli kar yağışı çarşamba gecesi Türkiye'ye giriş yapıyor. İstanbul önümüzdeki 3 gün karla karışık yağmurlu, kar yağışı özellikle perşembe günü etkili olacak. Ankara çarşamba ve perşembe kar yağışlı, Antalya ve Adana üç gün sağanak yağışlı. İzmir yarın yağmur, perşembe günü sağanak alacak. 
     Hava sıcaklığı perşembeden itibaren yeniden azalıyor. İstanbul'da gündüz sıcaklıkları 6 dereceye kadar düşerken, Ankara'da gündüz 2 gece -3 dereceye kadar inecek. İzmir'de de gece sıcaklıkları 3 derecelerde... 
     YARIN kar yağışı gece Marmara'dan yurda etkili giriş yapıyor. Gece boyunca Marmara'da süren kar yağışıyla birlikte poyraz şiddetli esecek. Ege'nin kıyısı, Akdeniz ve Güneydoğu'da lodosla birlikte yağmur var. Kar yağışı ayrıca Hakkari-Van çevresinde de devam ediyor. Diğer bölgelerimiz parçalı bulutlu. 
     PERŞEMBE kar her yerde... Marmara, Ege, İç Anadolu, Batı Karadeniz, ve Doğu Anadolu'nun güneyi ile batısı'nda kar yağışı bekleniyor. Kar, Marmara'da şiddetli yağacak. Akdeniz ve Güneydoğu Anadolu'da ise etkili yağmur var, sel ve su baskınlarına dikkat. Orta ve Doğu Karadeniz ile Doğu Anadolu'nun kuzeyi parçalı bulutlu. 
     CUMA günü bütün Türkiye'de kar ve yağmur yağıyor. Orta-Doğu Karadeniz ve Akdeniz'in kıyısı ile Güneydoğu ANadolu yağmurlu, yağmur özellikle Güneydoğu Anadolu'da şiddetli yağacak. Diğer bölgelerimizin tamamı kar yağışlı... Kar özellikle Marmara'da poyrazla birlikte etkili... Yağış almayan tek yer İzmir, gökyüzü parçalı bulutlu. 
     İSTANBUL'DA KAR ALARMI 
     İstanbul Meteoroloji Bölge Müdürülüğü'nden alınan bilgiye göre yarın Balkanlar'dan gelecek olan soğuk hava dalgası, Trakya'dan başlayarak, hemen hemen yurdun tamamında etkili kar yağışına neden olacak. Uzmanlar, akşam saatlerinde başlayacak karla karışık yağmurun, perşembe günü yoğun kar yağışına dönüşeceğini, kar yağışının cuma günü de etkisini sürdüreceğini belirtti. 
     İstanbul Büyükşehir Belediyesi Afet Kordinasyon Merkezi'nin de AKOM otoyollarda olası buzlanma tehlikesine karşı tuzlama ve iş makinalarını hazır bekletiği bildirildi. 
     İstanbulluları sadece kara değil, fırtınaya karşı da uyaran yetkililer, buzlanma tehlikesine karşı vatandaşları dikkatli olmaları konusunda uyardı. 

     
</TEXT>
</DOC>
