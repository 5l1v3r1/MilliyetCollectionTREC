<DOC>
<DOCNO> 320064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo29.html </URL>
<DATE> 2005/03/02/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Denizlispor yarı finalde, Konyaspor elendi 6-5 
</HEADLINE>
<TEXT>

     Futbolda Türkiye Kupası çeyrek final maçında Denizlispor, Konyaspor'u penaltı atışları sonucu 6-5 yenerek yarı finale kaldı ve bu turda Fenerbahçe'nin rakibi oldu. 
     Konyaspor'dan Tayfun'un 20. dakikada kırmızı kart görmesiyle 10 kişi kalan rakibi önünde Ersen Martin ile öne geçen Denizlispor, Altan'ın ilk yarının bitiminde attığı gole engel olamadı. 90 dakikanın berabere bitmesinin ardından uzatma dakikalarında da gol olmadı ve penaltılara geçildi. 
     Denizlispor'dan Alp, Tomas, Fatih, Ersen Martin ve Serhat peanltı atışlarını gole çevirirken, Burak kaleci Özden'i geçemedi. Konyaspor'da ise Erhan Albayrak, Levent, Camara, Muhammet Hanefi Denizlispor ağlarını havalandırdı, Yasin ve Levent penaltıları kaçırdı. Bu sonuçla Denizlispor Türkiye Kupası'nda yarı finale yükselen ikinci takım oldu. 
     
     İLK YARI 

     3. dakikada Timuçin rakiplerini geçerek topu ceza yayı üzerindeki arkadaşı Ömer Rıza'ya verdi. Ömer Rıza'nın sert vurduğu top, kaleci Özden'in ellerinde kaldı. 
     15. dakikada Ceyhun'un pasını alan Baliç, topu bekletmeden daha iyi pozisyondaki Yasin'e bıraktı. Yasin'in kaleyi karşıdan gören cepheden gelişine vurduğu top, kalenin yaklaşık yarım metre üstünden auta çıktı. 
     19. dakikada Ersen Martin'e faul yapan Tayfun, pozisyon sonrası bu futbolcuya tokat atınca, kırmızı kart görerek takımını 10 kişi bıraktı. 
     26. dakikada Ersen Martin, zor pozisyonda topu Ömer Rıza'ya aktardı. Ömer Rıza'nın ceza alanı girişinde aşırtma vuruşla gönderdiği top, kalenin az farkla üstünden auta çıktı. 
     30 dakikada Denizlispor'un golü geldi. Timuçin'in serbest atışında çok iyi yükselen Ersen Martin, kafayla topu ağalara göndererek takımını 1-0 öne geçirdi. 
     36. dakikada Abraham'ın ortasında, Timuçin'in kafa vuruşuyla kaleye gönderdiği topu, kaleci Özen son anda kornere çeldi. 
     40. dakikada Konyaspor atağında Altan, Denizlispor ceza sahasına girdi ve düzgün bir vuruşla skoru dengeleyen golü attı 1-1. 
     
     İKİNCİ YARI 

     47. dakikadaki Denizlispor atağında, Timuçin'in arapasında Ersen Martin kaleciyle karşı karşıya kaldı. Özden, bu futbolcunun ayaklarına yatarak mutlak bir golü önledi. 
     60. dakikada Timuçin'in kapalı tribünler önünden kullandığı serbest vuruşta Ersen Martin, topa çok iyi yükseldi. Ersen Martin'in kafa vuruşuyla kaleye gönderdiği top, üst direğe çarparak oyun alanına döndü. 
     75. dakikada Mustafa Keçeli'nin ortasında Suat Usta'ya çarpan top kaleye yöneldi. Özden, son anda topu kornere çeldi. 
     Maçın kalan dakikalarında skoru değiştirecek gol gelmeyince, 90 dakika 1-1 sona erdi. 
     109. dakikada Timuçin'in kullandığı faul atışında kalabalığın arasından iyi yükselen Ersen Martin, kafayla vuruşunu yaptı. Ancak top direğin hemen üzerinden auta gitti. 
     113. dakikada Timuçin'in ortasında Ersen Martin, kafayla vuruşunu yaptı. İyi yer tutan Özden, kalesini bir kez daha golden kurtardı. 
     Maçın uzatma bölümlerinde de denge bozulmayınca penaltı atışlarına geçildi. 
     Penaltı atışlarını Denizlispor adına Alp, Abraham, Fatih, Ersen Martin ve Serhat gole çevirdi. Burak ise yararlanamadı. 
     Konyaspor adına da Erhan Albayrak, Levent, Camara ve Muhammed Hanifi penaltı atışlarını gole çevirirken Yasin ve Altan ise vuruşlardan yararlanamadı. 
     Penaltı atışları sonunda 6-5'lik skorla yarı finale yükselen takım Denizlispor oldu. 
     
</TEXT>
</DOC>
