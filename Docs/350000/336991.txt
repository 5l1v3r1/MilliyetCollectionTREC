<DOC>
<DOCNO> 336991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko22.html </URL>
<DATE> 2005/04/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Galatasaray'ın talip olduğu Seyrantepe'nin satış bedeli artırılıyor... 
</HEADLINE>
<TEXT>

     Türkan Al AA 

Maliye Bakanlığı, Galatasaray Kulübünün stat inşa etmek istediği Hazine'ye ait Seyrantepe arazisinde, satış bedelini arttırmaya hazırlanıyor. 
     Edinilen bilgiye göre, Seyrantepe arazisinin satışına ilişkin çalışmalar sürüyor. 
     Yeni ihale için öncelikle, Bayındırlık ve İskan Bakanlığı'nın yeni imar planı değişikliğini tamamlaması gerekiyor. Mevcut imar planında bölge parkı olarak görülen Seyrantepe arazisi, yeni imar planı ile konut, spor sahası ve sosyal tesis alanına dönüştürülüyor. Yeni imar planı ile ilgili çalışmaların da kısa sürede tamamlanması bekleniyor. 
     
     YENİ PLANA YENİ FİYAT 

     Hazine arazilerinin yönetim ve satışından sorumlu olan Maliye Bakanlığı Milli Emlak Genel Müdürlüğü, yeni imar planının tamamlanmasının ardından, Seyrantepe arazisi için yeni bedel tespitine hazırlanıyor. 
     Milli Emlak Genel Müdürlüğü'nden bir üst düzey yetkili, plan değişikliğiyle birlikte Seyrantepe arazisinin daha değerli hale geleceğini belirterek, şu açıklamada bulundu 
     ''Mevcut planda bölge parkı olan Seyrantepe arazisi, yeni imar planı ile toplu konutların inşa edileceği, içinde spor ve diğer sosyal tesislerin bulunacağı bir merkez haline gelecek. Bu çerçevede biz de plan değişikliğinin hemen ardından Seyrantepe için yeni bedel takdir edeceğiz. Bu şekilde son ihaleye 72 trilyon lira bedelle çıkılan Seyrantepe'de satış bedeli, yeni bedel takdiri ile artacak. Yeni bedel takdirinin ardından da hemen ihaleye çıkacağız. 
     Bizim amacımız, devlete ait Hazine arazilerini rayiç bedel üzerinden satarak, devlete mümkün olduğunca daha fazla kaynak sağlamak. Buradan elde edilecek gelir de daha sonra 5003 sayılı Kanun gereğince Karayollarına aktarılarak, tamamen duble yolların yapımında kullanılacak.'' 
     
     DİĞER KOOPERATİFLER DE İHALEYE GİREBİLİR 

     Aynı yetkili, Seyrantepe arazisinin üst kullanım hakkının irtifak hakkı yoluyla 30 yıllığına Galatasaray Kulübüne verildiğine de dikkat çekerek, ''Ancak üst kullanım hakkını verirken, 1 yıl içinde kulübün bütün plan ve projelerini tamamlama şartını koymuştuk. Bu süre Ekim ayında sona eriyor. Galatasaray Kulübünün, üst kullanım hakkı için Ekim'e kadar bütün plan ve projelerini tamamlayarak, ilgili birimlere onaylatması gerekiyor. Bunlar yapıldıktan sonra irtifak hakkı, üst kullanım hakkına dönüşecek'' dedi. 
     Milli Emlak Genel Müdürlüğü yetkilisi, üst kullanım hakkının, Seyrantepe arazisinin ihalede başkasına satışına da engel teşkil etmediğini vurguladı ve bu çerçevede ihaleye başka kooperatiflerin de katılabileceğini bildirdi. 

     
</TEXT>
</DOC>
