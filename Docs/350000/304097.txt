<DOC>
<DOCNO> 304097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo14.html </URL>
<DATE> 2005/01/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fenerbahçe ikinci yarının startını verdi... 
</HEADLINE>
<TEXT>

     Fenerbahçe, Birinci Süper Lig'de ikinci yarı hazırlıklarına bugün yaptığı çalışma ile başladı. 
     Uşakspor ile yaptıkları Türkiye Kupası ikinci kademe maçının ardından iki hafta izin yapan sarı-lacivertli futbolcular, sabah erken saatte Samandıra Tesisleri'nde toplanarak antrenmana çıktı. 
     Teknik direktör Christoph Daum, ilk idmanda futbolcularına kondisyon düzeylerini artırıcı çalışmalar yaptırdı. 
     Önce takım halinde koşu yapan sarı-lacivertli futbolcular, daha sonra tesislere girip salonda gerçekleştirdikleri çalışmanın ardından tekrar sahaya dönerek tempolu koşular yaptılar. Yaklaşık 2 saat süren antrenmanda futbolcuların, iki hafta aradan sonra ilk kez bu şekilde bir yükleme yapıldığı için, bir hayli yoruldukları gözlenirken, antrenmanın bitiş düdüğünü bazı oyuncular sevinçle karşılayarak, alkışladı. 
     
     SARI-LACİVERTLİLER 7 EKSİKLE ÇALIŞTI 
     Sarı-lacivertli takımın ilk çalışmasına 5 Brezilyalı futbolcusu ve sakatlıkları bulunan Serhat ve Van Hooijdonk katılmadı. 
     Brezilyalı futbolcular Alex, Nobre, Aurellio, Luciano ve Fabiano'nun bu gece İstanbul'da olacağı bildirilirken, tendonundaki sakatlığı nedeniyle İsviçre'ye kontrole giden Serhat ve sakatlığı henüz geçmeyen Van Hooijdonk da antrenmana çıkmadı. 
     Bu arada, sakatlığı nedeniyle ligin ilk yarısının son haftalarında forma giyemeyen Deniz, takımdan ayrı çalışma yaparken, yine ilk yarıda geçirdiği sakatlığını iki haftalık tatil döneminde atlatan Kemal, takımla birlikte çalıştı. 
     
</TEXT>
</DOC>
