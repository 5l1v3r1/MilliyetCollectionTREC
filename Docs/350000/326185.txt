<DOC>
<DOCNO> 326185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun14.html </URL>
<DATE> 2005/03/23/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Kırgızistan'da muhalifler bir binayı daha ele geçirdi... 
</HEADLINE>
<TEXT>

     Kırgızistan Devlet Başkanı Askar Akayev'in istifasını talep ederek Oş ve Calalabad kentlerinde ayaklanan muhaliflerin, ülkenin güneyinde bir hükümet binası daha ele geçirdikleri bildirildi. 
     Yetkililer, Kadimçay bölgesindeki Pulgon kentinde bulunan bir hükümet binasının muhalifler tarafından basıldığını söylediler. 
     İçişleri Bakanlığı sözcüsü Nurdin Zangarayev, 300 kadar protestocunun binayı bastığını, silahlı olup olmadıklarını bilmediğini belirtti. 
     Muhalif yetkililer ise, yaklaşık 600 protestocunun, binanın kontrolünü kan dökmeden ele geçirdiğini söylediler. 
     Kırgızistan'da 27 Şubat'ta yapılan genel seçimlerin ilk tur sonuçlarına itiraz eden protestocular, ülkenin en büyük ikinci kenti Oş ile Calalabad'da kontrolü ele geçirmiş ve bu iki kent yağmalama ve şiddet olaylarına sahne olmuştu. 
     
</TEXT>
</DOC>
