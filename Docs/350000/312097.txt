<DOC>
<DOCNO> 312097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo38.html </URL>
<DATE> 2005/02/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
UEFA'dan Cem Papila ve Metin Aydoğan'a görev... 
</HEADLINE>
<TEXT>

     Avrupa Futbol Federasyonları Birliği UEFA , FIFA kokartlı Türk hakemleri Cem Papila ve Metin Aydoğan'a 17 Yaşaltı Avrupa B Gençler Futbol Şampiyonası Eleme Grubu maçlarında görev verdi. 
     Futbol Federasyonu'ndan yapılan açıklamaya göre, Fransa'da yapılan UEFA Hakem Kursu'nda koşularını başarıyla tamamlayan Papila ve Aydoğan, gelecek aylarda düzenlenecek turnuvalarda görev almaya hak kazandı. 
     UEFA Hakem Komitesi'nin 12 dakikada 3 bin metreyi koşup, 50 metreyi 7.31 ve 7.20, 200 metreyi ise 30.56 ve 30.16'lık derecelerle bitiren Metin Aydoğan'ı 8 Mart'ta Almanya'da başlayacak 17 Yaşaltı Avrupa B Gençler Şampiyonası Eleme Grubu müsabakalarında görevlendirdiği bildirildi. 
     12 dakikada 3 bin 200 metre koşup, 50 metreyi 6.86 ve 7.40'lık derecelerle geçen Cem Papila'nın ise 200 metre koşusu sırasında sakatlanmasına karşın, 50 metre koşularındaki başarılı dereceleri nedeniyle komite tarafından 200 metre koşusu barajını geçmiş kabul edildiği kaydedildi. Papila'nın, 26 Mart'ta İngiltere'de başlayacak 17 Yaşaltı Avrupa B Gençler Şampiyonası Eleme Grubu müsabakalarında görev yapacağı ifade edildi. 
     
</TEXT>
</DOC>
