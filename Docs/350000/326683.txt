<DOC>
<DOCNO> 326683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy19.html </URL>
<DATE> 2005/03/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
AKP'li Dağcıoğlu TOKİ'den ev aldığı iddialarını yanıtladı 
</HEADLINE>
<TEXT>

     AK Parti Tokat Milletvekili Ergun Dağcıoğlu, TOKİ'den konut aldığı yolundaki iddiaları cevaplarken, ''350 milyar liraya ihale ile bir konut aldım. Bu konut, bir milletvekiline çok görüyorlarsa gelsinler devredelim'' dedi. 
     TBMM Genel Kurulu'nda, CHP İstanbul Milletvekili Berhan Şimşek'in TOKİ'den konut alan milletvekili bulunduğunu söylemesi üzerine söz alan Dağcıoğlu, ne zaman yolsuzlukla ilgili konuların üzerine gitse ''temcit pilavı gibi'' TOKİ'den konut alımının gündeme getirildiğini söyledi. 
     Dağcıoğlu, 171 milletvekili adına TOKİ'den ev almak için başvurduklarını ancak, TOKİ'nin evleri tek tek ve ihale ile satacağı yolunda kendilerine cevap verdiğini anlatarak, ''Ben de şoförümü göndererek, televizyonlar huzurunda yapılan ihaleye katıldım ve 351 milyar liraya bir ev aldım'' dedi. 
     Ergun Dağcıoğlu, evin fiyatını az bulanlara, aynı fiyatla satmaya hazır olduğunu ifade ederek, ''Burada, Tokat Tekel Sigara Fabrikası'na makine alımı ile ilgili konuşma yaptık, bir kaç dakika sonra internet portallarında bu mesele gündeme getirildi. Ne zaman yolsuzlukların üzerine gitsek bu mesele gündeme getiriliyor. Böyle bir konut milletvekiline çok görülüyorsa gelsinler devralsınlar da biz de canımızı kurtaralım bu evden'' diye konuştu. 
     Genel Kurul'da daha sonra TBMM'nin çalışmasına ilişkin AK Parti'nin grup önerisi görüşüldü ve kabul edildi. Öneriye göre, TBMM Genel Kurulu'nda bugün 10 bin yeni polis alımına ilişkin tasarının ardından Konya'nın ''Hadım'' ilçesinin adının ''Hadim'', Antalya'nın ''Kale'' ilçesinin adının da ''Demre'' olarak değiştirilmesini öngören yasa önerileri ele alınacak. 
     TBMM Genel Kurulu'nda, 29 Mart Salı günü ise yurtdışındaki Türk vatandaşlarından para toplayan holdinglerle ilgili araştırma önergesinin öngörüşmeleri yapılacak. Ayrıca sokak çocuklarının sorunlarını belirlemek amacıyla kurulan Meclis Araştırma Komisyonu'nun raporu görüşülecek. 
     Meclis 29 Mart Salı günü, gündemindeki konuların bitimine kadar, 30 Mart Çarşamba günü 14.00-23.00, 31 Mart Perşembe günü ise 14.00-20.00 saatleri arasında çalışacak. 
     
</TEXT>
</DOC>
