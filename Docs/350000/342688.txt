<DOC>
<DOCNO> 342688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo07.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'da tenis şöleni 
</HEADLINE>
<TEXT>


İstanbul'a dün gelen dünyaca ünlü tenisçi Amerikalı Venus Williams, bugün Boğaziçi Köprüsü'nde hazırlanacak özel kortta raket sallayacak 


Holiday Inn Crown Hotel'in kortlarında dün elemeleri başlayan WTA İstanbul Cup Tenis Turnuvası'nda mücadele edecek olan Venus Williams, bugün Boğaziçi Köprüsü'nde raket sallayacak. Annesiyle birlikte dün İstanbul'a gelen ünlü tenisçi, aralarında milli sporcumuz İpek Şenoğlu'nun da bulunduğu birçok isimle köprüde gösteri maçı yapacak. 07.00 ile 07.30 saatleri arasında trafiğe kapatılacak Boğaziçi'nde yapılacak organizasyonda, köprünün Avrupa - Asya sınırındaki noktaya, yapışkan banklarla tenis kortu çizilecek ve file gerilecek. İstanbul'un kendisini heyecanlandırdığını söyleyen Williams, "Dünyada ilk kez 2 kıtada birden tenis oynayacak kişi olmam beni çok heyecanlandırıyor. Bu öneri geldiğinde tereddütsüz kabul ettim" dedi. Öte yandan, Boğaziçi'nde oynanacak olan gösteri maçını Kanal D, 18.15'te yayınlayacak. 



</TEXT>
</DOC>
