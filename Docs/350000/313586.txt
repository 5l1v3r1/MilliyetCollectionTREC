<DOC>
<DOCNO> 313586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur39.html </URL>
<DATE> 2005/02/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hagi, hakeme hakaret davasında ifade verdi 
</HEADLINE>
<TEXT>

     Galatasaray Teknik Direktörü Gheorghe Hagi, 4 yıl önce forma giydiği bir maçta hakeme hakaret ettiği iddiasıyla yargılandığı davada ifade verdi. 
     Şişli 7. Asliye Ceza Mahkemesi'ndeki duruşmaya, tutuksuz yargılanan Gheorghe Hagi katıldı. 
     Duruşmada ifadesi alınan Hagi, suçlamaları kabul etmeyerek, kimseye tükürmediğini ve tekme atmadığını öne sürdü. 
     Hakem Erol Ersoy'a, kendisine kırmızı kart göstermesinin nedenini sorduğunu ifade eden Hagi, ''Onun haricinde hiçbir şey yapmadım. Bunlar futbol sahasında yaşanan şeylerdir. Orta hakemin yanında birçok kişi vardı. Kargaşa esnasında ne olup bittiğini bilemiyorum'' dedi. 
     Duruşma, dosyadaki eksikliklerin giderilmesi için ertelendi. 
     Şişli Cumhuriyet Başsavcılığı'nca hazırlanan iddianamede, 2001 yılında Ali Sami Yen Stadı'nda Galatasaray ile Gençlerbirliği futbol takımları arasında yapılan maçta forma giyen Hagi'nin, kendisine kırmızı kart gösteren orta hakem Erol Ersoy'a tükürerek hakaret ettiği ve tekme attığı ileri sürülüyor. 
     İddianamede, Hagi'nin ''müessir fiil'' ve hakaret'' suçlarından 1.5 yıla kadar hapsi isteniyor. 

     
</TEXT>
</DOC>
