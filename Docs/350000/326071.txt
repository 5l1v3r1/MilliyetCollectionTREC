<DOC>
<DOCNO> 326071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/dunya/dun02.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırgızistan'da muhalifler alternatif hükümet kuracak 
</HEADLINE>
<TEXT>


CENK BAŞLAMIŞ Moskova 


Kırgızistan'da ülkenin yarısını ele geçiren muhalefet, hedeflerini "ulusal birlik hükümeti" kurmak ve Bişkek'teki başkanlık sarayına yürümek olarak belirledi. 
Parlamento seçimlerine hile karıştırıldığı iddiasıyla başlayan protesto gösterileri, Kırgızistan'ın parçalanmasına uzanabilecek bir sürece dönüştü. Muhalefet liderlerinden, eski Başbakan Kurmanbek Bakiyev, iktidarın tutumunu değiştirmemesi halinde ele geçirdikleri bölgelerde önce "ulusal birlik hükümeti", ardından ayrı bir devlet kurabileceklerini söyledi. Muhalefetin iktidarı ele aldığı güneydeki Oş ve Celalabad kentlerine kuzeyde bulunan Talas'ın da katıldığı ve burada "ulusal birlik hükümeti" kurulduğu haberleri yayıldı. Muhalefet liderlerinden Roza Otunbayeva, Kırgızistan'ın yaklaşık yarısını ele geçirdiklerini belirterek, "Bundan sonraki hedefimiz başkanlık sarayı olacak" dedi. Otunbayeva, muhalefetin Bişkek'teki Amerikan Büyükelçisi ile görüştüklerini söylerken, "Para dışında her yardımı kabul edebiliriz. Paramız var" diye konuştu. Devlet Başkanı Askar Akayev, ülkenin güneyinde denetimi güç kullanmadan sağlama sözü verdi. 


</TEXT>
</DOC>
