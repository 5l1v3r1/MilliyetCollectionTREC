<DOC>
<DOCNO> 320796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur08.html </URL>
<DATE> 2005/03/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
LPG'de denetim arttı, araçlar muayene istasyonuna akın etti 
</HEADLINE>
<TEXT>

     Başkent'te LPG'li araçlara yönelik denetimlerin artmasıyla birlikte araçlarının LPG ile çalıştığını ruhsata işletmeyenler, Karayolları Muayene İstasyonu'na akın ettiler. 
     A.A muhabirinin aldığı bilgiye göre, denetimlerin etkili olduğu son bir hafta içerisinde ortalama 8 bin aracın karayolları muayene istasyonunda kontrolleri yapıldı. 
     Sabahın erken saatlerinde sıraya giren vatandaşlar muayene istasyonunun bulunduğu Eskişehir Yolu'nda uzun kuyruklar oluşturdu. 
     Karayolları muayene istasyon şefi Mehmet Pınarbaşı, LPG'li araç sahiplerinin neler yapmaları gerektiğini anlattı. 
     Vatandaşların, araçlarını LPG ile çalışır hale getirttikten sonra buradan aldıkları proje ile kendilerine gelmeleri gerektiğini belirten Pınarbaşı, muayene istasyonundaki teknik personelin araçlardaki LPG kiti ve deposunun projede belirtilenle aynı olup olmadığını kontrol ettiğini söyledi. 
     Raporu olmayan aracın muayenesinin kesinlikle yapılmadığını kaydeden Pınarbaşı, araç sahiplerinin muayeneye gelirken mutlak surette yanlarında ''sızdırmazlık raporunu'' da getirmeleri gerektiğini hatırlattı. 
     Pınarbaşı, söz konusu raporun Makine Mühendisleri Odası'ndan alınması gerektiğini de söyledi. 
     
     VATANDAŞLAR UZUN KUYRUKLARDAN ŞİKAYETÇİ 
     Araçlarını muayene istasyonuna getiren vatandaşlar, Ankara'da tek bir muayene istasyonu bulunmasından şikayet ederek, denetimlerin yetersiz olduğunu savundular. 
     Denetimlerin artması ile proje fiyatlarının da arttığını belirten bazı vatandaşlar ise, önceden 30-35 milyon liraya temin ettikleri proje için firmaların 100-150 milyon lira arası para istediklerini söylediler. 
     Bindikleri araçların ''kaçak bomba'' olduğunu ifade eden bir vatandaş ise, LPG'nin ruhsata işletilmesinin bu durumu değiştirmediğini ileri sürdü. 
     Makine Mühendisleri Odası Yönetim Kurulu Başkanı Emin Koramaz, AA muhabirine yaptığı açıklamada, LPG piyasasında ''Sızdırmazlık Raporu'' verme yetkisinin sadece kendilerinde olduğunu belirterek, Türkiye genelinde rapor vermek için 105 noktada, odaya kayıtlı 130 mühendisle, 20 YTL karşılığında bu hizmeti verdiklerini kaydetti. 
     Koramaz, vatandaşın ilk raporu almasının ardından aracında kaçak olduğunu hissetmesi yada huzursuz olması durumunda aracını herhangi bir ''Mesleki Denetim Odası''na getirerek kontrolünü ücretsiz yaptırabileceğini bildirdi. 
     
</TEXT>
</DOC>
