<DOC>
<DOCNO> 322765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/asik.html </URL>
<DATE> 2005/03/11/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Tele sohbetler 
</HEADLINE>
<TEXT>


CHP'nin "Halktan para topladıktan sonra batan İslami holdingler"le ilgili araştırma önergesi, AKP oylarıyla reddedilirken AKP Grup Başkan Vekili Salih Kapusuz'un 
- Gündemimiz çok yoğun. Bu konuyu günü, zamanı geldiğinde hep birlikte araştıracağız, dediğini dün aktardık. 
Hannover'den arayan gazeteci dostumuz dün dedi ki 
- Korkarım o gün hiç gelmeyecek. Biliyor musunuz 19 Aralık 2000 tarihinde Hannover'de YİMPAŞ açılırken Salih Kapusuz Bey de açılışta hazır bulunan ve konuşmalar yaparak vatandaşları para yatırmaya davet eden milletvekilleri arasındaydı... Destekledikleri holdingleri şimdi nasıl kovuştursunlar 

Erkan Mumcu ANAP'ın başına geçmeye hazırlanırken okurumuz soruyor 
- Erkan Mumcu ANAP'tan, partinin adının hırsızlıkla birlikte anıldığı gerekçesiyle ayrılmıştı. Lider kadrosu gitti ama teşkilat duruyor. Mumcu, yeni ANAP'ın eskisinden farklı olduğuna kamuoyunu nasıl inandıracak 

AKP hükümeti önceki hükümetlerden çok farklı... Öncekiler zamanında hırsızlık tavandaydı, AKP döneminde tabana yayıldı... 
Haldun Ertem 

Polis düzelir de... Avrupa Parlamentosu, Türk polisini kınayan tasarıyı kabul etti. Umarız, bu uyarı işe yarar. Polis isterse, yakın geçmişte cuma gösterilerinde olduğu gibi, binlerce insanı en küçük fiske vurmadan etkisiz hale getirebiliyor. Ya da türbanlı bacılar karşısındaki gibi çok nazik olabiliyor. Polisi raydan çıkaran, iktidarların onu kendi politikalarının "silahlı gücü" olarak kullanmasıdır... Polis asayişi tarafsız biçimde koruma yönünde teçhizatlandırılır, çalışma koşulları düzeltilirse, çok şey değişir. 

İstanbul Valisi Güler, "İstanbul polisi çok gergin" demiş 
İyi de, gerginliğini biraz da kapkaççılarla hırsızlarda giderse... 
Arif Ayhan 

Tütünü düzenlemek Tütün ve Alkollü İçkiler Piyasası Düzenleme Kurulu, onca iş arasında işsizlikten sıkılmış olacak, Varan otobüslerinde içki servisini yasakladı. Gerekçe halk sağlığı... Tütün Eksperi Metin Sarıçam, telefonda halk sağlığı konusunda yapılabilecekleri sıralıyor. Biri dikkatimizi çekiyor 
- Mesela sigaraların marketlerde açıkta satılması yasaklanmalı. İspanyol sermayeli Sabancı ortaklı Dia mağazalarında sigara kapalı dolapta satılıyor. Dışarıdan görünmüyor. Bütün marketler böyle bir yöntem uygulamalı... 

Mavi kitap... CHP lideri Deniz Baykal, birkaç gün önce Başbakan Tayyip Erdoğan'la görüşerek, bir öneride bulundu. CHP Genel Başkan Yardımcısı Onur Öymen, dün o önerinin içeriğini anlattı 
"Soykırımla ilgili suçlamaların temelinde Birinci Dünya Savaşı'nda İngiliz Propaganda Bürosu'nun yazdırmış olduğu bir kitap, Mavi Kitap yatıyor. Bu kitapla birlikte 1160 kitap, Türkiye ile Almanya'yı Birinci Dünya Savaşı'nda dünya kamuoyunun gözünde küçük düşürmek amacıyla bilinçli olarak yazdırılmıştır. Esas amaç, o sırada savaşa girmemiş olan Amerika'yı savaşa sokmak için Amerikan halkını galeyana getirmekti. Yani bu tam bir propaganda yalanıdır. Mesela Almanya üzerine yazılan Mavi Kitap'ta, Belçika'ya giren Alman kuvvetlerinin ilk karşılarına çıkan bebeklerin elini, kadınların göğsünü kestikleri anlatılıyordu. İngilizler, Almanların girişimi üzerine Avam Kamarası'nda bunun savaş yalanı olduğunu kabul ettiler. Türkiye aleyhindeki kitap, Türkiye'nin Ermenilere yaptıklarını birtakım, kod adıyla belirtilen şahitlere dayanarak ifade ediyor. Amerikalı Profesör Justin McCarthy, kısa bir süre önce bu kod adlarının şifrelerini İngiliz arşivlerinde buldu. Orada anlaşıldı ki, Türkiye aleyhine bu iddialarda bulunanların tamamına yakını ya Ermeni militanlarıdır ya da Amerikalı misyonerlerdir. Justin McCarthy, yakında davetlimiz olarak Türkiye'ye gelecek. Konferanslar verecek. Amacımız, İngiltere Avam Kamarası'na AKP ile ortak çağrıda bulunarak, onları sözü geçen kitabın savaş propagandası olduğunu ilana davet etmektir. 



</TEXT>
</DOC>
