<DOC>
<DOCNO> 329862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun12.html </URL>
<DATE> 2005/04/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
100 binden fazla insan katıldı Papa için uğurlama ayini... 
</HEADLINE>
<TEXT>

     Vatikan'daki Aziz Petrus Bazilikası'nda, dün gece hayata veda eden Papa İkinci Jean Paul için bugün uğurlama ayini düzenlendi. 
     TSİ 11.30'da başlayan ayine katılanların sayısının 100 binin üzerinde olduğu belirtiliyor. 
     İtalya Cumhurbaşkanı Carlo Azeglio Ciampi, Başbakan Silvio Berlusconi de ayine katılan üst düzey devlet yetkilileri arasında bulunuyor. 
     Ayin, Kardinal Angelo Sodano tarafından yönetildi. Kardinal Sodano, ayinin açılışında yaptığı kısa konuşmada, ''Burada, kiliseyi 27 yıldır yönetmiş olan Papa'nın anısına bir ayin amacıyla toplanmış bulunmaktayız'' dedi. 
     Uğurlama ayini, ölen kişinin ruhuna destek için dualar okunması amacıyla düzenlenen bir merasim olarak tanımlanıyor. 
     Ayin nedeniyle Aziz Petrus Meydanı'nın da tıklım tıklım dolu olduğu gözlendi. 
     Papa'nın naaşının yarından itibaren Aziz Petrus Bazilikası'nda üç gün boyunca ziyarete açık tutulması bekleniyor. Cenaze merasimi ise Perşembe gününden önce yapılmayacak. 
     İtalya'daki haber ajansları, Papa'nın cenaze merasimine katılmak amacıyla Roma'ya gelecek ziyaretçi sayısının 2 milyon civarında olabileceğini belirtiyorlar. 
     
</TEXT>
</DOC>
