<DOC>
<DOCNO> 315524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur30.html </URL>
<DATE> 2005/02/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İzmir'de SSK hastanelerinde yarın acil hastalar hariç hizmet verilmeyecek 
</HEADLINE>
<TEXT>

     İzmir'deki SSK hastanelerinde yarın, acil ve zorunlu hastalar dışında hizmet verilemeyeceği bildirildi. 
     İzmir Tabip Odası Başkanı Dr. Zeki Gül ve SES İzmir Şubesi Başkanı Dr. Ergün Demir imzasıyla yapılan yazılı açıklamada, ''toplumda adaletin yerine getirilmesi ve eşitliğin sağlanmasında sosyal hukuk devletine ihtiyaç olduğu'' belirtildi. 
     Sağlık ve sosyal güvenlik başta olmak üzere tüm kamusal hizmetlerin, temel insan haklarının karşılanmasına yönelik olduğu kaydedilen açıklamada, şu görüşlere yer verildi 
     ''Sosyal devletin de bu hakları garanti altına alması yükümlülüğü ve sorumluluğu vardır. Bunun için yurttaştan vergi toplanmaktadır. 
     Yurttaşlardan vergi olarak aldıklarını yine yurttaşların temel ihtiyaçlarını karşılamak için kullanmak durumundadır. Şimdiye kadar bunu layıkıyla yapmayan hükümetler, bunların yapılamayacağı gerekçesiyle, tamamen üstünden atmaktadır. Böylelikle temel insani ve toplumsal ihtiyaçları ticarete dönüştürerek şirketlere kar kaynağı haline getirmektedir.'' Açıklamada, ''sosyal, ekonomik yıkımları durdurmak için'' yarın, İzmir'deki tüm SSK hastanelerinde aciller ve zorunlu hastalar dışında sağlık hizmeti verilemeyeceği kaydedildi. 
     
</TEXT>
</DOC>
