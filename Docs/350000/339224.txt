<DOC>
<DOCNO> 339224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko49.html </URL>
<DATE> 2005/05/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Nisan ayının zam şampiyonu erkek tişörtü ve tavuk eti 
</HEADLINE>
<TEXT>

     Nisan ayında en yüksek fiyat artışı tüketici fiyatları endeksi bazında yüzde 45.18’le erkek tişörtünde, üretici fiyatları endeksi kapsamında da yüzde 20.18’le tavuk etinde yaşandı. 
     Devlet İstatistik Enstitüsü’nün DİE tüketici fiyatları endeksine TÜFE göre, yüzde 45.18’le en yüksek fiyat artışı yaşanan erkek tişörtünü yüzde 20.72’yle yurtdışı kültür amaçlı turlar izledi. Nisan ayında tavuk eti yüzde 18.82, erkek ayakkabısı yüzde 13.62, erkek gömleği yüzde 12.26, etek yüzde 8.94 oranında zamlandı. Uçak biletinin fiyatı yüzde 8.62, takım elbise yüzde 7.13, kontakt lens fiyatı da yüzde 5.26 oranında arttı. 
     Üretici fiyatları endeksi ÜFE bazında yüzde 20.18’le en yüksek fiyat artışı yaşanan tavuk etini yüzde 18.97’yle hampetrol, yüzde 18.72’yle kurşunsuz benzin, yüzde 14.76’yla da nohut izledi. Kalorifer yakınının yüzde 11.52 oranında zamlandığı nisan ayında tişört fiyatı yüzde 11.37, karton kutu fiyatı yüzde 9.99 oranında arttı. Söz konusu dönemde kok tozu yüzde 9.44, bayan bluz ve gömleği yüzde 8.69 oranında artış gösterdi. 
     
     FİYATI DÜŞENLER 

     Nisan ayında TÜFE ve ÜFE kapsamındaki ürünlerin önemli bir bölümünde ise fiyatlar geriledi. Tüketici fiyatları endeksi bazında en hızlı fiyat düşüşü yüzde 40.14’le kabakta yaşandı. Söz konusu dönemde salatalık yüzde 34.32, çarliston biber yüzde 17.14, taze balıklar yüzde 7.31, yumurta da yüzde 6.44 oranında ucuzladı. 
     
     SEZON SONU İNDİRİMİ YANSIDI 

     ÜFE kapsamındaki ürünlerde ise sezon sonu indirimlerine bağlı olarak deri palto ve pardesü yüzde 22.78, bayan yelek ve hırkaları yüzde 13.65 oranında ucuzladı. ÜFE kapsamında oluklu kağıt ve karton kutularda yüzde 7.62, kat kaloriferlerinde ise yüzde 4.02 oranında gerileme yaşandı. 
     
</TEXT>
</DOC>
