<DOC>
<DOCNO> 327568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonsiy02.html </URL>
<DATE> 2005/03/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen Kriz lafı espridir 
</HEADLINE>
<TEXT>

     Mehmet TAŞÇIOĞLU-Mehmet BULUT DHA 

      DEVLET Bakanı Kürşad Tüzmen, ülkenin ticaret hacminin 5-6 milyar dolarken 160 milyar dolara çıkmasıyla birlikte ortaya çıkan sıkıntıların doğal olduğunu, gümrüklerin yasa dışı ticaretin en zor, yasal ticaretin en kolay yapıldığı yerler haline getirmeye çalıştıklarını söyledi. Tüzmen, gümrüklerde kaçakçılığı önlemede ise yüzde 40 artış sağlandığını anlattı. 
     Gaziantep Büyükşehir Belediyesi'nce yaptırılan et hali ile pazar yerinin açılışında konuşan Bakan Kürşat Tüzmen, seçim dönemindeki dinamizm ve azimle hizmete devam ettiklerini anlattı. Tüzmen, açılış ardından pazar yerindeki esnaf ile sohbet etti. Zeytin ve pul biber fiyatları ile yakından ilgilenen Tüzmen, bir gazetecinin, Gaziantep Gümrük ve Muhafaza Başmüdürü Selahattin Aldemir'e yapılan silahlı saldırıyı hatırlatması ve "Gümrüklerde bir şeyler mi oluyor '' sorusu üzerine, bu olayın adli makamlara intikal ettiğini ve kendisinin bir şey söylemesinin uygun olmayacağını söyledi. 
     
     'KRİZ LAFI ESPRİDİR' 
     Türkiye'de kriz senaryoları üretilmesinin yanlış olduğunu savunan Tüzmen, şöyle devam etti 
     "Türkiye ekonomisinde, kriz lafları ediliyorsa bunu espri olarak kabul etmek gerekir. Göstergelerimiz çok büyüyen bir ekonominin içerisindedir. Tek dikkat etmemiz gereken nokta, dış ticaret ve cari açığımızdır. Ama eski dönemlerle karşılaştırıldığında sıkıntı olmadığı görülecektir. Türkiye'nin dış ticareti 160 milyar dolar. 30-33 milyar dolar dış ticaret açığı var. İhracatımız 63, ithalatımız 96 milyar dolardır. İhracatın, ithalatı karşılama oranı yüzde 65'lerdedir. Açığın dış ticarete oranı yüzde 20'ler düzeyindedir. Bu rahatlıkla çevrilebilir bir orandır. Dolayısıyla ekonomimiz daha sağlıklı noktaya doğru gidiyor. Dış ticaretimiz çok büyük olduğu için GSMH'nin yarısının dış ticaretten geldiği hesaplanırsa, sağlıklı bir ekonomi olduğu ortaya çıkacaktır.'' Tüzmen, gümrüklerin yüzde 99.5'inin otomasyona geçtiğini, gümrüklerde her zaman sorun olacağını anlatırken, gerek görüldüğünde personel düzenlemeleri yaptıklarını anlattı. Devlet Bakanı Kürşad Tüzmen, Türkiye gümrük kapılarının eskisi gibi olmadığını vurgulayarak, şöyle konuştu 
     "160 milyar dolar dış ticaret hacminin geçtiği yerler haline geldi. Yasa dışı ticareti en zor, yasal ticareti en kolay yapacağımız gümrükler oluşturmaya çalışıyoruz. Gümrüklerimiz yüzde 99.5 oranında tam otomasyona geçmiş durumdadır. İhracatçı ve ithalatçımızın yüzde 70'i, işlemlerini artık kendi bürolarında bilgisayar aracılığıyla yapabilir hale geldi. Gümrükleri elektronik gümrükler' haline getirmeye çalışıyoruz. İkizleme Projesi'ni başlattık. Gümrüklerimiz, AB ile bire bir uyumlu hale geldi. Artık denetleme metotları, laboratuar ve muayene şekilleriyle de aynı duruma geldi. Kapılarda x-ray cihazlarını artırmamız, personellerimizin kaçak araç takip sistemlerini geliştirmeleri, Ankara'dan oturduğumuz yerden bütün kapılardaki durumu görebilmemiz bizim için çok önemli gelişmedir. Gümrüklerde tüm sorunları ortadan kaldırabilmek için insan ve kağıt faktörünü ortadan kaldırıp en aza indirilmesi için çalışıyoruz. Otomasyona geçtiğimiz gümrüklerde araç takip sistemi geçen yıla oranla yüzde 40 artmıştır. Bu arada gümrük idaresine yakışmayan ve olmaması gereken işlere bazı arkadaşların karıştığını görüyoruz.'' Tüzmen, daha sonra Gaziantep Üniversitesi'nde düzenlenen Üniversite Sanayi İşbirliğinde Tekmer ve Teknoket' konulu panele katıldı. Bakan Tüzmen, burada yaptığı konuşmasında ise, "Bir ülkenin ayağa kalkması için işgücünün azalması gerekir. Yüksek teknoloji üretebilecek bilgi sayesine ulaştığımızda ihracatımızda artacaktır. Çünkü yüksek teknoloji ile üretip satan daha çok kazanacaktır'' dedi. 
     
</TEXT>
</DOC>
