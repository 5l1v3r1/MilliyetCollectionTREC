<DOC>
<DOCNO> 310194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun34.html </URL>
<DATE> 2005/01/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Irak'ta geri sayım başladı... Halk her şeyi evinde stokluyor... 
</HEADLINE>
<TEXT>

     Irak'ta pazar günü yapılacak genel seçimlere hazırlanan halk, sokağa çıkma yasağının başlamasından önce marketlere akın etti. 
     Iraklılar, bugünden itibaren üç gün boyunca yerel saatle 19.00-06.00 saatleri arasında uygulanacak sokağa çıkma yasağı nedeniyle konserve balıktan saç boyasına her şeyi evlerinde stokluyor. 
     Başkent Bağdat'ın Karrada bölgesinde, bir süpermarketin tüm raflarıyla tavuk ve sığır etiyle dolu üç büyük derin dondurucusu neredeyse boşaldı. 
     Süpermarket çalışanı Yusuf İbrahim, iki gündür çok yoğun olduklarını belirterek, ''İnsanlar, bir yığın şey alıyor. Bunların çoğu ton balığı gibi konserve ürünler. Kimse hiçbir şeyi şansa bırakmak istemiyor'' dedi. 
     Alışverişini bitiren 48 yaşındaki ev hanımı İman el Duleymi de, normalde bu kadar fazla alışveriş yapmadığını belirterek, ''Konserve gıda, makarna ve pirinç aldım. Bizi hayatta tutacak ve elektriğin uzun süre kesilmesi durumunda çürümeyecek şeyler aldım'' dedi. 
     Saç boyasını da ihmal etmediğini söyleyen Duleymi, gülümseyerek, ''Sokağa çıkma yasağı uzun sürerse ne olacak Saçlarımın beyazları görünecek. Bunu istemiyorum. Riske giremem'' diye konuştu. 
     
     EKMEK KUYRUKLARI 
     Iraklılar, kentteki ekmek fırınlarının önünde de uzun kuyruklar oluşturdu. 
     Sırada beklerken saldırıya uğrama endişesi duyduklarını söyleyen 45 yaşındaki öğretmen Telal Yaldeh, ''Yarım saatten fazla süredir burada duruyorum. Yarın dışarı çıkmak tehlikeli olacak, şu anda burada durmak da öyle. Ekmek için vurulmak istemiyorum. Bunun için ölmeye değmez'' dedi. 
     Müşterilerinin yoğun talebine yetişemeyen fırının sahibi Haytam Rahim, her müşterinin yalnızca 24 somun almasına izin verdiğini belirterek, ''Miktarı 24'le sınırlamak zorundaydık. Bunu yapmazsak, pek çok insan ekmek alamaz'' dedi. 
     Kendilerine bir hafta yetecek kadar ekmek almak istediğini belirten 45 yaşındaki Sadık Salman da, ''Bu günlerde güvenlik önlemlerine güvenemezsiniz. 3 gün sürecek derler, sonra uzatırlar'' diyerek endişelerini dile getirdi. 
     Irak'ta dükkanlarının çoğunun, cumartesi ve pazar günleri boyunca, seçimler için alınan önlemler ve şiddet olaylarının çıkması ihtimali nedeniyle kapalı olacağı belirtiliyor. 
     
     KARA SINIRLARI DA KAPATILDI 
     Bu arada, ülke genelinde alınan sıkı güvenlik önlemleri çerçevesinde, bugünden itibaren kara sınırlarının kapatıldığı ve iller arasında seyahat etmenin yasaklandığı belirtildi. 
     Irak'ta havaalanını da cumartesi günü kapalı olacak. 
     
</TEXT>
</DOC>
