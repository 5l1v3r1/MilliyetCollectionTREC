<DOC>
<DOCNO> 327467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/axspo02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolu bırak üç puana bak 
</HEADLINE>
<TEXT>


Milli Takımlar Teknik Direktörü Ersun Yanal, "Bu maçta futboldan çok 3 puan önemliydi. Gürcistan karşısına da kazanmak için çıkacağız" dedi 

ERHAN TELLİ 


Milli Takımlar Teknik Direktörü Ersun Yanal, Arnavutluk maçını kazanarak hedefe bir adım daha yaklaştıklarını söyledi. Gruptaki pozisyonu gereği maçların üst düzeyde geçtiğine dikkat çeken Yanal, "Golleri erken bulduk. Maçın sonuna kadar da kontrolü bırakmadık. Ancak bu erken goller oyunun gidişatını etkiledi. Kazanma dürtüsü bu noktaya getirdi" yorumunu yaptı. 
Yanal, iyi futbol için değil, kazanma arzuları nedeniyle futbolcularını kutladığını belirtti. Arnavutluk'un birçok oyuncusunun yurt dışında oynadığını vurgulayarak, "Bizim için iyi oynamaktan çok, alacağımız üç puan önemliydi. Çok iyi oynadığımız maçlardan puansız ayrılmıştık. Artık bundan sonra bizim için mühim olan galibiyet" diye konuştu. 
Ersun hoca, çarşamba günkü Gürcistan karşılaşması için de şunları söyledi "Bundan sonra her maç final. Gürcistan maçı çok daha farklı bir atmosfer ve şartlarda oynanacak. Ama Türkiye Milli Takımı bir markadır ve oyucularım o marka için en iyisini yapacaklardır." 

'Hakem her zaman yanınızda olmaz' 

Arnavutluk Milli Takımı Teknik Direktörü Briegel, "İyi direndik ancak iki şans golünden sonra ne yapabilirdik. Türkiye gibi bir takım karşısında ilk dört dakikada iki gol yerseniz, 90 dakikayı tamamlamak o kadar kolay olmaz" dedi. Yüzde yüz bir penaltılarının verilmediğine de dikkat çeken Alman teknik adam, "Hakem her zaman yanınızda olmayabilir" diye konuştu. 

Rüştü'ye plaket 

Başbakan Recep Tayyip Erdoğan, dünkü maç öncesinde 100. kez milli formayı giyen Rüştü'yü plaketle ödüllendirdi. Kaleciyi kutlayan Erdoğan, Rüştü'ye başarı dileğinde bulundu. Öte yandan sonradan oyuna giren Bülent de milli olma sayısını 101'e çıkardı. 

'Çok çok iyi değildik' 

ŞAKİR AYDIN 

Arnavutluk Başbakanı Fatos Nano ile birlikte maçı izleyen Başbakan Recep Tayyip Erdoğan, "Çok çok iyi değildik" yorumunu yaptı. 
Erdoğan, her şeyden önce maçın kardeşlik içinde geçtiğini, bundan dolayı mutlu olduklarını kaydetti. Başbakan Erdoğan, şöyle devam etti 
"Dost ve kardeş iki ülke futbol takımının sportmence, kardeşlik anlayışı içinde maçı sonuçlandırmış olmaları mutluluk nedenidir. Bundan sonraki süreç içinde Arnavutluk Milli Takımı'na başarılar diliyorum. Ayrıca, değerli dostum Fatos Nano ile beraber maçı izlemek benim için bir onur." 
Erdoğan, gazetecilerin karşılaşmayla ilgili düşüncelerini sorması üzerine, milli takımın net bir galibiyet aldığını kaydetti. Recep Tayyip Erdoğan, "Galibiyetten dolayı mutluyum. Arnavutluk'la puan farkımız açıldı. Ancak Gürcistan ile deplasmanda yapacağımız maçı almamız gerek. Dolayısıyla Milli Takımımız'ın şu anda yapacağı her karşılaşma final havasında olacaktır. Temennimiz odur ki bu gruptan çıkarız" diye konuştu. 


</TEXT>
</DOC>
