<DOC>
<DOCNO> 332459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun16.html </URL>
<DATE> 2005/04/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Paket turlar, İngilizlerin Türkiye'ye ilgisini patlattı... 
</HEADLINE>
<TEXT>

     Türk turizminin İngiltere pazarındaki payının arttığı bildirildi. 
     1 Mayıs 2004 ile 31 Mart 2005 arasında satılan, 2005 yaz sezonuna ait Türkiye paket turlarının sayısı bir önceki döneme oranla yüzde 41 arttı. Paket tur satış adedi de 316 bin 141'den 446 bin 738'e yükseldi. 
     Aynı dönemde paket turlardan elde edilen gelir bir önceki döneme göre yüzde 45 artarak, 140 milyon sterlinden 203 milyon sterline çıktı. Londra turizm müşavirliği yetkilileri, bunda paket tur fiyatlarındaki artışın etkili olduğunu belirtti. 
     Paket tur satışları Mart ayında en yüksek düzeyine ulaştı. 
     En çok Türkiye turu satan acenteler sırasıyla Thomas Cook, First Choice, My Travel ve TUI oldu. 
     İngiliz turistlerin Türkiye'de en çok gittikleri yöreler Marmaris, İçmeler, Gümbet, Ölü Deniz, Fethiye ve Kemer. İngiliz turistler mavi yolculuğa da yoğun ilgi gösteriyor. 
     Londra Turizm Müşaviri Tolga Tuyluoğlu, gelişmelerin memnuniyet verici olduğunu belirterek, Türkiye'nin İngiltere'deki pazar payını arttırma çabalarının sürdüğünü kaydetti. 
     Bu arada, İngiltere pazarında Avrupa'ya yönelik paket tatillerde yüzde 2'lik gerileme gözlendiği bildirildi. 
     En çok tercih edilen tatil ülkesi İspanya'ya olan taleplerde yüzde 9'luk düşüş olduğu, Yunanistan'a ilginin de yüzde 1 azaldığı kaydedildi. 

     
</TEXT>
</DOC>
