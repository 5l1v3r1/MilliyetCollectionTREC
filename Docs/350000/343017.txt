<DOC>
<DOCNO> 343017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo16.html </URL>
<DATE> 2005/05/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çaykur Rizespor Trabzonspor karşılaşmasında dostluk ön plana çıktı 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Çaykur Rizespor, Trabzonspor karşılaşmasında dostluğun ön plana çıktığını söyledi. 
     Zehiroğlu, AA muhabirine yaptığı açıklamada, sahalarında Trabzonspor ile yaptıkları maçta her iki takımın da sahaya elinden gelenin en iyisini yansıtmaya çalıştığını belirtti. 
     Ligin son haftalarına gelinmesine rağmen mücadele yönü yüksek ve centilmenlik içerisinde bir karşılaşma olduğunu ifade eden Zehiroğlu, "Trabzonspor’u yenerek son haftalardaki kötü gidişimizi bir nebze de olsun unutturmak istiyorduk. Ama yakaladığımız pozisyonları değerlendiremedik. Öne geçtiğimiz bir karşılaşmada şanssız bir golle sahadan yenik ayrıldık. Artık kalan son iki maçımızı kazanıp ligi iyi bir yerde bitirmek istiyoruz" diye konuştu. 
     Karşılaşmada dostluğun ön plana çıktığını kaydeden Zehiroğlu, "Felaket tellallığı yapanlar umduklarını bulamadı. İki komşu ilin karşılaşması dostane bir havada geçti. Çaykur Rizespor taraftarı hem kendi takımını hem de rakip takımı alkışladı. Karşılaşma alkışlarla dostluk havası içerisinde tamamlandı. Centilmen Çaykur Rizespor taraftarını kutluyorum" dedi. 
     Öte yandan, yeşil-mavililer bir günlük iznin ardından Diyarbakırspor maçı hazırlıklarına yarın Mehmet Cengiz Tesisleri’nde başlayacak. 
     Belindeki sakatlığı nedeniyle Trabzonspor maçı kadrosundan çıkarılan Serkan Özdemir’in yarın antrenmana katılmayacağı, birkaç gün doktor kontrolünde çalışacağı bildirildi. 
     
</TEXT>
</DOC>
