<DOC>
<DOCNO> 300035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas07.html </URL>
<DATE> 2004/12/22/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Diş sağlığı için de C vitamini 
</HEADLINE>
<TEXT>

     Demet ÖZTÜRK DHA 

KIŞ mevsiminde enfeksiyonlar nedeniyle vücut direncinin düştüğü, hem vücut hem de diş sağlığını korumak için bol bol C vitamini tüketilmesi önerildi. Kayseri Sağlık Müdürü Dr. İzzet Kavafoğlu, diş eti hastalıklarının romatizma, dolaşım sistemi bozuklukları ve kalp hastalıklarına da neden olacağını söyledi. 
     Sağlıklı diş etinin pembe renkte, sert, dayanıklı ve fırçalayınca kanamadığını söyleyen Dr. Kavafoğlu, "Eğer diş etlerinde hafif kızarıklık varsa ve fırçalayınca kanıyorsa, diş eti iltihabı oluşmuş ve hastalanmış demektir. Günde iki kez 2- 3 dakika fırçalamayla 10 günde bu kanama kesilmemişse, mutlaka dişhekimine giderek diş tartarlarının aldırılması gerekir'' dedi. 
     Dişeti iltihabının başlangıçta tedavi edilmemesi halinde, kanayan diş etlerindeki iltihabın daha da ilerleyeceğini söyleyen Dr. Kavafoğlu, şöyle devam etti 
     "Diş etleri daha fazla kızarmaya ve kendiliğinden kanamaya başlar. Diş etleri iltihaplı bölgeden uzaklaşmaya çalışır ve dişeti çekilmesi oluşur. Diş etlerinde ağrı, kaşıntı ve sürekli ağız kokusu ile birlikte, bir süre sonra iltihap çene kemiğini de içine alarak, kemikte erimeye neden olur ve dişetleri dişi tutamayacak noktaya gelir. Dişler artık sallanmaya başlar ve sonunda dökülerek kaybedilir. Ayrıca iltihaplı dişler vücutta çeşitli romatizma, dolaşım sistemi bozuklukları kalp hastalıklarına da neden olur.'' Diş eti hastalıklarının bir nedeninin de diş tartarı olduğunu söyleyen Dr. Kavafoğlu, toplumda diş tartarı kaldırıldığında dişlerin sallanacağı yolunda yanlış bir kanının yerleştiğini belirtti. Dr. Kavafoğlu, "Oysa dişin sallanmasının nedeni diş taşlarının alınması değil, diş taşlarındaki mikropların, diş eti iltihaplanmaları ve diş etlerinin çekilmesindendir'' diye konuştu. 
     Diş çekilmeleri ve kemik eremisinin başladığında geriye dönüşü olmayacağını söyleyen, Dr. Kavafoğlu, ''Bu nedenle sabah ve akşam günde en az 2 kez 2-3 dakika dişleremizi fırçalamalıyız. Hiçbir şikayetimiz olmasa dahi 6 ayda bir diş hekimine kontrole gitmeliyiz. Soğuk kış günlerinde vücut direncini ve diş sağlığını korumak için bol bol C vitamini almalıyız'' dedi. 
     
</TEXT>
</DOC>
