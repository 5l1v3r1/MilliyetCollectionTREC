<DOC>
<DOCNO> 306715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun09.html </URL>
<DATE> 2005/01/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kıbrıslı Türk işadamı Güzelyurtlu, eşi ve kızı Güney Kıbrıs'ta öldürüldü 
</HEADLINE>
<TEXT>

     KKTC'de 2000 yılındaki banka krizinden sonra Güney Kıbrıs'a kaçan batık Everestbank'ın eski sahibi Elmas Güzelyurtlu, eşi ve kızıyla birlikte Güney Kıbrıs'ta öldürüldü. 
     Elmas Güzelyurtlu, eşi Zerrin ve kızının cesetleri Güney Lefkoşa-Larnaka anayolunun ''Koşşi'' Üç Şehitler köyü mevkiinde bu sabah bulundu. 
     Rum haber ajansı, ikisi kadın 3 kurbanın, başlarına ateş edilerek bu sabah öldürüldüklerini, cesetlerin saat 08.00 sularında bulunduğunu duyurdu. 
     Haberde, KHL 570 plakalı LEUX marka jip ile Larnaka'ya gittikleri tahmin edilen 3 kişinin yakın mesafeden başlarına ateş edilerek öldürüldükleri belirtildi. 
     Elmas Güzelyurtlu'nun cesedinin, hendekte, eşi ve kızının cesedinin ise araç içinde bulunduğu, her üç kurbanın da üzerinde pijamaları olduğu kaydedildi. 
     Rum polisinin bölgeyi kordon altına aldığı ve soruşturma başlattığı belirtildi. 
     Yaklaşık 4 yıl önce, Everestbank'a devlet tarafından el konulmasının ardından KKTC'den gizlice ülke dışına çıkan Elmas Güzelyurtlu, Güney Kıbrıs'ta döviz bürosu işletiyordu. 
     
     KKTC İÇİŞLERİ BAKANI MAFYA İŞİ OLABİLİR 

     KKTC İçişleri Bakanı Özkan Murat, Güney Kıbrıs'ta bu sabah eşi ve kızıyla birlikte ölü bulunan Kıbrıslı Türk işadamı Elmas Güzelyurtlu ile ilgili olayın derinliğine araştırıldığını söyledi. 
     Murat, gazetecilerin konuyla ilgili sorusu üzerine yaptığı açıklamada, ''şu anda cinayetle ilgili sınırlı bilgileri bulunduğunu, olayın Mafya işi olabileceğini'' belirtti. 
     Özkan Murat, Elmas Güzelyurtlu'nun pijamasıyla bir tarla içinde, eşi ve kızınınsa arabada ölü bulunduğunu kaydetti. 
     Güzelyurtlu ailesinin Güney Kıbrıs'ta yaşadığını hatırlatan Murat, cinayetin evlerinden alınarak işlendiği görüntüsü verdiğini, daha ayrıntılı bilgi için derinliğine araştırma yaptıklarını ifade etti. 
     Kıbrıslı Türk İşadamı Elmas Ali Güzelyurtlu 52 , eşi Zerrin 50 ve kızı Aygül 15 , Güney Lefkoşa-Larnaka anayolunun ''Koşşi'' Üç Şehitler köyü mevkiinde, bu sabah başlarına ateş edilerek öldürülmüş olarak bulunmuştu. 
     
     
     RUM ADALET BAKANI İNTİKAM NEDENİYLE ÖLDÜRÜLMÜŞ OLABİLİR 

     Rum Adalet ve Kamu Düzeni Bakanı Doros Theodoru, Güney Kıbrıs'ta bu sabah ölü bulunan Kıbrıslı Türk işadamı Elmas Güzelyurtlu ve ailesinin, ''KKTC'den Güney Kıbrıs'a giden suç unsurları tarafından hesaplaşma veya intikam nedeniyle öldürülmüş olabileceğini'' iddia etti. 
     Theodoru, Rum haber ajansına yaptığı açıklamada, Rum polisinin ilk değerlendirmesinin bu yönde olduğunu söyledi. 
     Doros Theodoru, öldürülen Kıbrıslı Türk işadamı Elmas Ali Güzelyurt'lunun, eşi Zerrin ve 15 yaşındaki kızı Aygül'le birlikte 2000 yılında Rum tarafına yerleştiğini belirtti. 
     ''Güzelyurtlu'nun, 2000 yılında KKTC'de ortaya çıkan banka krizine karıştığı için Güney Kıbrıs'a geçtiğini ve bu durumun KKTC'de karışıklık yarattığını'' kaydeden Theodoru, ''Güzelyurtlu'nun o zamanlar hedef tahtasında bulunduğunu'' ifade etti. 
     Theodoru, Rum polisinin, Güzelyurtlu'nun evinde de araştırma yapacağını ve BM Barış Gücü ile temasa geçeceğini söyledi. 
     
     BAŞLARINA BİRÇOK KEZ ATEŞ EDİLEREK ÖLDÜRÜLDÜLER 

     Rum haber kaynakları, Kıbrıslı Türk İşadamı Elmas Ali Güzelyurtlu 52 , eşi Zerrin 50 ve kızı Aygül'ün 15 , başlarına birçok kez ateş edilerek öldürüldüğünü duyurdu. 
     Rum haber kaynakları, Güzelyurtlu ve ailesinin son 5 yıldır ikamet ettikleri Ay. Demet'teki evlerinden kaçırıldığı yolunda güvenilir bilgiler bulunduğunu, üzerlerinde pijama ve parka olan cinayet kurbanlarının, saat 08.15 sularında bölgede devriye gezen Rum polisi tarafından bulunduğunu belirtti. 
     Olay yerine giden Rum Polis Genel Müdürü Tasos Panayotu, kurbanların, ''pek çok kez başlarına ateş edilerek öldürüldüğünü, olay yerinde mermi kovanları da bulunduğunu ve bunların polis tarafından incelenmekte olduğunu'' söyledi. 
     Rum kaynaklı haberlerde, cinayetin işlendiği yerin hemen yanında Rum Milli Muhafız Ordusu RMMO kışlası bulunduğuna dikkat çekildi ve kışla komutanı Stiliano Mustuki'nin olay yerini ziyaret ettiği, kışla nöbetçisininse ''gece boyunca hiçbir şey duymadığını'' söylediği aktarıldı. 
     
     KKTC'DEKİ BANKA KRİZİ 

     KKTC'de 2000 yılının ilk günlerinde başlayan bankacılık krizi sonucu toplam 11 banka ve Peyak Koop. Bankası'na devlet tarafından el konulmuştu. 
     Elmas Güzelyutlu'nun eski sahibi olduğu Everest Bank'a, mali yapısı bozulduğu gerekçesiyle KKTC Bakanlar Kurulu kararıyla 2000 yılının ilk günlerinde el konulmuş ve banka daha sonra tasfiye edilmişti. Güzelyurtlu, mahkemeye çıkmadan yasal olmayan yollardan ülke dışına çıkmıştı. 
     Türkiye'nin Lefkoşa Büyükelçiliği Yardım Heyeti Başkanlığı tarafından hazırlanan ''Kuzey Kıbrıs Türk Cumhuriyeti'nde Ekonomik Gelişme ve Altyapı Yatırımları'' konulu raporda, Everest Bank'ın 13 bin 680 mudisine, 38 milyon 64 bin 251 ABD doları ödeme yapıldığı belirtilmişti. 
     KKTC'de 2000 yılında başlayan bankacılık krizi sonucu el konulan bankaların toplam 89 bin 185 mudisine ait 244 milyon 59 bin 791 ABD Doları mevduatı, Türkiye'nin yardımlarıyla 5 Kasım 2004 tarihi itibariyle tamamı ödenmişti. 
     Bankacılık krizi sonucu, Kıbrıs Kredi Bankası, Everest Bank, Kıbrıs Yurtbank, Endüstri Bankası, Kıbrıs Ticaret Bankası, Kıbrıs Finansbank, Hürbank, Erbank, Tilmobank, Asya Bank, Yasabank ve Peyak Koop. Bankası'na el konulmuştu. 

     
</TEXT>
</DOC>
