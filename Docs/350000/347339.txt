<DOC>
<DOCNO> 347339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/siyaset/axsiy02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurdu, çete yaptılar 
</HEADLINE>
<TEXT>


Bursa'da öldürülen Susurluk davası hükümlüsü eski polis Yorulmaz'ın annesi Nurhan Yorulmaz, "Oğlumu memur verdim, çete yaptılar. Oğluma sahip çıkmadılar. Mehmet Ağar, Tansu Çiller şimdi konuşsun" dedi 

BURSA DHA 


Bursa'daki Kervansaray Oteli'ne ait Han Bar'da önceki gün "omuz atma" nedeniyle çıkan kavgada öldürülen Susurluk davası hükümlüsü eski Özel Harek t polisi Oğuz Yorulmaz, dün toprağa verilirken, tabutuna Türk bayrağı sarıldı. 
Anne Nurhan Yorulmaz, "Oğlumu memur verdim, çete yaptılar. Oğluma sahip çıkmadılar. Mehmet Ağar, Tansu Çiller şimdi konuşsun" dedi. 
Evli ve 1 kız babası olan Oğuz Yorulmaz'ın 42 cenazesi, dün Adli Tıp Kurumu'dan alınıp Rusçuk Camii'ne getirildi. Cenaze yıkanırken fenalık geçiren ve oğlunun yakın arkadaşı, Susurluk davası hükümlüsü Ayhan Çarkın'ın kollarında camiden ayrılan Yorulmaz, "Bu işin içinde Susurluk'un parmağı var. Hepsini açıklayacağım. Yavruma kıydılar. Yavrumu devirenler de inşallah devrilecek" diye konuştu. 
Yorulmaz'ın Türk bayrağına sarılan tabutu daha sonra annesinin evine getirildi. Susurluk davasında hüküm giyen Çarkın ve Ercan Ersoy'la Sami Hoştan da eve geldi. Öğleyin Rusçuk Camii'ne kılınan cenaze namazına yaklaşık 600 kişi katıldı. 
Hamit Mezarlığı'na uzun bir araç konvoyu eşliğinde götürülen Yorulmaz'ın cenazesi, babası, emekli başkomiser Ali Yorulmaz'ın mezarının yanında toprağa verildi. 

Susurluk hükümlüleri 
Hoştan, Yorulmaz'ın iyi bir insan olduğunu söyleyerek, "Emniyetten bilgi alamıyoruz. Her şeyi yasalara bırakıyoruz. Yasalar ne derse ona inanacağız " şeklinde konuştu. 
Hoştan, Yorulmaz'ın hedef seçildiğine ilişkin tam bilgi sahibi olmadıklarını söylerken, Çarkın da, "Eceli veren Allah, nedenini de beraberinde verir. Kör kurşuna hedef oldu. Vakti dolmuştur " dedi. 
Ersoy da, "Alkolün olduğu yerde böyle şeyler olur. Olayın başka bir derinliği yok " diye konuştu. Şentürk de Yorulmaz'ın yakın arkadaşı olduğunu söyledi. Nurhan Yorulmaz'ın evine, Siverek Belediye Başkanı Hasan Çelebi, Siverek'te görevli Yüzbaşı Murat Güloğlu, İbrahim Sungur adına çelenk gönderildi. 

Bayrak tartışması 

Yorulmaz'ın cenazesinde tabutuna bayrak sarılması tartışma yarattı. Bayrak Kanunu'na göre, Türk bayrağı, cumhurbaşkanlarının, şehitlerin ve tüzükte belirlenecek asker ve sivil kişilerin cenaze törenlerinde tabutlarına örtülebiliyor. Yorulmaz'ın şehit sayılamayacağı ve cenazesine bayrak sarılamayacağı belirtiliyor. Yorulmaz, Susurluk davasının ardından meslekten ihraç edilmişti. 

'Amacım korkutmaktı' 

Polis, Nilüfer Turizm'in sahibi Hüseyin Kayapalı'nın oğlu Mustafa Kayapalı ile Hüdayda Bulum, Murat Selli, Coşkun Numan, Uğur Abay, Lütfü Bilir, Ünal Akbulut ve Bilal Güvenç'un sorgusu için perşembeye kadar ek süre aldı. Yavuz Yorulmaz'la "omuz atma" nedeniyle tartışan ve Oğuz Yorulmaz'a ateş ettiği belirtilen, uyuşturucu bulundurmak ve satmaktan kaydı olduğu ortaya çıkan Bulum'un ifadesinde, "Amacım korkutmaktı. Kendisini tanımam " dediği öğrenildi. Yetkililer, Hüseyin Kayapalı'nın koruması Alpaslan Çınar'ın yakalanmasına çalışıldığını, kilit konumdaki bu kişinin vereceği ifadenin önemli olduğunu söyledi. Bulum'un uyuşturucu hap kullandığı da iddia edildi. 


</TEXT>
</DOC>
