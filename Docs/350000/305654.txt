<DOC>
<DOCNO> 305654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/axspo02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de karar anı 
</HEADLINE>
<TEXT>


Başkan Aziz Yıldırım ve Daum bugün Antalya'da masaya oturacak. İkili transfer konusunu karara bağlayacak 

YUSUF KOBAL 


Kampta kritik zirve 
FENERBAHÇE'DE günlerdir tartışılan transfer konusunda bugün önemli kararların alınması bekleniyor. Başkan Aziz Yıldırım'ın, İkinci Başkan Nihat Özdemir ile birlikte Antalya kampını ziyaret edeceği ve Daum ile buluşacağı öğrenildi. Yıldırım - Daum zirvesinde, başta Anelka olmak üzere, Dindane ve Emre Belözoğlu'nun transferlerindeki son durumlar da masaya yatırılacak. 

Emre'ye izin yok 
INTER'DE teknik direktör Roberto Mancini, Emre Belözoğlu'nu elden çıkarmak gibi bir düşüncesi olmadığını açıkladı. Emre'yi teknik açıdan büyük bir oyuncu olarak gördüğünü ifade eden Mancini, "Harika bir çocuk. Fenerbahçe'ye kiralanması bence çok zor. Çünkü ona ihtiyacım var" diye konuştu. Emre, Bologna maçının kadrosuna alındı. 

Aurelio'nun sırrı 

Dedikodular yaramış 
SARI - Lacivertli takımın orta sahadaki kilit isimlerinden Marco Aurelio, kendisini başarıya götüren faktörün sezon başındaki "Gönderilme" söylentileri olduğunu açıkladı. Brezilyalı futbolcu, "İyi bir ritim yakaladım ve bu başarıyı sindirmek zorundayım. Sezon başında gönderileceğim şeklindeki haberlerin bu ritmi yakalamamda payı olduğuna inanıyorum" diye konuştu. 

'Kadromuz yeterli' 
AURELİO, takım arkadaşlarına çok güvendiğini söylerken, yeni transfere ihtiyaç olmadığına inandığını açıkladı. Tecrübeli futbolcu şunları söyledi "Her mevki için alternatif var. Takım arkadaşlarımın transfer yapılmaması görüşüne ben de sonuna kadar katılıyorum. Fenerbahçe ile bir yıllık sözleşmem daha var. Burada olmaktan çok mutluyum. Benim için herşey güzel gidiyor." 

'Anahtar bizde' 
ŞAMPİYONLUK yarışında önemli avantajlarının olduğunu iddia eden Brezilyalı oyuncu, "Ancak önde olmamız bizim ayaklarımızı yerden kesmemiz anlamına gelmiyor. Futbol hata kabul etmez. Derbi maçlarını evimizde oynayacak olmamız bizim için şans" yorumunu yaptı. Aurelio, arkadaşlarından gelen "Saçlarını kes" baskısına karşın, uzatmaya devam edeceğini de dile getirdi. 

Kriz sona erdi 

TEKNİK Direktör Daum ile Milli Takımlar patronu Ersun Yanal arasındaki randevu sıkıntısı mutlu sonla bitti. İki teknik adamın yarın Fenerbahçe'nin kamp yaptığı otelde bir araya geleceği öğrenildi. Bu arada Daum'un, 15 Ocak'ta İspanya'ya gidip, UEFA Kupası'ndaki rakipleri Real Zaragoza'nın, Real Madrid ile oynayacağı maçı izleyeceği bildirildi. 

İlk rakip Bremen 

İKİNCİ yarıya Antalya'da hazırlanan Fenerbahçe, ilk hazırlık maçında bugün geçen yılın Almanya şampiyonu Werder Bremen ile karşılaşacak. Sarı-Lacivertliler'in kamp yaptığı Topkapı Palace'ın sahasında oynanacak olan maç saat 20.30'da başlayacak. Fenerbahçe-W.Bremen karşılaşmasını Show TV naklen ekranlara getirecek. 
FENERBAHÇE, dün üç antrenmanla çalışmalarına devam etti. Yoğun gün salonda kondisyon çalışmasıyla başladı. Ardından sahaya çıkan Sarı-Lacivertliler çift kale maç yaptı. Serkan'a sert giren Tuncay, arkadaşlarının uyarısıyla genç futbolcudan özür diledi. Bu arada Daum sabah çalışmasını karnı ağrıdığı için yarıda bıraktı. 


</TEXT>
</DOC>
