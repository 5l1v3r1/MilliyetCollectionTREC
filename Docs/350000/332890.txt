<DOC>
<DOCNO> 332890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun43.html </URL>
<DATE> 2005/04/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ak duman 'Papa seçildi', kara duman 'henüz seçilemedi' 
</HEADLINE>
<TEXT>

     Vatikan'da 18 Nisan'da resmen başlayacak Papalık seçimi öncesinde, Roma'daki kardinaller arasında istişare ve kulis faaliyetleri devam ediyor. 
     Vatikan kaynaklarından elde edilen bilgiye göre, olası adaylar arasında Alman Kardinal Joseph Ratzinger'in ismi ön plana çıkmış bulunuyor. 
     İtalyan basınında olası aday olarak yaklaşık yirmi kardinalin ismi geçiyor. Ancak muhafazakar eğilimli kardinallerden 50'ye yakın ismin, papa adayı olarak Kardinal Ratzinger'i önerme konusunda şimdiden mutabakat sağladıkları ileri sürülüyor. 
     Diğer kardinaller arasında ise bir tür kararsızlığın hüküm sürdüğü, Vatikan'dan dışarı sızan haberler arasında yer alıyor. 
     Reuters haber ajansı, Vatikan'dan ismini açıklanmasını istemeyen bir memurun, ''Ratzinger ihtimali güçlü gibi görünüyor. Ama kimin ön plana çıkacağı, oy verme işleminin nasıl sonuçlanacağı henüz netleşmiş değil'' dediğini yazdı. 
     78 yaşında olan ve muhafazakarlığıyla ünlü Ratzinger, Papa II. Jean Paul döneminde, 23 yıl boyunca Vatikan'daki en önemli kurumlardan biri olan Dinsel Öğretiler Kurulu'nun başkanı olarak görev yaptı. Papa'nın cenaze merasimi ayinini de yöneten Ratzinger, Papalık seçimi için hazırlıkları sürdüren Kardinaller Kurulu'nun da başkanı konumunda bulunuyor. 
     Açılım ve yenilik yanlısı az sayıdaki kardinalin ise aday olarak, Kardinal Carlo Maria Martini'yi önermeye hazırlandıkları iddia ediliyor. Ancak Martini'nin görevi kabule yanaşmak istemediği, dolayısıyla adaylığının sadece sembolik bir anlam taşıyacağı basına yansıyan haberler arasında. 
     Papalık seçimi, önümüzdeki Pazartesi günü 115 seçmen kardinalin Vatikan'daki Sixtus Şapeli'ne kilitlenmeleriyle resmen başlamış olacak. Adaylar arasından papa seçilecek kişinin asgari 77 oy almayı başarması gerekiyor. 
     
     SEÇİM AYİN VE TÖRENLER EŞLİĞİNDE BAŞLAYACAK 
     Vatikan, 18 Nisan'da Papalık seçimi için seçmen kardinallerin Sixtus Şapeli'ne kilitlenmelerinden önce de bir dizi ayin ve tören düzenlenmesini kararlaştırdı. Pazartesi günü TSİ 11.00'de Papalık seçimini başlatma vesilesiyle özel ayin düzenlenecek. Kardinal Kurulu Başkanı Joseph Ratzinger tarafından yönetilecek ayin herkese açık olacak. TSİ 17.30'da ise kardinallerin katılımıyla özel tören düzenlenecek. 
     Tören sonunda, seçimde oy kullanma hakkına sahip 80 yaşını aşmamış olan 115 kardinalin Sixtus Şapeli'ne kilitlenmeleri işlemi de gerçekleştirilmiş olacak. 
     Sixtus Şapeli'nden çıkacak ak duman yeni papanın seçildiğini, kara duman ise seçimin yapılamadığını tarihi gelenek olarak bildiriyor. 
     Öte yandan, geçen Cuma günü Vatikan'da toprağa verilen Papa II. Jean Paul'ün mezarı da bugünden itibaren ziyarete açıldı. 
     
</TEXT>
</DOC>
