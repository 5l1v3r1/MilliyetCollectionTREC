<DOC>
<DOCNO> 330584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/magazin/axmag01.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vefa bir semt adı değilmiş, gördüm' 
</HEADLINE>
<TEXT>


Halit Kıvanç, 'Mikrofonda 50 Yıl' gecesinde kendisini yalnız bırakmayan sanatçı dostlarına bu sözlerle teşekkür etti 

ABDULLAH MALKOÇ 

Hakan Peker'in başkanlığını yaptığı Popüler Müzik Sanatı Vakfı'nın POPSAV düzenlediği "Halit Kıvanç - Mikrofonda 50 Yıl" adlı gecede ünlüler geçidi yaşandı. Kıvanç, duygularını, "80 yaşıma geldim. Dostlarım, bana vefanın İstanbul'da bir semt ismi olmadığını gösterdi. Hepsine çok teşekkür ediyorum" diyerek dile getirdi. Lütfi Kırdar Kongre ve Sergi Sarayı'ndaki gecede Başbakan Yardımcısı ve Spordan Sorumlu Devlet Bakanı Mehmet Ali Şahin de, gümüş bir vazo hediye ettiği Kıvanç için, "Halit Abi sporcu değil. Onun için hiç gol kralı olmadı. Ama Türk sporuna, başarılı sporcularımızdan daha büyük katkıda bulundu" dedi. 

'Gol kralı olmadı ama...' 
Vali Muammer Güler'in bir hizmet takdir belgesi, İstanbul Büyükşehir Belediye Başkanı Kadir Topbaş'ın da çini bir tabak hediye ettiği Halit Kıvanç gecesinde Aşkın Nur Yengi, Beyazıt Öztürk, Cem Yılmaz, Çiğdem Tunç, Emel Sayın, Erkan Yolaç, Fatih Erkoç, Erol Evgin, Gazanfer Özcan, İbrahim Tatlıses, Müjdat Gezen, Zerrin Özer, Göksel Kortay, Demet Akbağ, Nilüfer, Türk n Şoray, Sezen Cumhur Önal ve Sezen Aksu'nun aralarında bulunduğu yaklaşık 50 ünlü sahneye çıktı. 

GECEDEN NOTLAR 

Şoray kafasını cama çarptı 
Çiğdem Tunç sahneye Gülben Ergen'i, "3 aylık bebeğiyle geldi. Bizi yalnız bırakmadı" diyerek anons etti. Sarıya boyattığı saçlarıyla dikkat çeken Ergen, Kıvanç'ın önünde eğilerek şarkısını seslendirdi. 
Lütfi Kırdar Uluslararası Kongre ve Sergi Sarayı'na yan kapıdan giriş yapan Türk n Şoray güvenlik elemanının gazabına uğradı. Basının görüntü almasını engellemek isteyen bir güvenlik görevlisi, Şoray'ı içeri almaya çalışırken sanatçının başını cama çarpmasına neden oldu. 
Cem Yılmaz, "Biz Halit Abi ile 15 yıl önce tanıştık. Bana kartvizitini vermişti. Şaka, şaka... Biz onunla Çemberlitaş dikilirken tanıştık" sözleriyle davetlileri güldürdü. 
Gecede sahneye çıkan sanatçılar birer şarkı seslendirdi. Ancak Sezen Aksu ve Nilüfer ikişer şarkı söyledi. 



</TEXT>
</DOC>
