<DOC>
<DOCNO> 307241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur04.html </URL>
<DATE> 2005/01/17/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
'Zorla bir evde tutuluyorum, kurtarın beni' 
</HEADLINE>
<TEXT>

     Fatih KARAÇALI DHA 

      HATAY'ın Erzin İlçesi'nden tedavi için bir ay önce Adana'ya gelen ve ortadan kaybolan 21 yaşındaki Ayşe Eryılmaz'ın zorla bir evde tutulduğu iddia edildi. 
     Hatay'ın Erzin İlçesi'nden ablası 27 yaşındaki Hülya Oğuz ile birlikte kulağındaki rahatsızlık nedeniyle tedavi olmak için Adana'ya gelen Ayşe Eryılmaz, Numune Hastanesi'nde muayene oldu. Ayşe Eryılmaz, yatarak tedavi olması gerektiği belirtilirek Çukurova Üniversitesi Tıp Fakültesi Balcalı Hastanesi'ne sevkedilirken, acil işi olan ablası Hülya Oğuz, Erzin'e döndü. 
     Ayşe Eryılmaz'ın hastaneye yatırıldığını düşünen ailesi, durumunu öğrenmek için 3 gün sonra telefonla aradı. Ancak Eryılmaz'ın adına hastane kayıtlarında rastlanmadı. Hastaneye hiç gitmediği anlaşılan Ayşe Eryılmaz'ı bulmak için yakınları seferber oldu. Cep telefonunu arayan 32 yaşındaki ağabeyi Tahsin Eryılmaz, kapalı olduğu için ulaşamadı. Bu arada iddiaya göre ablası Hülya Oğuz'u arayan Ayşe Eryılmaz, "Bir evde zorla tutuluyorum, kurtarın beni'' diyerek yardım istedi. 
     Bunun üzerine Adana'ya gelen Tahsin Eryılmaz, Emniyet Müdürlüğü, Kayıp Kişiler Bürosu'na başvurup kız kardeşinin bulunmasını istedi. Eryılmaz, "Kız kardeşimin cep telefonu zaman zaman açılıyor. Ama karşıdaki ses vermiyor. Sessizce söylediklerimizi dinliyor. Önceki gün diğer kız kardeşim Hülya'yı arayıp ağlayarak, Kaçırıldım, Adana'da bir evde zorla tutuluyorum. Beni kurtarın' demiş. Konuşurken telefon aniden kapatılmış. Kim tarafından kaçırıldığını, nerede olduğunu bilmiyoruz. Hayatından endişe ediyoruz'' dedi. 
     
</TEXT>
</DOC>
