<DOC>
<DOCNO> 336158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun03.html </URL>
<DATE> 2005/04/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bush, genelkurmay başkanını atadı 
</HEADLINE>
<TEXT>

     Pace, ABD'nin, deniz piyadelerinden gelme ilk genelkurmay başkanı olacak ABD Başkanı George W. Bush, genelkurmay başkanlığı görevine, ABD Genelkurmay Başkan Yardımcılığı görevini yürüten Orgeneral Peter Pace'i atadığını açıkladı. 
     ABD Senatosu tarafından onaylanırsa, Pace, ülkenin deniz piyadelerinden gelme ilk genelkurmay başkanı olacak. Peter Pace, 2001 yılından bu yana ABD Genelkurmay Başkan Yardımcılığı görevini yürütüyordu. 
     ABD Savunma Bakanı Donald Rumsfeld, Pace'i bu göreve tavsiye etmişti. New Jersey doğumlu olan Pace, ABD Savunma Bakanlığı'nda iyi görünüşü ve askeri anlayışı dolayısıyla ''Mükemmel Pete'' olarak biliniyor. 
     ABD Başkanı George W. Bush, Beyaz Saray'da düzenlenen törende, ''Peter Pace hakkında Amerika'nın bilmesi gereken ilk şey, onun bir deniz piyadesi olduğudur. Amerikan halkı için yapılabileceklerde bir deniz piyadesi elinden geleni yapar ve ben de Peter Pace'in, bu yeni sorumluluklara, deniz piyadesi ruhunu getireceğine güveniyorum'' dedi. 
     59 yaşındaki Peter Pace'in, ABD Senatosu'nda yapılacak oylamada, atanmasıyla ilgili bir sorun yaşanması beklenmiyor. 
     Pace Senato'dan onay alınca, ABD Hava Kuvvetlerinden gelme Orgeneral Richard Myers'ın yerine geçecek. Myers, dört yıldır sürdürdüğü bu görevden eylül ayında emekli olacak. 
     ABD Genelkurmay Başkanı, ABD Başkanı ve Savunma Bakanı'na doğrudan askeri danışmanlık yapıyor. Ülkenin diğer komutanlıkları üzerinde ise doğrudan bir komuta yetkisi bulunmuyor. 
     
</TEXT>
</DOC>
