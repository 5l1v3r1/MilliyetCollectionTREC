<DOC>
<DOCNO> 307698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/spor/aspo.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni Fener kamçıladı 
</HEADLINE>
<TEXT>


Geçirdiği kalp rahatsızlığı nedeniyle Sarı - Lacivertli takımdan gönderilen golcü oyuncu, "Her gol sonrası sağ elimi kalbime götürüp Tanrı'ya şükrediyorum. Kalbim artık selamım oldu" diye konuştu 

ÖZEL RÖPORTAJ MEHMET ÇİFTÇİ 


GEÇİRDİĞİ rahatsızlık sonucu Fenerbahçe ile yolları ayrıldı. İyileşti, geri dönmek için büyük çaba sarfetti. Kapı kapı doktorları dolaştı, sağlam raporları aldı, ancak bir sonuca varamadı. Sarı - Lacivertli yönetim riske girmek istemedi. Evet, Washington'un kalbi belki tekledi ama golleri eksilmedi. Bu yıl Atletico Paranaense forması altında 34 kez rakip fileleri havalandıran Sambacı, Brezilyalı tarihinde bir sezonda en çok gol atan futbolcu unvanını aldı. Ne Pele, ne Ronaldo, ne de Romario onun rekoruna ulaştı. Şimdilerde teklif üzerine teklif alan Washington, Brezilya'da Milliyet'in sorularını yanıtladı. 

- Türkiye'den nasıl ayrıldın 
"Olaylı. Kimse benimle ilgilenmedi. Yüzüme bakmadılar. Başkan Aziz Yıldırım bir güle güle bile demedi. İki kez yanına gidip, onunla konuşmak istedim. Derdimi sıkıntılarımı anlatmak istedim. Ancak görüşemedik. Ben ne yaptım ki. Bana kalbinden rahatsızsın dediler, hayır deyip Amerika'dan raporlar getirdim. Ama inandıramadım. Başkan Aziz Yıldırım'dan böyle bir şey beklemiyordum." 

- Fenerbahçe'ye çok kızgınsın öyleyse. 
"Fenerbahçe ile hiçbir sorunum yok, sadece Başkan Aziz Yıldırım'a kırgınım. Ben hayatımın en güzel günlerini Fenerbahçe'de geçirdim. Seyircinin 'Washi gol, gol, gol' tezahüratı kulaklarımdan gitmiyor. O taraftarı nasıl unuturum ki. Beni o taraftardan ayırdılar. Ben her zaman Fenerbahçeli olarak kalacağım." 

- Peki tüm paranı alabildin mi 
"Bana para alamazsın denilince, ben de Fenerbahçe'yi FIFA'ya şikayet ettim. Tüm paramı tahsil ettim. Böyle olmasını istemezdim. Ancak FIFA beni haklı buldu ve Fenerbahçe'yi cezalandırdı." 

- Sağlık durumun nasıl 
"Zaten önemli bir şeyim yoktu. Evet, bir rahatsızlık yaşadım ama bu futbol oynamama engel değildi. Bu sorun Türkiye'de çok büyütüldü. Ama şu anda sapasağlamım ve düzenli kontrollerimi yapıyorum. Zaten böyle olmasa nasıl Brezilya Ligi'nde oynayabilirim ki. Kim bana lisans verirdi. Fenerbahçe beni göndermek için bahane buldu ve gönderdi. 34 gol attım. Bunlar hasta bir adamın yapacağı şeyler değil." 

- Bu rekorun hikayesini anlatır mısın 
"Aslında daha da atacaktım. Ligin ilk 6 haftasında forma giymedim. Yoksa 40'ı bile geçerdim. Ben gol atmayı seviyorum. Belki stilim bazılarına ters geliyor ama futbol gol oyunudur. Bunda da başarılıyım. Fenerbahçe'den gönderilmem, yaşadığım haksızlıklar beni kamçıladı. Her gol sonrası sağ elimi kalbime götürüp Tanrı'ya şükrediyorum. Kalbim artık selamım oldu. Sanki yeniden doğdum." 

- Transfer teklifleri var mı 
"Tabii var. Bunlardan birini değerlendirip Brezilya'nın dışında yeni bir kulüpte oynamayı düşünüyorum. Bu ay içinde nereye gideceğim kesinleşecek." 

- Türkiye'ye bir mesajın var mı 
"Evet... En büyük Fenerbahçe, başka büyük yok." 

Türkiye hasreti 

TÜRKİYE'YE geri dönmeyi çok istediğini ancak Aziz Yıldırım'ın buna izin vermeyeceğini söyleyen Washington, "Ama inanın Fenerbahçe'yi adım adım izliyorum. Tüm gelişmeleri yakından takip ediyorum. Orada 5 tane Brezilyalı var. Keşke 6.'sı ben olsaydım. İstanbul'a mutlaka yine geleceğim" diye konuştu. 



</TEXT>
</DOC>
