<DOC>
<DOCNO> 340394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/ykocaomer.html </URL>
<DATE> 2005/05/07/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sponsorluk Yasası 2 
</HEADLINE>
<TEXT>



Yasanın çıkmasının üzerinden bir yıldan fazla zaman geçti. Bu süre içinde yaklaşık 3 trilyon kaynak sağlandığı gözlemlenmektedir. Ancak branşlara ve kulüplere göre incelediğinizde ortaya şu tablo çıkmaktadır. 7 trilyon liranın yaklaşık 2.2 trilyonu Büyükşehir Belediye Ankara Spor Kulübü Derneği'ne yapılan sponsorluklardır. Bunlar da yine Büyükşehir Belediye'nin kuruluşunda ortağı olduğu Halk Ekmek, Metropol İnşaat Proje v.s. gibi şirketleri kapsamaktadır. Diğer kurumlara bağlı spor kulüplerinde de durum aynı. Bunlara bir örnek de Konya Şeker Fabrikası. 
Bundan sonraki en büyük kalem olan 225 milyar ise, İller Bankası Gençlik ve Spor Kulübü'ne İller Bankası Genel Müdürlüğü tarafından yapılan sponsorluktur. Yani bir cepten diğer cebe yardım gibi. 
Sponsorluk Yasası ile anlaşması yapılan 7 trilyonun yaklaşık yüzde 60'ı futbola kalan ise diğer sporlara gitmiştir. 
Engelliler sporu ile ilgili Sponsorluk Yasası çerçevesinde en ufak bir kaynağın sağlanamamış olması da dikkat çekici ayrı bir noktadır. İstanbul Engelli Yıldızlar Spor Kulübü Derneği'ne Kent Gıda Sanayii'nin sponsorluğu bu yasadan sonra ortaya çıkmadı. Kent Gıda zaten yıllardır bu kulübümüze sponsorluk yapıyordu. 
Yukarıdaki rakamlara ve dağılımlara baktığınızda, Sponsorluk Yasası'nın henüz emekleme aşamasında olduğu, ancak yönetmeliklerin bu katı uygulaması ve tanıtım eksikliği dolayısıyla daha hızlı yol almasının zor olduğu gözükmektedir. Burada en büyük görev yine Gençlik ve Spor Genel Müdürlüğü'ne düşmektedir. Ve işleri oldukça zordur. Bir yandan kendi katı devletçilik anlayışlığından sıyrılarak mevcut yönetmelikleri daha hızlı sürede uygulanabilir hale getirmek, öte yandan tanıtım çalışmalarına, özellikle potansiyel sponsor olabilecek kurum ve kuruluşlara yapacakları tanıtım faaliyetiyle konuya eğilmeleri gerekmektedir. Ve bu çalışmalar mutlaka medya tarafından desteklenmek zorundadır. 
Bir süre önce Gençlik ve Spor Genel Müdürlüğü'nün basın mensuplarına göndermiş olduğu yasa tanıtım faaliyetleri ile ilgili bilgiler maalesef spor basınımızda gerekli şekilde yer almamıştır. 



</TEXT>
</DOC>
