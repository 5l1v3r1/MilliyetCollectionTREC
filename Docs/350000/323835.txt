<DOC>
<DOCNO> 323835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas21.html </URL>
<DATE> 2005/03/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kar altında rekor denemesi hastanede bitti .. 
</HEADLINE>
<TEXT>

     Hayreddin DENİZ- Mehmet AL ALANYA Antalya , DHA 

      ANTALYA'nın Alanya İlçesi'nde düzenlenen Kar Festivali'nde, kar altında en uzun süre kalarak Guinness Rekorlar Kitabı'na girmeyi hedefleyen 17 kişiden 50 yaşındaki Mevlüt Polat'ın denemesi hastanede son buldu. 
     Kestel Belediyesi tarafından geleneksel olarak düzenlenen 'Kar Festivali'nin 3'ncüsü, deniz seviyesinden 2150 metre yükseklikteki Gökbel Yaylası'nda yapıldı. Etkinlikte, boyunlarına kadar kara gömülen 17 yarışmacı, Guinness Rekorlar Kitabı'na girme mücadelesi verdi. Birinciye 750, ikinciye 500, üçüncüye ise 250 YTL para ödülü verileceği açıklanan rekor deremesi, Guinness Türkiye temsilcisi Prof.Dr. Orhan Kural tarafından da izlendi. Yarışmaya bu yıl ilk kez bir kadın katıldı. Çocuk bakıcısı 32 yaşındaki Dilek Savun, soğuk kar altında 20 dakika dayanabildi. Yarışmaya, vatandaşlar da yoğun ilgi gösterdi. 
     Mücadele başladıktan 110 dakika sonra kar altında sadece 4 kişi kaldı. Saha kenarında bekleyen Kestel Sağlık Ocağı'ndan sağlık ekipleri, durumlarında tehlike olduğunu belirledikleri 24 yaşındaki Hasan İnce'ye bir an önce çıkması gerektiğini ikaz etti. Kendini iyi hissettiğini ifade eden İnce ile sağlık ekibi arasında münakaşa yaşandı. Hakem heyetinde de bulunan Dr. Turgut Arslan, İnce'yi diskalifiye etti. Görevlilerin zoru ile kardan çıkartılan inatçı genç, sinirinden güneş gözlüğünü parçaladı. 
     Geriye kalan 3 kişiden 30 yaşındaki Nazım Uğur 112 dakika kar altında kalmayı başarıp üçüncü oldu. 130 dakika sonunda hayati tehlikesi bulunduğu gerekçesiyle sağlık ekibi tarafından ikna edilip, kardan çıkartılan 50 yaşındaki Mevlüt Polat, ikinciliği aldı. Kısa süre sonra bilinci kaybolan Polat, Alanya Devlet Hastanesi'ne kaldırılarak yoğun bakıma alındı. Yarışmanın birinciliğini ise, 146 dakika kar altında kalmayı başaran 19 yaşındaki Cüneyt Boz aldı. 
     Birinci ve üçüncü, kupaları ile birlikte para ödüllerini Kestel Belediye Başkanı Adem Murat Yücel'in elinden aldı. Yarışma tarihinin ilk kadın yarışmacısı olan Dilek Savun'a da onur madalyası verildi. 
     Guinness Türkiye Temsilcisi Prof. Dr. Orhan Kural, ''Guinness bu rekor denemesini kabul edemez. Yarışmada sağlık problemi yaşandığı için rekor denemesi geçersiz sayılacak'' dedi. 
     
</TEXT>
</DOC>
