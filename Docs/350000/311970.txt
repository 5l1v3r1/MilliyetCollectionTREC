<DOC>
<DOCNO> 311970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun25.html </URL>
<DATE> 2005/02/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Tsunamizedelere 'kamp dayağı' 
</HEADLINE>
<TEXT>

     Endonezya'da askerlerin bir kampta kalan tsunamizedeleri dövdüğü iddia edildi. 
     Associated Press ajansına konuşan görgü tanıkları, Banda Açe'nin Krueng Raya bölgesindeki kampa dün gelen otomatik silahlı askerlerin, kampta kalan 2 bin kişinin arasından seçtikleri 150 kadar kişiyi yerde başları önde ve üstleri çıplak halde oturarak sıralanmaya zorladığını ve bu sırada birçok kişiyi tartakladığını söylediler. 
     Askerlerin daha sonra yakındaki ormanlık alanda yakalanan ve gerilla olduğu sanılan bir kişiyi tsunamizedelere göstererek, bu kişinin arananlar listesinde bulunduğunu söylediğini belirten tanıklar, gerillanın kimliğinin, kampta kalan karısı ve üç çocuğu tarafından teşhis edilmesinin istendiğini kaydettiler. 
     Görgü tanıklarından biri, elleri bağlı ve yüzü yaralı gerillanın, tsunamizedelerin önünde birkaç kez dövüldüğünü söyledi. 
     Endonezyalı askerlerin, kamp yakınında bir başka gerilla daha yakalanması halinde herkesi öldürme tehditi savurdukları da tanıklarca iddia edildi. 
     Endonezya ordusunun Açe sözcüsü Yarbay Eddyana Sulistiadie, olay hakkında bilgi sahibi olmadığını söyledi. 
     
</TEXT>
</DOC>
