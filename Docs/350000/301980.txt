<DOC>
<DOCNO> 301980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur19.html </URL>
<DATE> 2004/12/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
DİSK 2004'te reel ücretler yüzde 25 azaldı 
</HEADLINE>
<TEXT>

     DİSK Genel Başkanı Süleyman Çelebi, 2004'de reel ücretlerin yüzde 25 azaldığını belirtirken, yeni asgari ücretin Başbakan Recep Tayyip Erdoğan'ın ''alıştıkları sürprizlerinden biri'' olarak gerçekleştiğini ifade etti. 
     Çelebi, Genel-İş Sendikası Genel Merkezi'nde düzenlediği basın toplantısında 2004 yılına ilişkin değerlendirmelerini açıkladı. Hükümetin Türkiye'nin geleceği ile ilgili projeleri AB'ye, dış politikasını ABD'ye bıraktığını savunan Çelebi, ekonomi politikalarının IMF'ye, sosyal politikaların ise Dünya Bankası'na havale edildiğini ileri sürdü. 
     2004 yılında ekonominin büyüdüğünü, ancak bu büyümenin ne halkın refahında ne de istihdamda artış yaratmadığını belirten Çelebi, ekonomide olumlu bir gelişme olarak sunulan bu durumun, gerçekte emek verimliliği üzerinden ve borçlanmaya dayalı olarak sürdüğünü ifade etti. 
     Çelebi, ekonomide gerçekleştiği ileri sürülen canlanmanın halka yansımadığı gerçeğinin bir diğer göstergesinin reel ücretlerdeki düşüş olduğunu vurgulayarak, ''2001'de başlayan düşüş 2004'de değişmemiştir. Reel ücretlerdeki azalma yüzde 25'tir. Ucuz emek sömürüsüne dayalı, yoksullaştıran büyümenin sonunda halkın büyük çoğunluğunun harcamaları, zorunlu gıda maddeleri ile sınırlanmıştır'' diye koştu. 
     
     ''KARA SÜRPRİZ'' 
     Dün açıklanan asgari ücret rakamlarına da değinen ve zammı ''sadaka ölçeğinde'' olarak nitelendiren Süleyman Çelebi, ''Asgari ücret sayın Başbakan'ın alıştığımız sürprizlerinden biri olarak gerçekleşmiştir. Biz emekçiler sayın Başbakan'ın sürprizlerinin gerçekte ne anlama geldiğini artık biliyoruz. Ancak, sayın Başbakan bu kez bu ülke halkı için bir kara sürpriz yapmıştır'' dedi. Çelebi, halka sürpriz yapanların günün birinde halkın yapacağı sürprizlere hazırlıklı olması gerektiğini kaydetti. 
     Hükümetin ''vergi indirimi'' olarak açıkladığı paketten, dar gelirliler için vergi yükü çıktığını savunan Çelebi, çalışanların toplu pazarlık ve örgütlenme hakkı önündeki engellerin kaldırılmasının, sosyal diyalogun sağlanması için gerekli olduğunu kaydetti. 
     Çelebi, sosyal güvenlik alanında yapılması düşünülen yasal değişiklikleri de eleştirerek, emeklilik ve sağlık sisteminin dönüşümünü öngören bu girişimleri bu haliyle desteklemelerinin olanağının bulunmadığını dile getirdi. 
     Gelecek yılın çalışanlar açısından çok daha zorlu bir dönem olacağı uyarısında bulunan Çelebi, toplumsal muhalefetin gücünü birleştirmesi gerektiğini vurguladı. 
     
</TEXT>
</DOC>
