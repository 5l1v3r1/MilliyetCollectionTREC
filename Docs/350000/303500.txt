<DOC>
<DOCNO> 303500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas12.html </URL>
<DATE> 2005/01/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dünya TV'lerinin gözdesi Kapadokya 
</HEADLINE>
<TEXT>

     Dünyada bir eşi daha bulunmayan Kapadokya'da 13 yılda, 44 ülkeden 100'ü aşkın televizyon kanalının, 246 belgesel ve film çekimi yaptığı bildirildi. 
     AA muhabirinin Nevşehir Valiliği'nden aldığı bilgilere göre, geçen yıl da l2 ülkeden l9 devlet ve özel televizyon kanalı, 308 belgesel ve film çekimi için Dışişleri Bakanlığı kanalı, Kültür ve Turizm Bakanlığı'nın da izniyle Kapadokya bölgesine geldi. 
     Bölgede 1991-2004 yılları arasında Japonya'dan 52, Fransa'dan 32, Almanya'dan 22, ABD'den 20, İngiltere'den l9, İtalya'dan l7, Güney Kore ve İspanya'dan l0'ar, Rusya Cumhuriyeti ve Hollanda'dan 4'er, Avusturya, Yunanistan, Tayland, Belçika, Birleşik Arap Emirlikleri ve Yeni Zelanda'dan 3'er, İsviçre, Kanada, Tayvan, Romanya, Gürcistan, Danimarka, Avustralya, Çin, Macaristan ve İsviçre'den 2'şer, İsveç, Estonya, Malezya, Slovakya, Moldovya, Çek Cumhuriyeti, Filipinler, Brezilya, İzlanda, Arjantin, Singapur, İsrail, Mısır, Lübnan, İran, Finlandiya, Bulgaristan ve Polonya'dan da birer devlet ve özel televizyon kanalı, Dışişleri Bakanlığı kanalıyla başvurdukları Kültür ve Turizm Bakanlığı'ndan aldıkları resmi izin ile bölgede 246 belgesel ve film çekimi yaptılar. 
     Kapadokya bölgesi, bölgenin kültürel zenginliklerinin yanı sıra, doğal güzelliklerini tanıtan belgesel filmlere ve birçok sinema filmine de ev sahipliği yaptı. Ömer Şerif'in başrolünü oynadığı ''Mr. İbrahim ve Kuran Çiçekleri'' ile Fransız aktör Jean Reno'nun başrolünü oynadığı ''Kurtlar İmparatorluğu'' gibi büyük sinema yapıtları Kapadokya bölgesinde çekildi. 
     
     TANITIMA BÜYÜK KATKI 
     Yabancı televizyon kanallarının büyük rağbet gösterdiği Kapadokya bölgesi birçok yerli dizi film, sinema filmi ve belgesele de çekim mekanı oldu. Bölgede en fazla çekim yapan televizyon kanalının başında TRT geldi. TRT, aynı dönem içinde bölgede 54 belgesel ve film çekimi yaptı. 
     Bölgede çekimi yapılan yerli veya yabancı televizyon kanallarının Kapadokya'nın tanıtımına büyük katkı sağladığı belirtildi. Kapadokya Turistik İşletmeler Derneği KAPTİD Genel Sekreteri Nazif Demir, AA muhabirine yaptığı açıklamada, günümüzde televizyonun en etkili tanıtım araçlarından biri haline geldiğini, bu nedenle bölgede çekilen belgesel ve filmlerin Kapadokya'nın dünya çapında tanıtımına büyük oranda katkı sağladığını ifade etti. 
     Turizm bölgelerinin tanıtılmasında görselliğin büyük önem taşıdığını belirten Demir, ''Dünyanın çeşitli ülkelerinden gelerek, bölgede çekimler yapan TV ekipleri, Kapadokya'nın tanıtımında isimsiz kahramanlar olmaktadırlar. Turizmciler olarak bölgede yapılan her türlü belgesel ve film çekimine zemin hazırlıyor ve destek oluyoruz'' dedi. 
     
</TEXT>
</DOC>
