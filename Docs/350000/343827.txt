<DOC>
<DOCNO> 343827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonyas19.html </URL>
<DATE> 2005/05/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Güzeller, tapınakların önünde bikiniyle poz verince... 
</HEADLINE>
<TEXT>

     Tayland’da ay sonunda yapılacak Miss Universe güzellik yarışmasına katılan güzellerin bikiniyle budist tapınaklarının önünde boy göstermeleri dini otoriteleri öfkelendirdi. 
     Tayland basınında 31 Mayıs’ta yapılacak Miss Universe güzellik yarışması öncesinde güzellerin fotoğraflarının yer almadığı gün geçmezken, bugün bir güzel adayının başkentin Chao Praya nehrinde bir teknede arka planda ünlü Wat Arun olduğu halde çekilen bikinili fotoğrafı ülkede tepki yarattı. 
     Budist dini yetkililerinden Udom Charoen, tepkisini, "Bu yabancılar budist değil, kültürümüzü bilmiyorlar" diye dile getirdi. 
     Spor ve Turizm Bakanı Somsak Thepsuthin da, bu görüntülerin güzellik yarışmasını tanıtıcı filmden çıkarılacağını söyledi. 
     
</TEXT>
</DOC>
