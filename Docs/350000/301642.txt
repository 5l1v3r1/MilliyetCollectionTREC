<DOC>
<DOCNO> 301642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo11.html </URL>
<DATE> 2004/12/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Galatasaray'ın şampiyonluk şansı... 
</HEADLINE>
<TEXT>

     Galatasaray, Birinci Süper Lig'de elde ettiği 15 şampiyonluğun sadece 3'üne ilk yarıda geride kalmasına rağmen ulaştı. 
     Sarı-kırmızılılar, elde ettiği 12 şampiyonlukta ilk yarıları önde bitirip, daha sonra sezon sonunu mutlu sonla tamamlarken, 3 sezonda ise ilk yarıda geride kalmasına rağmen şampiyonluk ipini göğüsledi. 
     Galatasaray, 1992-93 sezonunda birinci lig tarihinde ilk ve tek kez ilk yarısını 2. olarak tamamladığı bir sezonda şampiyonluğa ulaşabildi. Aslanlar, 1997-98 ve 1998-99 sezonlarında ise ilk yarıları 3. olarak tamamlamalarına rağmen, ikinci yarılarda yaptıkları ataklarla şampiyonluk elde edebilmişlerdi. 
     
     12 SEZON İLK YARIYI GEÇTİ 
     Galatasaray, ilk yarı puan cetvelindeki durumuna göre 12 sezon da ligde yükseliş yaşadı. 
     Bunlardan sadece 3'ünde şampiyonluğu kazanan Galatasaray, diğer sezonlarda ise ilk yarıya göre durumunu daha üst basamaklara taşıyabildi. 
     Sarı-kırmızılılar, ilk yarılara oranla sezon sonu itibariyle en büyük yükselişini 1979-80 sezonunda yaptı. Galatasaray, ilk yarıyı 14. olarak tamamlayıp, daha sonra 5 basamak birden yükselerek ligi 9. sırada kapatmıştı. 
     
     4 KEZ İLK YARIDA İKİNCİ 
     Galatasaray, daha önceki sezonlarda, sadece 4 kez ilk yarıyı 2. sırada bitirdi. 
     ''Cim bom'', bunlardan sadece birinde 1992-93 sezonunda şampiyonluğu kazanabilirken, 1965-66 ve 2002-2003 sezonlarında ilk yarıda 2., sezon sonunda yine 2., 1982-83 sezonunda ise ilk yarıyı 2. bitirip, sezon sonunda 3. olmuştu. 
     
     CİM BOM 21 SEZONDA YERİNİ KORUDU 
     ''Cim bom'', tam 21 kez ilk yarıdaki puan cetvelindeki yerini sezon sonunda da korudu. 
     Bunlardan 12'sinde ilk yarıyı lider bitirip, şampiyonluk kazanırken, 9 sezonda ise ilk yarıda hangi sırayı aldıysa sezon sonunda da o sırada kaldı. 
     
</TEXT>
</DOC>
