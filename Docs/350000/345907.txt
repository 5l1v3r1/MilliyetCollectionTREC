<DOC>
<DOCNO> 345907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/bbas.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal avını bekliyor 
</HEADLINE>
<TEXT>


Tarihindeki ikinci şampiyonluğa ulaşmak için 30 yıldır gün sayan Siyah - Beyazlılar, Efes Pilsen - Fenerbahçe serisinden çıkacak takıma şimdiden odaklandı. Coach Bıyıktay, "Şampiyon olacak güçteyiz" diye konuştu 


Basketbol Ligi Play - Off yarı final serisinde Ülkerspor'u 3 - 1 yenerek finale çıkan ve 30 yıllık aradan sonra ligdeki ikinci şampiyonluğa "göz kırpan" Beşiktaş, "beklemeye" geçti. 
Beşiktaş Kulübü Basketbol Şube Kaptanı Şenol Demirağ, finale kalmayı yeterli görmediklerini, şampiyonluk kupasını kaldırmak istediklerini belirterek, "Bu yola baş koyarken kimse bize inanmamıştı. Ama ilk önce biz bunu bayanlarda yaşadık. Şimdi de erkeklerde bu heyecanı yaşamanın zamanı geldiğine inanıyoruz. İnşallah biz bu kadroyla daha çok işler yapacağız. Yaşadığımız bu mutluluğu, şampiyonluk kupasını elimize alarak süslemek arzusundayız" dedi. 

'Güvenim tam' 
Siyah - Beyazlı takımın Burak Bıyıktay ise, "Şu ana kadar yaptığımız işlerin meyvelerini yavaş yavaş almaya başladık. Bu karşılaşma öncesinde, bütün heyet olarak bu maça inanmıştık. Bu hırsla sahaya çıktık. Sonunda da şu ana kadar yaptığımız işlerin meyvesini yavaş yavaş almaya başladık. Ben bu çocuklara sonuna kadar güvendim ve güvenmeye de devam edeceğim. 30 sene önce şampiyonluk sevinci yaşamıştık. Biz bunu yeniden yaşamak istiyoruz. Finalde rakibimiz kim olursa olsun, kupayı almak ve şampiyon olmak istiyoruz. Bunu da başaracak güçteyiz" diye konuştu. 

Bayanlar toplanıyor 

30. Bayanlar Avrupa Şampiyonası Finalleri'nde mücadele edecek A Milli Bayan Takımı, hazırlıklarına bugün başlayacak. 15 oyuncunun yer alacağı aday kadro ile kamp çalışmalarına start verecek olan milliler, bugün saat 12.00'de Pamukspor'un Dragos tesislerinde bir araya gelerek kampa girecekler. Başantrenör Cem Akdağ, altı gün sürecek olan bu kampta kondisyon ağırlıklı bir program uygulayacaklarını belirterek, "Esas kondisyon kampımız 1 Haziran'da İtalya'da başlayacak" dedi. Bu arada, milli takım oyuncularından bir bölümü dün International Hospital'da sağlık kontrolünden geçtiler. 

SEÇMELER 
Tofaş yıldız keşfedecek 

İstanbul Tofaş'ın Koç Allianz ile ortaklaşa Anadolu ve Avrupa yakalarında ayrı ayrı oluşturduğu basketbol altyapılarının seçmeleri, yine iki yakada yapılacak. Anadolu yakası seçmeleri, 28 Mayıs cumartesi günü Bostancı'da, Avrupa yakası seçmeleri ise 29 Mayıs pazar günü Etiler Polis Meslek Yüksek Okulu spor salonunda gerçekleştirilecek. Seçmeler yaş kategorilerine göre şu saatlerde yapılacak 16.00 1996 - 97 doğumlular, 17.00 1994 - 95 doğumlular, 18.00 1992 - 93 doğumlular. Ayrıntılı bilgi 0216 5725096-97 no'lu telefonlardan alınabilir. 

RUSYA 
Mirsad yetmedi 

Rusya Ligi Play - Off yarı final dördüncü maçında Dinamo Moskova, deplasmanda Unics Kazan'a 86 - 85 kaybederken, milli yıldızımız Mirsad Türkcan'ın 17 sayı, 11 ribaundluk double - double performansı sonucu değiştirmedi. Bu sonuçla seriye 2 - 2'lik eşitliği getiren Unics Kazan'da eski Efes Pilsenli Kaspars Kambala 15 sayı, 9 ribaundla oynadı. 


</TEXT>
</DOC>
