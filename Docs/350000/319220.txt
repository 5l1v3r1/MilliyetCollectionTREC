<DOC>
<DOCNO> 319220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun36.html </URL>
<DATE> 2005/02/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Saddam'ın üvey kardeşini kim yakaladı 
</HEADLINE>
<TEXT>

     Irak'taki geçici hükümetten kaynaklar, Saddam Hüseyin'in üvey kardeşinin Suriyeli Kürtler tarafından ele geçirilerek Iraklı Kürtlere teslim edildiğini söylediler. 
     Reuters'e açıklama yapan üst düzeydeki bir hükümet yetkilisi, eski Irak Devlet Başkanı Saddam Hüseyin'in danışmanı ve eski iç güvenlik servisi şefi Sabavi İbrahim'in, Suriye'nin Irak sınırına yaklaşık 50 kilometre uzaklıktaki Hasaka kasabasında ele geçirildiğini ve kuzey Irak'taki Kürtlere teslim edildiğini belirtti. 
     Aynı kaynak, koalisyon güçleriyle çalışan Irak güvenlik güçlerinin de Irak'ın kuzeyine giderek İbrahim'i gözaltına aldığını kaydetti. 
     Eski istihbarat şefi İbrahim, Iraklı yetkililer tarafından son aylarda, Suriye'den Irak'taki direnişi yönetmek ve direnişe maddi destek sağlamakla suçlanıyordu. Suriye ise bu suçlamaları reddetmişti. 
     Suriye'de Kürtlerin kendilerini yakından izleyen Şam yönetiminden yeşil ışık almadan böyle bir operasyonun içine giremeyecekleri yorumları yapılırken, Irak hükümet kaynakları, ABD baskısı altındaki Suriyeli yetkililerin İbrahim'in teslim edilmesi olayına karıştıklarını düşünüyor. 
     İbrahim, ABD'nin Irak'taki 55 kişilik arananlar listesinin 36. sırasında yer alıyordu. ABD, İbrahim'in tutuklanması için bir milyon dolar ödül koymuştu. 
     ABD, Suriyeli yetkililer ve Iraklı Kürtler tarafından konuyla ilgili bir yorum yapılmadı. 
     Irak hükümeti, İbrahim'in yakalandığını dün açıklamış, ancak ne zaman, nerede ve nasıl yakalandığını belirtmemişti. 
     Reuters ajansı, Iraklı Devlet Bakanı Kasım Davud'un, ''İbrahim özel koşullar altında tutuklandı. Şu anda, güvenlik nedenleriyle ve işimizi bitirmek için herhangi bir ayrıntı açıklamıyoruz'' şeklindeki ifadesine yer verdi. 
     
</TEXT>
</DOC>
