<DOC>
<DOCNO> 318828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/soneko01.html </URL>
<DATE> 2005/02/26/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Babacan İşsizlik Türkiye'nin bir numaralı problemidir... 
</HEADLINE>
<TEXT>

     Devlet Bakanı Ali Babacan, ''İşsizlik, şu anda Türkiye'nin bir numaralı ekonomik ve sosyal problemidir. Bunu kabul etmek zorundayız'' dedi. 
     Babacan, TBMM Başkanı Bülent Arınç ile Manisa Genç İşadamları Derneği'nin MAGİAD Anemon Otel'de düzenlediği ''Türkiye ekonomisinde son gelişmeler'' konulu toplantıya katıldı. 
     Babacan, burada yaptığı konuşmada, göstergelerin, ekonominin her geçen gün daha iyiye gittiğini gösterdiğini söyledi. 
     YTL'ye geçişin sorunsuz olduğunu, bazı kesimlerin beklentisinin aksine başarıyla uygulandığını ifade eden Babacan, işadamlarının sorularını da yanıtladı. 
     İşsizlik ile ilgili bir soru üzerine Babacan, işsizliğin, şu anda Türkiye'nin bir numaralı ekonomik ve sosyal problemi olduğunu belirterek, şunları söyledi 
     ''2004 yılının son çeyreği rakamları açıklandı. Bir önceki senenin aynı dönemine göre yüzde 0.3'lük bir düşüş var. Ama bu arzu ettiğimiz miktarda bir düşüş değil. Türkiye'nin nüfusu her yıl bir milyon kişi artıyor ve her sene bizim 500 bin kişiyi istihdam etmemiz lazım. 500 bin rakamı kritik eşiktir. Bunun altında istihdam olduğu zaman işsizlik artar, üstünde olduğu zaman azalır. 2005, 2006, 2007 yıllarında yüzde 5 büyüme ile toplam bir milyon 650 bin kişi istihdam edilecek. Bu hedefimiz gerçekleşirse işsizlik oranında yüzde 0.7'lik bir düşme olacak. Bu üç yılda yüzde 5'lik büyüme hedefi mütevazı bir hedeftir. Herkes bu hedefin aşılacağını bekliyor. Bu olduğu zaman işsizlik daha hızlı bir şekilde düşecek.'' 
     
     KAYITDIŞI EKONOMİ 
     Ali Babacan, bir başka soru üzerine, kayıtdışı ekonomide iki yıl içinde mesafe alınamadığını, aksine artışın yaşandığını belirterek, şunları kaydetti 
     ''Geçen sene vergi oranları düşürüldü, vergi idaresi yeniden şekillendirilecek. Gelirler Genel Müdürlüğü, Maliye Bakanlığı bünyesinden çıkarılarak dışarıda yarı bağımsız bir kurum haline getirilecek. Taşra teşkilatları, defterdarlıklar yeniden düzenlenecek. Kayıt dışı ekonomiyle etkin bir mücadele için etkin bir organizasyona ihtiyaç var. Rasyonel, basit, anlaşılabilir bir vergi sistemi hedefliyoruz. Kayıt dışı ekonomi her sektöre yerleşmiş. İş hayatının doğal uygulaması haline geldi. Bu konuyla ilgili kültür değişimine de ihtiyaç var. İnşallah kısa zamanda bu sorunu da arkamızda bırakacağız.'' MAGİAD Başkanı Rahim Renan Çapra, Babacan'a fahri hemşehrilik belgesi verdi. 
     
</TEXT>
</DOC>
