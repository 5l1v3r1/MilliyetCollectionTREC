<DOC>
<DOCNO> 307436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun20.html </URL>
<DATE> 2005/01/18/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
ABD sınıfta kaldı... Kim cimri kim cömert 
</HEADLINE>
<TEXT>

     Birleşmiş Milletler BM Binyıl Hedefleri çerçevesinde uluslararası uzmanlar ekibi tarafından hazırlanan ve dün BM Genel Sekreteri Kofi Annan'a sunulan 74 sayfalık raporda, uluslararası yardımda cimri davranan gelişmiş ülkeler arasında en az yardımda bulunan ülkenin ABD olduğu kaydedildi. 
     265 uzman tarafından hazırlanan 3 bin sayfalık belgenin bir sentezi niteliğindeki raporda, açlık, cehalet ve hastalıklarla mücadele eden yoksul ülkelerin kalkınmasına yardımcı olmak için, gelişmiş ülkelerin milli gelirlerindeki yardım paylarını artırmaları çağrısında bulunuldu. 
     Uzmanlar ekibinin Annan tarafından atanan başkanı Columbia Üniversitesi'nden Prof. Jeffrey D. Sachs, Güney Asya'daki tsunami felaketinden sonra gösterilen duyarlılığın yoksul ülkelere yardım için de gösterilmesi gerektiğini söyledi. 
     Dünyada her ay ''sessiz bir tsunami felaketi'' yaşandığına işaret eden Sachs, yoksul ülkelerde sadece sıtmadan her ay 150 bin çocuğun hayatını kaybettiğine dikkati çekti. 
     
     ''KALKINMAYA YATIRIMI YAPMAK'' 
     ''Kalkınmaya Yatırım Yapmak Bin Yıl Kalkınma Hedeflerini Başarmak İçin Pratik Bir Plan'' başlıklı raporda, zengin ülkelerin yardım miktarlarını gelecek 10 yıl içinde iki katına çıkararak 195 milyar dolara yükseltmeleri durumunda dünyada 500 milyondan fazla kişinin yoksulluktan kurtulacağı, 250 milyon kişinin de artık yataklarına aç gitmeyeceği ve 30 milyon çocuğun hayatının kurtulacağı ifade edildi. 
     Raporda, 2000 yılında belirlenen BM Binyıl Kalkınma Hedeflerine ulaşılması konusunda basit ama işe yarayan projeler de öneriliyor. Bunlar arasında yoksul ülkelerdeki çiftçilere suni gübre satılmasından, yolların onarılmasına, okul harçlarının kaldırılmasından, zengin ülkelerin pazarlarını yoksul ülkelerin ürünlerine açmasına kadar uzanan öneriler yer alıyor. 
     Rapor, temmuz ayında yapılacak G-8 zirvesine ve eylül ayında BM Genel Kurulu'na sunulacak. 
     2000 yılında dünya liderleri, ülkelerinin milli gelirlerinin yüzde 0,7'sini Binyıl Hedeflerini gerçekleştirmek üzere yardım olarak ayırmaya söz vermesine rağmen, 12 trilyon dolarlık bir ekonomiye sahip olan ABD'nin bu miktarın çok gerisinde kaldığı ifade ediliyor. 
     Sanayileşmiş 22 ülke arasında en fazla yardım yapan ülke olmasına rağmen ABD'nin yaptığı yardım oransal olarak 0,15'de kalıyor. 
     Rapora göre, dünyanın ikinci en büyük ekonomisine sahip ülkesi Japonya milli gelirinin yüzde 0,2'sini bu amaçla harcarken, İtalya yüzde 0,17, Almanya ise 0,27 oranında yardım yapıyor. 
     Raporda, sanayileşmiş ülkeler arasında sadece Danimarka, Norveç, İsveç, Hollanda ve İngiltere milli gelirlerinin yüzde 0,7'sinden fazla miktarı uluslararası yardım için harcadığı belirtiliyor. İngiltere, Belçika, Fransa, Finlandiya ve İrlanda'nın da 2015'ten önce bu hedefe ulaşmayı taahhüt ettikleri kaydediliyor. 
     
</TEXT>
</DOC>
