<DOC>
<DOCNO> 349528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/axgun01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedisu Fayı'nda deprem tehlikesi 
</HEADLINE>
<TEXT>


Afet İşleri Genel Müdürlüğü'nden Dr. Demirtaş, "Yeni fayın tamamı kırıldı" derken, Deprem Konseyi Başkanı Prof. Dr. Eyidoğan, stresin bindiği Yedisu Fayı'nın harekete geçmemesini umduklarını söyledi 

ÖNAY YILMAZ İstanbul 

Bayındırlık ve İsk n Bakanlığı Afet İşleri Genel Müdürlüğü Sismoloji Şube Müdürü Dr. Ramazan Demirtaş, Bingöl'de mart ayında ve dün meydana gelen sarsıntıların ardından Elmalıdere Fayı'nda sismik boşluk kalmadığını, faydaki kırılmalarla tüm stresin 90 kilometrelik Yedisu Fayı'na bindiğini söyledi. Ulusal Deprem Konseyi Başkanı Prof. Dr. Haluk Eyidoğan da, "Bu fayın harekete geçmemesini dileriz" dedi. 
Demirtaş, 12-14-24 Mart 5.9, 5.7 ve 5.5 büyüklüklerinde ve dün 5.7 büyüklüğünde Karlıova'da meydana gelen 4 depremde 47 kilometre uzunluğundaki Elmalıdere Fayı'nın kırılmamış 17 kilometrelik bölümünün kırıldığını, kalan 30 kilometrenin de 1949'daki depremde kırıldığını belirterek, "Bingöl'de bu yıl meydana gelen 4 depremle Elmalıdere Fayı'nda sismik boşluk kalmadı. Fayın tamamı kırıldı" diye konuştu. En büyük tehlikenin, 1784'ten beri suskun olan Yedisu Fayı olduğunu anlatan Demirtaş, şunları kaydetti 
"Bingöl'le Erzincan arasında kalan Yedisu Fayı geçmişte 7.3 büyüklüğünde deprem üretti. Marmara'daki Orta Marmara Fayı neyse Yedisu Fayı da aynı. Yani ikisi de deprem üretmeyi bekliyor. Deprem üretmesi beklenen en tehlikeli faylar bunlar. Bu fay Bingöl'ün Yedisu ilçesinden geçtiği için bu ad verilmiş. 211 yıldır suskun. 1784'te 7.3 büyüklüğünde deprem üretmiş. Stres şu anda bu fayın üzerinde. Birleşim noktasının doğusu 1966 Varto depreminde kırılmıştı. 47 kilometre uzunluğunda Elmalıdere Fayı'nın kırılmasıyla şimdi sıra batıdaki Yedisu fayına geldi." 

Diğer tehlikeli faylar 
Doğu ve Güneydoğu'da Elazığ, Bingöl, Adıyaman, Malatya ve Kahramanmaraş'ın tehlike altında bulunduğunu kaydeden Demirtaş, şöyle devam etti 
"Bu bölgede uzun süredir sessiz olan Palu-Sincik'le Gölbaşı-Türkoğlu fayları yer alıyor. 2 parçadan oluşan 115 kilometre Biri 50, diğeri 65 km uzunluğundaki Palu-Sincik Fayı kırılırsa, 7'nin üzerinde deprem üretir. Bu fayın kırılması Bingöl, Elazığ ve Malatya'yı bir bölümünü etkiler. Senaryoya göre bu fay kırılırsa 42 bin konutun yıkılacağını tahmin ediyoruz. Eğer 90 kilometre uzunluğundaki Gölbaşı-Türkoğlu Fayı kırılırsa, bu da büyüklüğü 7.5 olan deprem üretir. Bu fayın kırılması Adıyaman, Kahramanmaraş ve yine Malatya'nın bir kısmını etkileyecektir. Bu durumda 72 bin konutun yıkılacağını düşünüyoruz. Yani iki fayın kırılması yaklaşık 120 bin konutun yıkılması anlamına geliyor." 

'Bölge çok hareketli' 
Demirtaş, bu konutların yıkılması için 6 büyüklüğünde bir depremin bile yeterli olacağını söyledi. 
İTÜ Avrasya Yer Bilimleri Enstitüsü Müdürü Prof. Dr. Okan Tüysüz de, Yedisu Fayı'nın en tehlikeli faylardan biri olduğunu belirterek, ilçedeki 300 öğrencili yatılı ilköğretim okulu bulunduğuna dikkat çekti. 
Prof. Dr. Eyidoğan da, Kuzey Anadolu Fayı ile Doğu Anadolu Fayı'nın birleştiği yer olan Bingöl bölgesinin çok hareketli olduğuna ve irili ufaklı deprem üretecek onlarca aktif fay bulunduğuna dikkat çekerek, "Ülkemizde 5 büyüklüğünde depremde bile hasarlar, yaralanmalar, hatta ölümler olabiliyor. Faylardan kurtulmak mümkün değil ama bu hasarlardan ölüm ve yaralanmalardan kurtulmak mümkün. Bir kere kerpiç ve benzeri yapılardan kurtulmak gerekiyor. Uzun vadeli iyileştirme programlarıyla bölgenin yapı sistemini düzenlemek lazım" şeklinde konuştu. 


</TEXT>
</DOC>
