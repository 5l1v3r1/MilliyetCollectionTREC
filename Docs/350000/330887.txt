<DOC>
<DOCNO> 330887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas16.html </URL>
<DATE> 2005/04/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
SunExpress'ten 15 Euro'ya Avrupa uçuşları 
</HEADLINE>
<TEXT>

     ANTALYA, DHA 

      ANTALYA merkezli havayolu şirketi SunExpress, kuruluşunun 15'inci yılı nedeniyle, tek yön tüm tarifeli uçuşlarıyla Almanya ve Lüksemburg yönündeki charter seferlerinin fiyatını 49 Euro'dan 15 Euro'ya indirdi. 
     Türkiye'nin yurt dışına tarifeli seferler düzenleyen ilk özel havayolu şirketi SunExpress, 15'inci kuruluş yıldönümü nedeniyle fiyatları düşürdü. Türk Hava Yolları ile Thomas Cook'un ortak kuruluşu olan SunExpress, 5-30 Nisan tarihleri arasında Antalya çıkışlı tek yön tüm tarifeli uçuşlarıyla Almanya ve Lüksemburg yönündeki charter seferlerinin yolcu ücretini 15 Euro'ya indirdi. Daha önce 49 Euro'dan başlayan fiyatlarla satılan tarifeli uçuşlar ve Almanya ile Lüksemburg yönündeki charter seferler, 30 Nisan'a kadar 15 Euro'dan satılacak. 
     Şirketin bu kampanyası, Frankfurt, Münih, Zürih, Basel, Schönefeld, Tegel, Bremen, Dortmund, Düsseldorf, Erfurt, Friedrichshafen, Hamburg, Hannover, Köln, Leipzig, Lüksemburg, Münster, Paderbonn, Rostock-Lage, Saarbrücken, Salzburg ve Stuttgart uçuş noktaları için geçerli olacak. 
     
     110 BİN UÇUŞ, 11 MİLYON YOLCU 
     Haziran ayında 15'inci yıldönümünü kutlayacak SunExpress'in Genel Müdürü Paul Schwaiger, "SunExpress'i kurarken, şirketin merkezinin alışıldığı gibi İstanbul'da değil, Türk turizminin kalbi Antalya'da olması gerektiğine karar verdik. Aradan geçen yıllar haklı olduğumuzu kanıtladı. Turizme odaklanan SunExpress, Antalya ile birlikte büyüdü ve 15'inci yaşına ulaştı. Antalya turizminde 15'inci yılımızı kutlamaktan mutluyuz'' dedi. 
     THY ve Lufthansa tarafından 1990 yılında kurulan SunExpress, kuruluşundan bu yana gerçekleştirdiği 110 binin üzerindeki uçuşta toplam 11 milyon 60 bin 842 yolcu taşıdı. 2004 yılında taşıdığı 1 milyon 357 bin 842 yolcu ile Antalya pazarında yüzde 9'luk payla liderliğini sürdüren SunExpress, tamamı Boeing 737-800'lerden oluşan 9 uçaklık filoya sahip. Antalya merkezli havayolu şirketi, 10'uncu Boeing 737-800'ünü ise Temmuz ayında teslim alacak. 
     
</TEXT>
</DOC>
