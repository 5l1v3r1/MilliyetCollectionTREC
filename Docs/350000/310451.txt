<DOC>
<DOCNO> 310451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/yozer.html </URL>
<DATE> 2005/01/29/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kolay oldu 
</HEADLINE>
<TEXT>



Maçın 14. dakikasına gelindiğinde Konyaspor'un Baliç ve Ceyhun ile bulduğu üç tehlikeli şutu vardı. Sahaya iyi yayılıyorlar, rakip alana iyi yerleşiyorlardı. Bununla kaldılar. Ergün ve Conceiçao'nun sıkı durmaya başlamalarının önemlisi genç Uğur'un heyecanından sıyrılıp, Baliç için fazla sert bir performansa ulaşmasının ardından durdular. 4-5-1, 4-3-3 varyasyonları işlemez oldu. Top yapamadılar. Saffet Susiç'in, Tayfun'u hücumda değil, savunmada kullanma tercihi bu dakikadan sonra kullandıkları uzun topları etkisiz kıldı. Song ve Tomas çok kolay akınları kestiler. Galatasaray sıkıydı. 

Olağanüstü goller 
Konyaspor'da Zafer Biryol'u beslemekle görevli iki hücum kanadı Ceyhun ve Baliç ise hiç organize değillerdi. Kendilerine oynuyorlardı. Baliç, faul kapma peşindeydi. Ceyhun ise sanki topla kaleye girme. Duvara çarptılar. Kalesinde pozisyon görmeyen Galatasaray rahatladı. Ergün ve Conceiçao hücum yönünde de iyi çalışmaya başlayınca, rakip kaleye indiler. İki duran top organizasyonundan Hakan'la şık, Necati ile olağanüstü iki gol buldular. Savunma onları hiç zorlayamadı. Petkoviç ise ilk yarıda kalesine isabet eden iki şutu da içeri aldı. 

Geciken hamle 
Saffet Susiç'in ikinci yarı hamlesi, Muhammed Hanefi'yi oyuna alıp, 4-2-4'e dönmekti. Rakip kaleye yaklaştılar. 60'a kadar iki pozisyon yakaladılar. Şaşırtıcı olan, Konya'nın orta sahayı bu denli boşaltmasına rağmen Galatasaray'ın akın üretmekte zorlanışıydı. Orta sahada dirençleri düştü. Genç Uğur'un da. Baliç buna rağmen etkisizdi. Susiç, çok geç bir hamleyle 75'te Tayfun'u ileri sürdü. Oyun, seyirci tamamen soğumuş olmasına rağmen bu hamle onlara beraberlik getirecek şansları doğurdu. Ama bunlar Mondragon için fazlasıyla kolaydı. Rakip kaleye gitmek Galatasaray'ı yenmeye yetmiyor. Fazlasını yapmalısınız. 



</TEXT>
</DOC>
