<DOC>
<DOCNO> 348595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy04.html </URL>
<DATE> 2005/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gül KKTC heyetinin ziyareti normal 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, KKTC heyetinin Türkiye ziyaretinin "normal" karşılanması gerektiğini belirterek ABD ziyareti öncesi "Karşılıklı olarak bir kez daha derinlemesine bir değerlendirme yaptıklarını" söyledi. 
     Abdullah Gül, resmi bir ziyaret için Avusturya’ya gitmeden önce Esenboğa Havaalanında bir açıklama yaptı. Avusturya’da Dışişleri Bakanı Ursula Plassnik ile görüşeceğini anlatan Gül, Cumhurbaşkanı Heinz Fischer tarafından kabul edileceğini söyledi. Gül, Avusturya’da ayrıca yarın Wachau’da yapılacak olan "Avrupa Forumu"na katılarak "Geleceğe Bakı Acıları - Genişlemeden Bir Yıl Sonra Avrupa" temalı bir konuşma yapacağını da kaydetti. 
     Avusturya’nın 2006 yılının başında AB Dönem Başkanlığını üstleneceğini anımsatan Gül, Avusturya’nın Türkiye ile çok geniş alanlarda işbirliğini yaptığı bir ülke olduğunu vurguladı. 
     Avusturya’daki görüşmeler sırasında AB, ikili konular ve bölgesel konuların ele alınacağını belirtti. 
     Geçen yıl 450 bin kadar Avusturya turistinin Türkiye’yi ziyaret ettiğine, ikili ticaret hacminin 1 milyar doları astığına dikkat çeken Gül, Avusturya’da yaşayan 200 bin kadar Türkün büyük bir kısmının Avusturya vatandaşlığını elde ettiğini de vurguladı. Gül, ziyaretin sonucunda ikili ilişkilerin daha da geliştirileceğini söyledi. 
     
     KIBRIS 
     Abdullah Gül, Ankara KKTC Cumhurbaşkanı Mehmet Ali Talat ile yapılan görüşmelerin sorulması üzerine, ziyaretin "normal" karşılanması gerektiğini söyledi, ziyaretin, KKTC’deki seçimlerden sonra ilk ziyaret olduğunu da anımsatan Gül, ziyaret sırasında her şeyi bir kez daha gözden geçirdiklerini söyledi. 
     ABD ziyareti sırasında BM Genel Sekreteri Kofi Annan ile bir görüşme yapılacağını belirten Gül, bu buluşmadan önce "karşılıklı olarak bir kez daha derinlemesine bir değerlendirme yaptıklarını" anlattı. Gül, Rumların Annan Planı’na ilişkin taleplerinin sorulması üzerine Rumların yazılı bir şey vermediklerine dikkat çekerek şöyle dedi 
     "Bunların söyledikleri referandum öncesi söylediklerinden başka bir şey değil, referandum öncesi söylediklerini başka bir şekilde tekrarlıyorlar. Dolayısıyle yazılı herhangi bir şekilde verilmiş öneriler veya çok açık bir şekilde verilmiş herhangi bir şey yok." Dışişleri Bakanı Gül, Rumların hangi maddelere itiraz ettiklerini söylemediklerini, daha önce yaptıkları gibi başka bir plan şeklinde, tamamen çok geniş konuları içine alan, çok farklı görüşleri dile getirdiklerini anlattı. 
     
</TEXT>
</DOC>
