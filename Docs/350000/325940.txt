<DOC>
<DOCNO> 325940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy31.html </URL>
<DATE> 2005/03/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Şevket Kazan tazminata mahkum oldu 
</HEADLINE>
<TEXT>

     Kapatılan RP'nin Genel Başkanı Necmettin Erbakan hakkında, ''kayıp trilyon'' davasında verilen mahkumiyet kararını onayan Ersan Ülker başkanlığındaki Yargıtay 11. Ceza Dairesi'nin 5 üyesi, SP'li Şevket Kazan aleyhine açtıkları tazminat davasında, 75 bin YTL 75 milyar lira kazandı. 
     Ankara 27. Asliye Hukuk Mahkemesi'nde görülen davanın bugünkü duruşmasına, davacıların avukatı Fevzi Coşkun ile davalı Kazan'ın avukatı İsmail Aydos katıldı. 
     Coşkun, delillerin toplandığını ifade ederek, davanın kabulüne karar verilmesini talep etti. 
     Aydos, müvekkilinin, yargıyı eleştirdiğini, Yargıtay 11. Ceza Dairesi üyelerine yönelik herhangi bir sözünün bulunmadığını savunarak, davanın reddine karar verilmesini istedi. 
     Mahkeme, Kazan'ı, her üye için 15 bin YTL olmak üzere toplam 75 bin YTL manevi tazminat ödemeye mahkum etti. 
     Saadet Partisi Genel Başkan Yardımcısı Kazan, eski Yargıtay Başkanı Eraslan Özkaya hakkında gündeme getirilen iddiaları değerlendirirken, ''...Şimdi gazete manşetlerinde yargının itibarı tartışılıyor. Erbakan'ın üstüne, sahte evrak tanzim etti diye leke sürmeye teşebbüs ediyorsunuz, elbette yargınız leke alır'' şeklinde sözler kullanmıştı. 
     Bunun üzerine, Erbakan hakkındaki cezayı onayan Ülker başkanlığındaki Yargıtay 11. Ceza Dairesi'nin 5 kişilik heyeti, Şevket Kazan'ın yaptığı açıklamalarla kişilik haklarına hakaret edildiği gerekçesiyle 100 bin YTL'lik tazminat davası açmıştı. 
     Kazan'ın avukatı İsmail Aydos, kararı temyiz edeceklerini açıkladı. Manevi tazminatın sebepsiz zenginleşmeye neden olamayacağını ifade eden Aydos, mahkemenin ''fahiş bir rakama'' hükmettiğini söyledi. Aydos, delil araştırılmasına ve tanık dinletmeye ilişkin taleplerinin dikkate alınmadığını öne sürdü. 
     
</TEXT>
</DOC>
