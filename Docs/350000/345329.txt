<DOC>
<DOCNO> 345329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko16.html </URL>
<DATE> 2005/05/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ATO Başkanı'ndan cumhuriyet savcılarına çağrı... 
</HEADLINE>
<TEXT>

     ATO Başkanı Sinan Aygün, "Filistin’deki kilise arazilerini İsrail’e kiraya verdiği için, Sen Sinod meclisi tarafından ağır eleştirilere tabi tutulan Kudüs Patriği’nin durumunu" görüşmek üzere, Fener Rum Patrikhanesi’nin çağrılısı olarak İstanbul’da Ortodoks Zirvesi yapılmasıyla ilgili, Cumhuriyet Savcılarının soruşturma başlatması gerektiğini bildirdi. 
     Aygün, konuya ilişkin yaptığı yazılı açıklamada, "Fener Rum Patrikhanesi’nde düzenlenen ortodoks zirvesi, milli egemenliğimizi hiçe sayan bir şeriat mahkemesidir, ekümenik hevesleridir" değerlendirmesinde bulundu. 
     Patrikhane’nin Türkiye Cumhuriyeti yasalarına tabi olduğunu hatırlatan Aygün, Lozan Anlaşması hükümlerine göre sadece çiftleri evlendirme, çocukları vaftiz etme, ölenleri gömme gibi dini işlerle ilgilenme işlevi olan Patrikhane’nin "boyundan büyük işlere" kalkıştığını savundu. Aygün, açıklamasında şöyle dedi 
     "Fener Rum Patriği Bartholemeus, ekümenik olma sevdasındadır. 
     Bartholemeus bu zirve ile birlikte, Rum Patrikhanesi’nin bütün Ortodoks Hıristiyanlar üzerinde etki gücü olduğu imajı yaratarak, Türkiye’ye ekümeniklik konusunu kabul ettirmeye çalışıyor. 
     Patrikhane’nin, diğer kiliseleri toplayarak dini bir yargılama yapmak gibi bir yetkisi yoktur. Bu olmayan yetkiyi kullanmak, Türk Anayasası’nı hiçe saymak, Lozan Anlaşması’nı tanımamak demektir. Bu bir siyasi güç gösterisinden başka bir şey değildir. Patrikhane, Türkiye sınırları içerisinde özerk bir Cumhuriyet gibi hareket edemez. 
     Türk yasalarına bağlı dini bir kurumu, siyasal bir kurum haline getiren Bartholemeus’a hesap sorulmalıdır." 
     
     SORUŞTURMA AÇILMALI 

     Açıklamasında Fener Rum Patriği Bartholemeus hakkında, Cumhuriyet savcılarının harekete geçmesi gerektiğini belirten Aygün, şunları kaydetti 
     "Türkiye’de yaşayan hiç kimsenin, kendi özel yasaları olamaz. 
     Türk yasalarına göre bu tür fiiller suç oluşturur. Avrupa Birliği’nden güç alarak, kimse Türkiye’de fiili durum yaratmaya kalkmasın. Sınırlar zorlanmasın, hadler aşılmasın. Bu ülkede Cumhuriyet savcıları var. 
     Cumhuriyetin bekçileri var. İnanıyorum ki gerekeni yapacaklardır." 
     
</TEXT>
</DOC>
