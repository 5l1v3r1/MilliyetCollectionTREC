<DOC>
<DOCNO> 334389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun14.html </URL>
<DATE> 2005/04/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Talabani direnişçilere karşı milis gücü önerdi 
</HEADLINE>
<TEXT>

     Irak Devlet Başkanı Celal Talabani, direnişçilere karşı Kürt veya Şii milislerinden oluşan ''halk güçleri''nin kullanılmasından yana olduğunu söyledi. 
     Talabani, İngiliz Yayın Kuruluşu BBC'ye yaptığı açıklamada, ''Bence Irak güçleri, halk kuvvetleri ve hükümet güçleri, şu anda direniş hareketine son verebilecek durumdadır'' diye konuştu. 
     Hükümetteki genel kanının, örneğin Peşmergeler, Şii Bedir Tugayları ya da muhalif partilerin silahlı güçleri gibi ''halk güçleri''ne başvurmamak olduğunu belirten ve buna karşı çıkan Talabani, Irak'ta terörizmin kökünü kazıyacak güce sahip olduklarına inandığını söyledi. 
     Talabani, ABD'nin de direnişçilerle mücadelede milislerin kullanılmasına karşı olmasını eleştirdi. 
     Irak Devlet Başkanı, eğer hükümet resmi güvenlik güçlerinin kendi ayakları üzerinde durmasını beklerse, direnişçilerle mücadelenin ''yıllar'' alacağını savundu. 
     
</TEXT>
</DOC>
