<DOC>
<DOCNO> 346046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko38.html </URL>
<DATE> 2005/05/26/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
"Türk Markaları" projesi başlıyor... 
</HEADLINE>
<TEXT>

     Reklamcılık Vakfı ve Reklamcılar Derneği’nin ortaklaşa yürüttüğü "TM Türk Markaları" projesi başlıyor. 
     Projenin, Türkiye’de doğmuş, reklam ve pazarlama iletişimi araçlarını sürekli ve tutarlı bir şekilde kullanarak gelişmiş 70 başarılı marka öyküsünü kapsaması hedefleniyor. 
     Proje kapsamında, 4 kitap ve CD’de, 70 Türk markasının kuruluşundan itibaren pazardaki gelişimleri ve markalaşmak adına yaptıkları çalışmalar yer alacak. 
     Projenin tanıtımı nedeniyle Kuruçeşme Divan’da düzenlenen toplantıda konuşan Reklamcılık Vakfı Yönetim Kurulu Başkanı Faruk Kaptan, projeye yaklaşık 1.5 yıl önce başladıklarını, amaçlarının, markaları belgeleriyle insanların hafızasına sunmak olduğunu söyledi. 
     Reklamcılar Derneği Yönetim Kurulu Başkanı Jeffi Medina da Türkiye’de marka kavramının yeni olduğunu, yıllar boyunca şirketlerin ticaret ve sanayiye ağırlık vermelerine karşın markaları çok önemsemediğini ifade ederek, "Kendi hikayemizin kahramanı olmamız gerekiyor. Türkiye’de kendi hikayelerinin kahramanı olmuş birçok marka var. Biz bunları bir araya getireceğiz" diye konuştu. 
     Reklamcılar Derneği ve Reklamcılık Vakfı Genel Müdürü Ayşegül Molu ise Türkiye’de markalaşmanın eşiğinde 40 bin kadar işletme bulunduğunu belirterek, "Bunların 4 bini, biraz cesaret verseniz hemen markalaşacak durumdadır" dedi. 
     Türk reklam ve pazarlama iletişimi sektörünün güçlenmesine katkıda bulunacak projede yer alacak markaların değerlendirilmesinde, Türkiye’de doğmuş, reklam ve pazarlama iletişimi araçlarını tutarlı ve sürekli kullanmış, en az 10 yıllık bir marka ve sektöründe somut başarı göstergelerinin olması kriterleri göz önünde bulunduruldu. 
     İlk cildinin Ocak 2006’da basılması hedeflenen kitap serisi, Türkiye’nin öncü markalarının marka tarihçesi, sektörel pazar payları, pazarlama stratejileri, reklam kampanyaları, marka değeri, tüketici gözüyle marka, ürün gamı, özel röportajlar ve editoryal notlarından oluşacak. Marka öyküleri DVD formatında da hazırlanacak. 
     
</TEXT>
</DOC>
