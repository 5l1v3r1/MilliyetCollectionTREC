<DOC>
<DOCNO> 339102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yasam/axyas01.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun yaşamın sırrı bu diyette saklı 
</HEADLINE>
<TEXT>


Makrobiyotik diyette kümes hayvanlarının eti, kırmızı et ve süt ürünlerine yer yok Uzun yaşam vaat eden bu diyetin olumsuz yanı kansızlık yapması 

TAYLAN KÜMELİ bir kibrit kutusu lezzet 

Makrobiyotik kelimesi, Yunancadan geliyor. Uzun anlamına gelen "makro'' ve yaşam anlamına gelen "bios'' kelimelerinden oluşuyor. ABD'de milyonlarca kişi tarafından uygulanan makrobiyotik diyet, vücuttaki toksinlerin yani zararlı ve zehirli maddelerin atılmasını sağlıyor. Makrobiyotik beslenmede temel prensip, vücudun uyum içinde dinamik bir şekilde çalışmasını sağlamak... 

Mevsime göre beslenin 
Kırmızı etten uzak durmak, sebze ve tahıla ağırlık vermek, yemeklerin pişirilme yöntemi, kullanılan ek malzemeler bu beslenme programında önemli bir yere sahiptir. Temelde mevsimine göre beslenme, yani yaz aylarında daha hafif ve taze gıdalar, ilkbahar ve sonbaharda kök gövdeli sebzeler, kış aylarında ise yağlı besinler yemeniz önerilmektedir. Bunun dağılımı ise yüzde 50 - 60 oranında tam tahıl ve bu tahıllardan yiyecekler, yüzde 20 - 30 oranında sebze, yüzde 5 -10 oranında kuru baklagil, yüzde 5 - 10 çorba ve yüzde 5 oranında meyve, içecek, balık, deniz ürünleri ve doğal tatlılardan oluşur. 

Yiyecekler doğal olmalı 
Makrobiyotik beslenmede kimyasal katkı maddeleri, tuz ve şeker içeren rafine gıdalardan uzak durulur. Süt ürünleri, kırmızı et ve kümes hayvanlarının eti tüketilmez. Sadece geleneksel yöntemlerle hazırlanmış tam ve doğal yiyeceklerin kullanıldığı makrobiyotik beslenme, özellikle depresyon eğilimli kişilerin ruh halini düzene sokmakta çok etkilidir. 

Alzheimer riski de var 
Yalnız bu beslenme tarzını benimseyenlerde kırmızı et, yumurta ve tavuk eti tüketilmemesine bağlı demir eksikliği, kansızlık görülebilir. Bu nedenle düzenli olarak demir seviyelerine bakılması gerekir. Ayrıca kırmızı et tüketmeyenlerin ileriki yaşlarında Alzheimer olma riski artmaktadır. 

Bunu biliyor muydunuz 
Funda yaprağı, idrar söktürücü ve idrar yollarını dezenfekte edici özelliğe sahiptir. 

Haftanın bilgileri 
Kalp sağlığınız için kırmızı biber yiyin 
Tansiyonu ve kolesterolü düşüren kırmızı bibere acı tadını veren kapraicin adlı madde, güçlü bir antioksidandır. Bu nedenle kırmızı biber, kalp hastalıkları ve kansere karşı da koruyucudur. 

Yüksek tansiyona karşı sarmısak 
Bol miktarda potasyum, fosfor, selenyum, A ve C vitaminleri ile kükürt içeren sarmısak tansiyonu ve kan kolesterolünü düşürür. 

Brokoli, ülser ve mide kanserini önlüyor 
Brokoli, helicobacter pylori virüsüyle savaşıyor. Böylece ülser ve mide kanseri riski önemli ölçüde azalıyor. 

Kalsiyum, kolon kanseri riskini azaltıyor 
Yapılan çalışmalarda yüksek dozda kalsiyum alımının kolon kanserini önlediği ortaya çıktı. 

Rokayı sofranızdan eksik etmeyin 
P ve K mineralleri içeren roka, mide ve karaciğer dostu olarak biliniyor. Kansızlığı gideren roka, hazmı kolaylaştırıyor, böbrekleri çalıştırıyor, idrar söktürüyor. 


</TEXT>
</DOC>
