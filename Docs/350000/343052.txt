<DOC>
<DOCNO> 343052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo51.html </URL>
<DATE> 2005/05/16/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Hakan Şükür "Dünkü davranışlarımdan dolayı hocamdan özür diliyorum" 
</HEADLINE>
<TEXT>

     Galatasaray’ın, Gençlerbirliği ile dün yaptığı lig maçında oyundan alınışına tepki gösteren Hakan Şükür, bu tepkisinden dolayı özür diledi. 
     Türkiye Otomobil Sporları Federasyonu’nun TOMSFED , Dünya Ralli Şampiyonası’nın 7. ayağı ile ilgili Ortaköy Renia’da düzenlediği basın toplantısına katılan Hakan Şükür, burada gazetecilerin sorularını yanıtladı. 
     Gençlerbirliği maçında oyundan alınırken yaptığı hareketi, sporcu kişiliğine yakıştıramadığını vurgulayan Hakan, "Maçın stresiyle gerçekleşen bir olay. Hocamdan, camiamdan ve arkadaşlarımdan özür diliyorum. Yapmamam gereken bir hareketti. Ama o an kendimi tutamadım. 
     Bugüne kadar yapmadığım şekilde bir tepki gösterdim. Çok özür diliyorum" dedi. 
     A Milli Takım’ın 4 Haziran’da Yunanistan ile karşılaşacağı hatırlatılarak, kendisinin aynı tarihlerde Antalya’da Dünya Ralli Şampiyonası’nda öncü araç kullanacak olmasıyla ilgili düşünceleri sorulan Hakan, "Böyle bir organizasyon yapılırken, demek ki milli takıma gidemeyeceğim izlenimi vardı. Bende de aynı izlenim var. Dünya Ralli Şampiyonası’nda öncü araç kullanarak, en azından ülkeme katkıda bulunacak başka bir organizasyonda yer alacağım" açıklamasını yaptı. 
     A Milli Takım’ın, son 2 maçını kazanarak yeniden ümitlendiğini ifade eden Hakan, "Arkadaşlarım bu ümidi sonuna kadar sürdürecektir. 
     Onlara başarı dilemekten başka yapacak şeyim yok. Sonuçta bu milli takım. Kim olursa olsun, en iyisini yapmaya çalışır" diye konuştu. 
     
</TEXT>
</DOC>
