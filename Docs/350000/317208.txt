<DOC>
<DOCNO> 317208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko12.html </URL>
<DATE> 2005/02/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Unakıtan Enflasyon rakamları düşme eğilimini teyit ediyor 
</HEADLINE>
<TEXT>

     Maliye Bakanı Kemal Unakıtan, 2005 yılı Ocak ayında enflasyona dair rakamların 'düşme eğilimini teyit etmekte' olduğunu vurgularken, ''Ancak enflasyonla mücadelede gelinen noktayı yeterli görmediğinizi de ifade etmek isterim'' dedi. 
     Bakan Unakıtan, düzenlediği basın toplantısında, 2005 Ocak Ayı Bütçe Uygulama Sonuçları ile diğer konuları değerlendirdi. 
     Unakıtan, 2003 yılı bütçesi gibi 2004 bütçesinin de başarılı şekilde sonuçlandırıldığını, her iki yılda olduğu gibi, 2005 bütçesini belirleyen makro ekonomik ve bütçe hedeflerini, aynı kararlılıkla uygulamakta olduklarını söyledi. 
     2005 yılının ilk ayına ilişkin bütçe uygulama sonuçlarının da bu kararlılığı teyit etmekte olduğunu kaydeden Bakan, 2004 yılı makro ekonomik göstergelerindeki gelişmeler ve bütçe gerçekleşmelerine ilişkin bilgiler verdi. 
     Bakan, 2001 yılında yüzde 68.5 olan enflasyon oranının, 2002 yılında yüzde 29.7'ye, 2003'de yüzde 18.4'e düşürüldüğünü anlatırken, 2004 yılında ise enflasyonun hedeflenenin altında yüzde 9.3 olarak sonuçlandığını vurguladı. 
     Unakıtan, ''Bu başarı, Türk Ekonomisi'nde özel ve kamu sektörüyle gerçekleştirilen yapısal dönüşümün bir sonucudur''dedi. 
     ''Hükümetimizce mali disiplinin tesis edilmesi, faiz dışı bütçe fazlası ve bütçe açığı konularında gösterilen olumlu performans, ekonomik programın uygulamasında gösterilen kararlılık, enflasyonla mücadelede dikkate değer bir başarı kaydedilmesini sağlamıştır''diyen Bakan, 2005 yılının Ocak ayında enflasyona dair rakamlarında enflasyondaki düşme eğilimini teyit etmekte olduğunu belirtti. 
     Unakıtan, 2004 yılında yüzde 9.32 olan enflasyon rakamının, 2005 yılı ocak ayı itibarıyla yıllıkta yüzde 9.23'e gerilediğini anlatırken, ''ancak enflasyonla mücadele gelinen noktayı yeterli görmediğinizi de ifade etmek isterim'' ifadesini kullandı. 
     
     BÜYÜME VE CARİ İŞLEMLER 

     Ekonomik büyüme konusunda hatırlatmalarda bulunan Unakıtan, ekonominin, 2001 yılında yüzde 9.5 küçüldüğünü, 2002'de ise yüzde 7.9, 2003'de de yüzde 5.9 oranında büyüdüğünü anlattı. 
     2004 yılının 9 ayında da yüzde 9.7 oranında büyüme kaydedildiğine dikkati çeken Bakan, ''son 3 yılda gösterilen büyüme performansı Türk ekonomisinin sürdürülebilir büyüme ortamına girdiğini göstermektedir'' diye konuştu. 
     Unakıtan, cari işlemler dengesinin de, hükümetin ''hassasiyetle üzerinde durduğu'' bir husus olduğuna vurgu yaparken, yıl içinde olumsuz bir gelişme olması halinde, gerekli tedbirleri alacaklarını kaydetti. 
     
     BORCUN VADESİ UZADI 

     Bakan, kamu borç stoku konusunda bilgi verirken de, şunları söyledi 
     ''2001 yılında yüzde 91 olan kamu borç stokunun GSMH'ye oranı, 2002 yılında yüzde 78.7'ye 2003'te 70.5'e düşmüştür. 2004 yılında ise bunun yüzde 65 düşeceğini tahmin edilmektedir. 
     2002 yılında yıllık ortalama yüzde 62.7 olan borçlanma faizi 2004 yılında yüzde 24.7'ye gerilemiştir. İyileşme, sadece kamu borç net borç stoku stoku ve borçlanma faiziyle sınırlı kalmamış, borçlanma vadeleri de uzamıştır. 2002 yılında ortalama vade 9 ay iken, 2004 yılında 14.7 aya uzamıştır. Öte yandan, 2005 yılında Şubat ayında gerçekleştirilen iç borç ihalesinde 5 yıl vadeli ve düşük faiz oranıyla borçlanılabilinmesi, beklenenin üzerinde teklif gelmesi, bundan sonraki dönemde borçların yapısı ve vadesinin daha da iyileştirilmesi yönündeki çabalarımızın başarıya ulaşacağının göstergesidir.'' 
     Unakıtan, borçlanma konusunda ortaya çıkan iyileşmelerin, konsolide bütçeden yapılan faiz ödemelerine de yansıdığını belirtti. 
     Unakıtan'ın verdiği bilgiye göre, 2004 yılı bütçesinde faiz ödemeleri için 66 katrilyon 50 trilyon ödeme yapılırken, gerçekleşme 56 katrilyon 488 trilyon lira da kaldı. 2005 Ocak ayında faiz ödemeleri de hedefin altında gerçekleşti. 

     
</TEXT>
</DOC>
