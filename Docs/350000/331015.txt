<DOC>
<DOCNO> 331015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun03.html </URL>
<DATE> 2005/04/07/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
'Talabani'nin seçilmesi Türk-Amerikan ilişkilerini daha fazla gerer mi ' 
</HEADLINE>
<TEXT>

     Amerikan Fox News televizyonunda yayınlanan bir haberde, Iraklı Kürt lider Celal Talabani'nin Irak'ın Devlet Başkanı seçilmesinin Türk-Amerikan ilişkilerini daha fazla gerip germeyeceğinin belli olmadığı belirtildi. 
     Haberde, ''Gözlemcilere göre, ABD ile Müslüman dünyasındaki sağlam müttefiki arasındaki ilişkilerde Irak Savaşı'nın başından beri yaşanan soğumanın ardından, Iraklı bir Kürdün devlet başkanı seçilmesinin Türk-Amerikan ilişkilerini daha fazla gerip germeyeceğini söylemek için çok erken'' denildi. 
     Talabani'nin Devlet Başkanlığı nedeniyle Türkiye'nin Irak ile ilişkilerinin şüpheci bir hal alabileceği ve iki ülkenin ilişkileri istikrarsız olduğu sürece Türkiye'nin ABD ile ilişkilerinin de ''daha zor olacağı'' ileri sürüldü. 
     Haberde, ''uzmanlara göre, Türkiye ile ABD arasındaki ilişkilerin, farklı gündem konuları, Türkiye'de büyüyen Amerikan karşıtlığı ve bir dizi diplomatik yanlış adım ve yanlış anlamalarla gerildiği'' savunuldu. 
     Gerginliğin, son dönemde ABD Savunma Bakanı Donald Rumsfeld'in, Türkiye'nin Irak Savaşı'nda kuzey cephesine izin vermemesi yüzünden bugün Irak'ta isyancı sorununun bu derece büyük olduğu yönündeki sözleriyle yeniden gündeme geldiği belirtildi. 
     Türkiye'nin Ekim 2003'te Irak'a 10 bin asker göndermeyi önerdiği, ancak Iraklı Kürtlerle sıkıntı olabileceği gerekçesiyle ABD'nin bunu geri çevirmesi ve Süleymaniye olayının da ilişkilere olumsuz yansıdığı ifade edildi. 
     Türkiye'nin son olarak ABD'nin 1 milyar dolarlık kredisini geri çevirdiği de hatırlatıldı. 
     Fox News'un haberinde, Washington'daki Türk diplomatik yetkililerin, Talabani'nin liderliğinin olumlu karşılandığı ve tebrik etmek için ''sıcak ve samimi'' mesajlar yollandığı ve Türk-Amerikan ilişkilerinin güçlü olduğu yönündeki ifadelerine de yer verildi. 
     Haberde, ayrıca Amerikan Dışişleri Bakanlığı'nın bir yetkilisinin, ''Türkiye ile dost ve müttefik ilişkilerimiz halen kuvvetli'' dediği belirtildi. 
     Televizyonun haberinde, Türkiye'nin, İsrail'in bölgedeki tek Müslüman müttefiki olduğu ve Avrupa Birliği üyeliği yoluna girdiği de hatırlatıldı. 
     
</TEXT>
</DOC>
