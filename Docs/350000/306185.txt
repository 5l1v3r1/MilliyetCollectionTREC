<DOC>
<DOCNO> 306185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo17.html </URL>
<DATE> 2005/01/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
A Milli Hentbol Takımı'nda kaleci Nevzat krizi... 
</HEADLINE>
<TEXT>

     7. Avrupa Erkekler Hentbol Şampiyonası Eleme Grubu'nda pazar günü Makedonya ile yapılacak rövanş maçı öncesinde, A Milli Takım'da kaleci Nevzat krizi yaşandı. 
     A Milli Takım Antrenörü Cengiz Akın, kampta, karşılaşmadan bir gün önce oyuncularıyla toplantı yaptığını ve burada motivasyonu olmayanın ve sahada etkili olamayacağını düşünenin her zaman bırakıp gidebileceğini söylediğini belirterek, ''Nevzat bize, motive olamıyorum, o nedenle de oynamak istemiyorum deyince, biz de kampı terk etmesini istedik'' dedi. 
     Bu olay karşısında kaleci Nevzat'a her zaman kapılarının açık olduğunu ve form durumuna göre yine kendisini milli takıma çağırabileceklerini ifade eden Akın, sözlerini şöyle tamamladı 
     ''Toplantıda oyuncularıma Makedonya maçının önemini ve motivasyonlarını en üst düzeyde tutmalarını anlatıyordum. Bu arada, oyuncularıma, Milli takıma yararlı olamayacağını düşünen varsa, kampı her zaman terk edebilir dedim. Böyle bir düşünceye sahip olan Nevzat da fikrini açıkladı ve biz de kendisini kadrodan çıkarttık. Olayın zamanı doğru mu, tartışılır. İyi oynadığı bir maç sonrasında bu tavır çocuksu geliyor. Ancak Nevzat yine dürüstçe çıkıp aklından geçenleri söyledi.'' A Milliler, maç için yarın saat 11.00'de Ankara'dan uçakla Makedonya'ya gidecek. 
     
</TEXT>
</DOC>
