<DOC>
<DOCNO> 346996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/dunya/adun.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK BİR 'NON' 
</HEADLINE>
<TEXT>


Fransızlar referandumda Avrupa Anayasası'nı yüzde 56 hayır oyuyla reddetti. 'Hayır' oranı beklenenden yüksek olurken, referanduma katılım yüzde 66 seviyesinde gerçekleşti 

Mine G. Kırıkkanat - Paris 


Fransa'da Avrupa Birliği'nin geleceğini tayin edecek esas belge niteliğindeki Avrupa Anayasası için dün düzenlenen referandumda, sandıkların yerel saatle 22.00'de TSİ 23.00 kapanmasından sonra, oyların yüzde 92'sinin sayılması sonucu elde edilen ilk kısmi sonuçlara göre Anayasa, Fransızlar tarafından yüzde 56.14 gibi beklenenden de yüksek bir oranla reddedildi. 
Fransız kamuoyunu ve siyasi partilerini derin şekilde bölen, Türkiye'nin AB üyeliğinin reddi konusunun da odağında yer aldığı hararetli bir kampanya sürecinden sonra yapılan referanduma katılım da, Fransa için alışılandan yüksek bir seviyede, yüzde 66 olarak gerçekleşti. 
Bu referandumun sonucunda, 25'ler Avrupası'nı ortak değerler, hukuk ve yönetim sistemi bakımından tanımlayan, uzun müzakereler sonucunda ortaya çıkmış en kapsamlı Avrupa Birliği belgesi olan Avrupa Anayasası, AB'nin kurucu ve kilit ülkesi Fransa tarafından reddedilince geçersiz hale geldi. Avrupa Anayasası'nın ilan edildiği gibi 1 Kasım 2006'da yürürlüğe girmesi için bütün üye ülkeler tarafından doğrudan halk oyuyla veya parlamentolar aracılığıyla onaylanması gerekiyordu. Fransızların 'hayır' cevabı verdiği soru "Avrupa için bir anayasa tesis eden anlaşmayı onaylayan yasa önerisini kabul ediyor musunuz " şeklindeydi. 

Avrupa'da şok 
Beklenen bir sonuç olmasına rağmen, 'hayır'ın Fransa'da ve Avrupa'da şok etkisi güçlü oldu. Referandum sonucunun açıklanmasından sonra ilk demeci Fransız aşırı sağının 'hayır' yanlısı lideri Jean - Marie Le Pen verdi. Le Pen, Cumhurbaşkanı Jacques Chirac'ı istifaya çağırdı. Le Pen, "Cumhurbaşkanı bu referandumun sonucundan doğru sonucu, başka bir deyişle istifa etmesi gerektiği sonucunu çıkarırsa, bu sonuç yeni bir açılım getirmektedir. Cumhurbaşkanı bu şartlarda ülkenin başında kalamaz" dedi. 
Cumhurbaşkanı Chirac ilk kısmi sonuçların açıklanmasından yarım saat sonra TV'den canlı yayınlanan açıklamasında AB Anayasası'nın reddedildiğini ilan etti ve "Fransa'nın kararı Avrupa'daki çıkarlarımızın savunulması için kaçınılmaz olarak zor bir ortam oluşturmaktadır" dedi. 

Gözler şimdi Hollanda'da 
Şimdi gözler, çarşamba günü Hollanda'da düzenlenecek olan AB Anayasası referandumuna çevrildi. Hollanda'da da dünkü referandumdan önce yapılan anketler, halkın yüzde 60'ının 'hayır' deme eğiliminde olduğunu gösteriyordu. 

Fransa neden 'hayır' dedi 

AB anayasa taslağına dünkü referandumda hayır diyen Fransızların gerekçeleri şöyle sıralanıyor 
Amerikan tarzı bir serbest pazar ekonomisi öngörülüyor. Avrupa Merkez Bankası'nın AB bütçesini disipline etmesi için yetkilerinin artırılması planlanıyor. Bu da sosyal harcamaların ve subvansiyonları kısılması demek. Sosyal haklar bakımından birkaç adım geriye gidiliyor. Taslağın temel haklar başlığı altında serbest rekabetin en temel hak olduğu ifade ediliyor, ardından özelleştirmeden söz ediliyor. Kamu hizmetleri ortadan kalkacak. Mevcut hükümetin sosyal ve ekonomik reform politikalarına hayır demek için. Taslak gerçek anlamda bir demokratik karar alma mekanizması yaratmıyor, Avrupa Komisyonu'nun h l çok fazla gücü var. Taslak, uluslarüstü bir Avrupa yaratılması yolunda atılan yeni bir adım niteliğinde. Üye ülkelerin ulusal bazdaki iradesi ve kararları dikkate alınmayacak. Türkiye'nin ilerideki üyeliğinin önünü tıkamak için. 

HAYIR 

</TEXT>
</DOC>
