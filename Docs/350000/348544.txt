<DOC>
<DOCNO> 348544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko10.html </URL>
<DATE> 2005/06/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Merkez Bankası döviz piyasasına müdahale etti... 
</HEADLINE>
<TEXT>

     Merkez Bankası, aşırı oynaklığı engellemek amacıyla bugün döviz piyasasına alım yönünde doğrudan müdahale etti. 
     Merkez Bankası'ndan yapılan açıklamada, değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, döviz kurundaki oynaklığın Banka'ca yakından takip edilmekte olduğu ve kurlarda her iki yönde oluşabilecek aşırı oynaklık durumunda doğrudan müdahale edilebileceğinin kamuoyuna açıklandığı hatırlatıldı. 
     Merkez Bankası açıklamasında şöyle denildi 
     "Son günlerde, ülkemiz ekonomisine ilişkin olumlu beklentilerin artarak devam etmesine bağlı olarak gözlenen döviz satışları sonucu, döviz piyasasında tekrar aşırı oynaklık gözlenmekte olup, Türk lirasının özellikle ABD Doları karşısındaki değerinin oynaklığı, aynı dönemde ABD Doları'nın uluslararası piyasalarda kazandığı değer dikkate alındığında daha da belirgin hale gelmiştir. 
     Bu çerçevede, söz konusu aşırı oynaklığı engellemek üzere, bugün Merkez Bankası'nca döviz piyasasına alım yönünde doğrudan müdahale edilmiştir." Merkez Bankası, döviz kurlarında yaşanan aşırı oynaklık üzerine en son 9 Mart 2005 tarihinde döviz piyasasına alım yönünde doğrudan müdahalede bulunmuştu. 

     
</TEXT>
</DOC>
