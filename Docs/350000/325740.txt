<DOC>
<DOCNO> 325740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/siyaset/siy02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Misyonerler izleniyor' 
</HEADLINE>
<TEXT>


Misyonerlerin daha çok yoksul ailelerle, deprem ve sel felaketlerinden yararlandığını kaydeden Bakan Aksu, Türkiye'de son 7 yılda 344 kişinin din değiştirdiğini belirtti 

ANKARA Milliyet 


İçişleri Bakanı Abdülkadir Aksu, misyonerlik faaliyetleri sonucu Türkiye'de 7 yılda 338 Müslüman'ın Hıristiyanlığı, 6 Müslüman'ın da Museviliği seçerek din değiştirdiğini açıkladı. Misyonerlik faaliyetlerinin yakından izlendiğini belirten Aksu, Türkiye'de 72 Protestan, 6 Bahai, 10 da Yehova Şahitleri'ne ait 88 ibadet yeri bulunduğunu kaydetti. 
Aksu, AKP Adıyaman Milletvekili Mahmut Göksu'nun soru önergesine gönderdiği yanıtta, din değişikliğinin kişinin isteğine bağlı olduğunu ve yetkili makamlara müracaat edilmesi halinde işlemin yapılabildiğini bildirdi. Din ve vicdan hürriyetini suiistimal eden, Protestanlar, Yehova Şahitleri, Bahailer gibi gruplara ilişkin suç duyuruları yapıldığını vurgulayan Aksu, gizlilik nedeniyle faaliyetler için harcanan bütçeden haberdar olmadıklarını kaydetti. 
Aksu, misyonerlerin yoksul ailelerle, mezhep ve kültür farklılıklarını kullandığını, deprem ve sel felaketlerinden yararlanıldığını belirtti. 

İbadet yerlerinde kolaylık 

İbadet yeri taleplerine kolaylık gösterildiğini, Antalya ve Alanya civarında Aziz Nikolas Kilisesi açıldığını anımsatan Aksu, Bursa ve Samsun'da Protestanlar, Balıkesir'de de Yehova Şahitleri'nin ibadet yeri açmak amacıyla müracaatta bulunduğunu, Ankara Yenimahalle'de de belediyenin kilise için yer gösterdiğini bildirdi. 


</TEXT>
</DOC>
