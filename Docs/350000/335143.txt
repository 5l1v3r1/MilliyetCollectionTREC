<DOC>
<DOCNO> 335143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko24.html </URL>
<DATE> 2005/04/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kardemir hem borç ödüyor, hem yatırım yapıyor... 
</HEADLINE>
<TEXT>

     Karabük Demir ve Çelik Fabrikaları KARDEMİR A.Ş. Genel Müdürü Osman Kılavuz, ''Geçmiş yıllara ait 108 milyon YTL 108 trilyon lira borç ödeyen fabrikamız, 110 milyon dolar borcu için de her yıl 13-14 milyon dolar ödeme yapıyor'' dedi. 
     Kılavuz, 8 Temmuz 2002'de borç yapılandırmasıyla ilgi kararname çıkartılan fabrikalarının, 2003'ün son çeyreğinden itibaren geçmiş yıllara yönelik borçlarını ödemeye başladığını söyledi. 
     Son 1,5 yıldır yüksek miktarda gerçekleştirdikleri borç ödemelerini planlı sürdürdüklerine işaret eden Kılavuz, şöyle konuştu 
     ''Fabrikanın vergi, sigorta prim ve Tasarruf Mevduatı Sigorta Fonu'na borçlarını tamamen ödedik. Geçmiş yıllara ait 108 milyon YTL 108 trilyon lira borç ödeyen fabrikamız, 110 milyon dolar borcu için de her yıl 13-14 milyon dolar ödeme yapıyor. Türkiye Taşkömürü Kurumu TTK , Karaelmas Elektrik Dağıtım A.Ş., ERDEMİR Maden A.Ş., Halkbankası, Vakıfbank ve İş Bankası'nın yanı sıra yurtdışındaki firmalara da ödemeleri zamanında sürdürüyoruz. KARDEMİR'i, dünyada kriz olduğu zaman bile etkilenmeyecek hale getirmeye çalışıyoruz. Bu doğrultuda verimliliği artırmak amacıyla yeni yatırımlarımızı gerçekleştirmeye devam edeceğiz.'' KARDEMİR'de geçen yıl 829 bin ton üretilen çeliğin, 2005'de kapasite kullanım oranının yüzde 95'e çıkartılarak 950 bin tona yükseltilmesini planladıklarını ifade eden Kılavuz, ''Gelecek yıldan itibaren 1 milyon ton yıl, 2008'de de 1 milyon 500 bin ton yıl üretim hedefliyoruz. Böylece kişi başına düşen üretim oranı dünya seviyesindeki 450-500 ton yılın üzerine çıkmış olacak'' diye konuştu. 
     
     ULUSLARARASI PİYASAYA RAY ÜRETİMİ 
     Kılavuz, 2005'te en önemli yatırımlarının Ray ve Profil Haddehanesi'nin yenilenmesi olduğuna dikkat çekerek, şunları kaydetti 
     ''Bu projeyle KARDEMİR, uluslararası standardlarda sadece fabrikada üretilecek 72 metre uzunluğa kadar ray ile büyük uzunlukta köşebent, profil, kaliteli büyük yuvarlak ve maden direği olmak üzere 400 bin ton yıl üretim yapabilecek. Yatırım bedeli yaklaşık 57 milyon dolar tutarındaki Ray ve Profil Haddehanesi'nin faaliyete geçmesiyle uluslararası pazara ray üreteceğiz. Irak, İran, Suriye, Bulgaristan ve Yunanistan'ın yanı sıra Uzakdoğu ve Ortadoğu ile Avrupa'ya ray pazarlama amacındayız. Yatırımla ilgili finansman çalışmalarını ise tamamlamak üzereyiz.'' TCDD'nin 5 yıllığına 250 bin ton civarında ray talebi için yapmayı planladığı ihalede, söz konusu haddehanenin 2 yıl içinde faaliyete alınacak olması dolayısıyla teklif veremeyeceklerini belirten Kılavuz, ''TCDD'nin ihaleyi öncelikle 2 yıllık yapmasını arzu ediyoruz. Çünkü, diğer 3 yıl için yeni açılacak ihaleye en iyi teklifi fabrikamız verecektir. Böylece, ray ithalatı da gerekmeyecek'' dedi. 
     
     KARDEMİR'DE YATIRIM ATAĞI 
     Fabrikada kaliteyi iyileştirme ve verimliliğin artırılması projelerini hayata geçirmeyi amaçladıklarını belirten Kılavuz, şöyle dedi 
     ''Çelikhane yüksek fırınından çıkan kuru ham demirin içindeki kükürtü düşürmek amacıyla ihalesi yapılan kükürt giderme ünitesine 2005'in haziran-temmuz aylarında başlamayı hedefliyoruz. Mayıs ayı içersinde firmalardan teklifleri alacağız. Ayrıca, çelik üretimi sırasında oluşan gazın kullanılması için proje de hazırlıyoruz. Bununla ilgili çalışmaları kısa sürede tamamlamamızın ardından bacada yaktığımız gazı depolayıp elektrik enerjisinde kullanarak tüketimimizi azaltacağız.'' Geçen yıl başlanan bilgi işlem projesi yatırımına da devam edildiğini belirten Kılavuz, ''Fabrikamız bilgisayar ağı ile donatıldı. Gelecek yıldan itibaren kullanmaya başlayacağımız sisteme satış, satın alma, üretim ve stok birimleri entegre olacak. Üretimin her safhasında maliyetlerimizi, stoklarımızı, satışlarımızı, gelir ve giderimizi göreceğiz'' dedi. 
     
     HAMMADDE FİYATLARINDAKİ ARTIŞ 
     Kılavuz, dünyadaki demir cevheri ve kömür fiyatlarındaki artışın bütün entegre demir-çelik fabrikalarında olduğu gibi kendilerini de maliyetler açısından olumsuz etkilediğini söyledi. 
     Maliyetlerin bir önceki yıla oranla yükselmesinden dolayı verimliliği artırmaya yönelik çalışmalarına hız verdiklerini belirten Kılavuz, ''Ülkemizdeki demir ve kömür madenlerinin üretimini artırması bizi rahatlatacaktır. TTK'dan ihtiyacımız 800 bin ton yıl taşkömürünün ancak 250-300 bin ton yılını alabiliyoruz'' diye konuştu. 
     Kılavuz, Ereğli Demir ve Çelik Fabrikaları ERDEMİR T.A.Ş ile 10 yıl süreyle 500 bin ton yıl slab üretimi konusunda görüşmelerin sürdüğünü, belirli sistem dahilinde ise satış hedeflediklerini kaydetti. 
     
</TEXT>
</DOC>
