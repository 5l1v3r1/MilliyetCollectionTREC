<DOC>
<DOCNO> 301939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo20.html </URL>
<DATE> 2004/12/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankaragücü Fenerbahçe'yi Saracoğlu'nda yeneceğiz demek gülünç olur 
</HEADLINE>
<TEXT>

     Türkiye Kupası 3. Kademe eşleşmeleri sonunda kulüp yöneticileri, kupada sonuna kadar gitmek istediklerini söylediler. 
     Kura çekiminde Fenerbahçe Kulübü'nü temsil eden yönetim kurulu üyesi İlhan Ekşioğlu, bu yıl bütün özlemlerine son vermek istediklerini belirtti. Ekşioğlu, ''Hedefimiz belli. İnşallah kupayı kaldırırız. Kupa maçları biraz farklı olur, biraz daha zorlu geçer. Ama Fenerbahçe hem ligi, hem de kupayı kaldıracak güçte. Hak eden kazansın'' dedi. 
     İlhan Ekşioğlu, ''Başkanın bir hedefi vardı, üç kupayı birden almak, bu hedef sürüyor mu'' sorusuna şu yanıtı verdi 
     ''Sürüyor tabii. Şimdi, hedefleri bizlerin koyması çok kolay. Fakat bunu başaracak olan futbolcular ve teknik heyettir. Dolayısıyla onları biraz daha rahat bırakıp, iyi futbol oynamalarını sağlayıp, stresten uzak tutmak gerekir. Dolayısıyla üç kulvarda birden gidiyoruz. Avrupa kupalarında da inşallah turu geçeceğiz. Zorlu maçlar bizi bekliyor. Ligde ikinci yarı daha çetin olacak. Ama inşallah Fenerbahçe, bu yıl bütün özlemlerine son verecek.'' 
     
     ''GÜLÜNÇ OLUR'' 
     Fenerbahçe'nin rakibi Ankaragücü'nün kulüp müdürü Arslan Gürsoy ise renkdaşlarını deplasmanda yenmek konusunda çok iddialı olmadıklarını kaydetti. 
     Fenerbahçe'ye ligde açık bir şekilde yenildiklerini hatırlatan Gürsoy, ''İki aynı renkli takımın mücadelesi olacak. Fair-play içinde, centilmence geçmesini diliyoruz. Fenerbahçe Şükrü Saracoğlu Stadı'nda Fenerbahçe'yi yeneceğiz diye bir iddiada bulunmak gülünç olur'' diye konuştu. 
     
     GALATASARAY CEPHESİ 
     Galatasaray Kulübü Yönetim Kurulu Üyesi Fatih Gökşen, Bursaspor'un güçlü bir ekip olduğunu belirterek, ''Tek hedefimiz kazanmak'' dedi. 
     Fenerbahçe ile yaptıkları derbi maçta yaşanan bazı olaylar nedeniyle sahalarının bir maç kapatıldığını hatırlatan Gökşen, ''Bursaspor ile kendi evimizde oynayacaktık. Ama biliyorsunuz cezamız nedeniyle başka sahada oynayacağız. Kolay rakip yok. Bursa da güçlü bir ekip. İnşallah hayırlısı olur. Tek hedefimiz kazanmak'' diye konuştu. 
     Bursaspor yöneticisi Nuri Karaca ise takımlarının ikinci ligdeki yerine alışamadığını, ilk hedeflerinin birinci lige yükselmek olduğunu anlatarak, ''Türkiye Kupası'nda yolumuza devam ediyoruz. Elimizden gelen en iyi mücadeleyi yapacağız. Galatasaray'ın gücü ortada. İyi bir maç olsun'' dedi. 
     
     BEŞİKTAŞ CEPHESİ 
     Kura çekiminde hazır bulunan Beşiktaş Kulübü Yönetim Kurulu Üyesi Kenan Öner, ligde istenilen performansın uzağında kaldıklarını, Türkiye Kupası'nda sonuna kadar devam etmek istediklerini söyledi. 
     Öner, Konyaspor'un güçlü bir ekip olduğunu, zorlu bir maç oynayacaklarını kaydetti. 
     
</TEXT>
</DOC>
