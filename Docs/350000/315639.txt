<DOC>
<DOCNO> 315639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yasam/yas00.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadıkoğlu'nu çok 'ucuza' kurtardılar 
</HEADLINE>
<TEXT>


Irak'ta kaçırılan armatör Kahraman Sadıkoğlu'nu rehin tutanlar, pazarlığı 25 milyon dolardan açtı, 500 bin dolara razı oldu. Aracılar, parayı 14 Şubat'ta Basra kentindeki fidyecilere ulaştırdı 

Serpil Yılmaz 

Irak'ın Basra kentinde 16 Aralık 2004'te kaçırılan armatör Kahraman Sadıkoğlu, önceki gün Basra Havalimanı'nda serbest bırakıldı. Sağlık durumunun iyi olduğunu belirten Sadıkoğlu, Bağdat üzerinden Ürdün'ün başkenti Amman'a götürüldü. 
Iraklı fidyeciler, 2 aydır sürdürdükleri 'rehin pazarlığına' 25 milyon dolardan başladı, ancak pazarlıklar sonucu 500 bin doları kabul etti. Bu gelişme üzerine Sadıkoğlu ailesi, 14 Şubat saat 16.00 sıralarında parayı, Ürdün'de 'araya giren dostlar' vasıtasıyla fidyecilere ulaştırdı. Paranın tesliminden sonra, Sadıkoğlu aynı gün serbest bırakıldı ve 21.00 sıralarında Basra Havalimanı'nda Birleşmiş Milletler'e bağlı İngiliz askerlerinin koruması altına girdi. Basra'dan uçakla Bağdat'a nakledilen Sadıkoğlu, Türkiye'ye getirilmek üzere dün 15.00'te Bağdat'tan özel uçakla Amman'a götürüldü. Bu sırada yakınlarıyla görüşen Sadıkoğlu, sağlık durumunun iyi olduğunu söyledi. 

Senaryolarla dolu bir hik ye 
Sadıkoğlu'nun kaçırılmasını takip eden ilk günlerde aile çevresi, imzasının taklit edildiğini ve 25 milyon dolarlık senet düzenlendiğini aktarmıştı. 
Sadıkoğlu'nun yakın çevresinden kaçırılmaya ilişkin yapılan çeşitli yorumlara göre, işadamı fidyecilerin öne sürdüğü senet olayının bir komplo olduğunu ispatladı. Ancak yine de serbest kalamayan işadamının Irak Ulaştırma Bakanlığı'nın o tarihlerde açtığı 5 milyon dolarlık batık gemi çıkarma ihalesine girmesi engellendi. 
Pazarlıklar sürerken, Sadıkoğlu'nun batık gemilerin bulunduğu Umm Kasr'daki vincinin kaçırılma öyküsünün baş nedeni olduğu öne sürüldü. Vincin, batık gemilerin çıkarılmasında kullanılan bölgedeki tek vinç olduğu, bu nedenle de yeni ihalenin kilit noktasını oluşturduğu ifade edilirken, "Vinç kimin elindeyse, ihale onun" yorumları yapıldı. Sadıkoğlu, devrik Irak Devlet Başkanı Saddam Hüseyin döneminde Umm Kasr bölgesinde 19 batık geminin çıkarılması ihalesini almış ve bu işlerin önemli bir bölümünü tamamlamıştı. Sadıkoğlu'nun, bölgeyi tanıyan işadamı ve siyasetçi Mehmet Güncegün'ün destekleriyle h kimiyeti de artmıştı. 
Kaçırıldığı gün dikkat çeken nokta, Sadıkoğlu'nun beraberindeki vinç kaptanı Ahmet Yurttaş gibi, Iraklı şoförü ve tercümanının da kaçırılmasıydı. İki Iraklıdan daha sonra bilgi alınamazken, Sadıkoğlu'nun Irak'ta temasta olan dostları 2, Iraklının fidyecilerle işbirliği içinde olma olasılığı üzerinde durdu. 
Sadıkoğlu kaçırılmasından 13 gün sonra fidyeciler tarafından çekilen bir bandı Türk televizyonlarında yayımlandı. ABD'lilerle iş yapmadığını, Irak halkının menfaatine işler yaptığını anlatan Sadıkoğlu, sakin görüntüsüyle ailesine moral vermeye çalıştı. 

Parayı paylaşamadılar 
Sadıkoğlu, bu bandın ardından eşiyle sadece 3 kez görüşebildi. Bir iki dakikalık görüşmelerde pazarlıklar konuşuldu. Sadıkoğlu'yla yaptığı telefon görüşmesinin ardından Londra'ya hareket eden eşi Jülide Sadıkoğlu, Kurban Bayramı sonrasında işadamının serbest bırakılmasını beklemeye başladı. 
Son 20 gündür pazarlığın 25 milyon dolardan başlayıp 500 bin dolarla sonuçlandığını belirten kaynaklar, rakamın Irak'ta kaçırılma olaylarında bir rekor olduğunu ifade etti. Bugüne kadar fidye olaylarında istenen en büyük tutarın 100 - 150 bin dolar civarında olduğu belirtildi. 
Yapılan bir yoruma göre fidyeciler arasında paranın nasıl paylaşılacağı konusu netleşmediği için Sadıkoğlu'nun bırakılması süreci uzadı. Bir başka pazarlık da Sadıkoğlu'nun teslim edileceği yer konusunda yaşandı. Sadıkoğlu'nun yakınları işadamının Kuzey Irak'ta teslim edilmesini istedi, ancak fidyeciler Basra Havalimanı'nı tercih etti. 
Sadıkoğlu'nun kaçırılmasından sonra eşi Jülide Sadıkoğlu ile ağabeyi Cemal Sadıkoğlu basına bilgi vermekten kaçındı. İşadamının basınla görüşen akrabaları Şadan Kalkavan ve İhsan Kalkavan kaçırılma olayında, ticari anlaşmazlık üzerinde durdu. Sadıkoğlu'nun Irak'ta serbest bırakılması için yoğun girişimler sürdüren ilk ihaledeki ortağı SHP Başkan Yardımcısı Mehmet Güncegün'ün de Irak ve Ürdün'deki temaslarda etkili olduğu belirtildi. 

'Allah'a şükür vatanıma döndüm' 

SİNAN TOROS İstanbul 
Akşam saatlerinde özel bir uçakla Amman'dan İstanbul'a gelen Sadıkoğlu'nun ilk sözleri, "Allah'a şükür, Allah'ın yardımıyla sapasağlam vatanıma döndüm" oldu. "Hükümetime, eşime, dostuma herkese çok teşekkür ediyorum" diyen Sadıkoğlu, rehin tutulduğu 2 aylık dönemde sıkıntılı günler geçirdiğini belirterek, şunları söyledi "Kolay günler değildi. Allah kimsenin başına böyle bir şey vermesin. Ama bizim Amerikalı ve İngilizlerle iş yapmadığımız, sadece Irak hükümetiyle çalıştığımız ortaya çıkınca serbest bırakıldık. Diğer 3 rehine ise bir ay önce salıverilmişti." 

'Durumum iyi' 
Saddam'ın askerlerinin ülkelerini korumaya çalıştığını anlatan Sadıkoğlu, Irak'ta 3 - 4 milyar liralık iş almasına rağmen, hiçbir iş yapmayan firmalar yüzünden işadamlarının yakın takibe alındığını söyledi. Kendileri hakkında da bu yönde inceleme yapıldığına dikkat çeken Sadıkoğlu, "Bizim işimiz, mukavelemiz Irak hükümetiyle. Paramızı da United National'dan alıyorduk. Bu gerçekler meydana çıkınca, bizim kılımıza bile dokunmadılar. Sapasağlam Türkiye'ye döndük. Durumum gayet iyi" dedi. 
Daha sonra Dış Hatlar Terminali'ne giden armatör Sadıkoğlu, pasaport işlemlerini yaptırırken, polis tarafından kısa süre alıkonuldu. İşlemleri tamamlanan Sadıkoğlu, kendisini karşılamaya gelenlerle havalimanından ayrıldı. 


</TEXT>
</DOC>
