<DOC>
<DOCNO> 324297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/dundar.html </URL>
<DATE> 2005/03/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Persona non grata 
</HEADLINE>
<TEXT>


Yani "İstenmeyen adam"... 
Bir diplomatın, görev yaptığı ülkenin iç ve dış politikası hakkında halk önünde açıklama yapmasına "diplomatik karışma" deniyor. 
İtibarlı ülkeler, böyle davranan diplomatın bir an önce ülke dışına çıkmasını isteyebiliyor. 
Birleşmiş Milletler'in 1961 tarihli "Diplomatik İlişkiler Hakkında Viyana Sözleşmesi" de buna cevaz veriyor. 
"Persona non grata" ilan edilen diplomatın ertesi gün bavulunu toplayıp ülkesine dönmesi gerekiyor. 

Amerikan Büyükelçisi Eric Edelman, 14 Mart'ta Cumhurbaşkanı Sezer'in muhtemel Suriye ziyareti sorulduğunda "Umarım Türkiye de Suriye'nin Lübnan'dan çabuk biçimde çekilmesini destekleyen uluslararası uzlaşmaya katılacaktır" diyerek "Gitmeyin" mesajı verdi. 
Hiçbir resmi yetkili de "Karışma" deme cesaretini gösteremedi. 
Oysaki, müttefiklikten dem vuran bu diplomata, Türkiye'nin Suriye ile neredeyse savaş noktasına geldiği yıllarda ABD'nin Şam yönetimiyle nasıl iyi ilişkiler içinde olduğu hatırlatılabilirdi. 

Edelman Ankara'ya atandığında bu köşede sicilini yayımlamıştım Bkz 25 Ağustos 2003 . 
İlk görev yeri Batı Şeria'ydı o elini attığında barış görüşmeleri kesilmişti. 
Dışişleri'nin Operasyonlar Dairesi'nde şahin Başkan Reagan'la çalışmıştı. 
Sovyetler çökerken Moskova'daydı. 
Berlin Duvarı yıkılırken Doğu Avrupa masası ona bağlıydı. 
Çekoslovakya bölünürken Prag'da müsteşar yardımcısıydı. 
Sonra yine şahin Dick Cheney'in ulusal güvenlik şefi olmuş, 11 Eylül, Afganistan operasyonu, Irak saldırısıyla ilgilenmişti. 
Bu sicille Ankara'ya atanmıştı. 
Ben de "Türk askerini Irak batağına çekecek provokasyonların başladığı şu günlerde Edelman Türkiye tarihinde nasıl yer alacak" diye sormuştum. 

Yanıt gecikmedi. 
Edelman'la Türk-ABD ilişkileri en berbat dönemini yaşamaya başladı. 
Büyükelçi, daha iki ay önce Bergama'da mahkeme kararıyla kapatılan altın madeninin açılması için Bayındırlık Bakanlığı'na başvurarak Bergamalıları ayağa kaldırmıştı. 
Halen Türkiye, "Amerika'dan nefret eden milletler" yarışında ipi göğüslüyorsa bunda Edelman'ın büyük katkısı vardır. 

Son aylarda katıldığım toplantılarda, sivil toplum örgütlerinde, üniversite kampuslarında, Batı karşıtı bir tepkinin günbegün yükselişine tanık oluyorum. 
AB'ye üyeliği içtenlikle destekleyenlerde bile itirazlar başladı. 
Türkiye halkı, yukarıdan bakıp "Şunu yap, bunu yapma" diye parmak sallayan ve her gün bir başka "nazik nokta"ya kazma vuran sömürge valisi kafalı Batılılar yüzünden 200 yıllık Batılılaşma hayalinden vazgeçme noktasına doğru ilerliyor. 
Eksikliği hissedilen muhalefet, hem de tuhaf bir koalisyon halinde "anti-Batı" ekseninde şekilleniyor. 
Siyasi elit içinde de "Aldığımızdan çok veriyoruz" şik yeti baş gösteriyor. 
Yapılacak iki şeyden biri, aralıktan beri reform çizgisini durduran hükümetin inisiyatifi yeniden ele almasıdır. 
Diğeri ise onurlu bir çizgide direnmek... 
Cumhurbaşkanı'nın baskılara boyun eğmeyip Şam'a gideceğini açıklaması sevindirici. 
Türkiye'nin komşularıyla iyi ilişkiler geliştirme çabasını sürdürmesi bu tür dayatmalara en iyi cevaptır. 
Bir başka iyi cevap ise, "İstenmeyen adam"a kapıyı göstermektir. 



</TEXT>
</DOC>
