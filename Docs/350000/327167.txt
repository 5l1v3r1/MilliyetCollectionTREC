<DOC>
<DOCNO> 327167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas10.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Okuldaki son bakire' olmamak için 14 yaşında ilişkiye giriyorlar 
</HEADLINE>
<TEXT>

     LONDRA, DHA 

      İNGİLTERE'de yapılan bir araştırmada, 14 yaşındaki kızların 5'te 1'inin cinsel deneyim yaşadığı ve her birinin ortalama 3 kez sevgili değiştirdiği ortaya çıktı. İngiliz gençlik dergisi Bliss'in ülke genelinde 2 bin kızla görüşerek yürüttüğü anket çalışmasına göre, 14 yaşındaki kızların yüzde 60'ı bekaretini alkollüyken kaybetti, 3'te 2'si de korunmasız olarak cinsel ilişkiye girdi. 
     
     SONUÇLAR ENDİŞE YARATTI 
     Sonuçları 'son derece endişe verici' olarak nitelendirilen ankette, bu yaşta cinsel ilişkiye giren kızların yarısının pişman olduğu, 3'te 1'inin bu deneyimden hoşlanmadığı, yüzde 40'ının ise 'Bekaretimi başka birine vermeyi tercih ederdim' diye düşündüğü ortaya çıktı. 
     
     ARKADAŞ BASKISI ÖNEMLİ BİR ETKEN 
     Derginin editörü Lisa Smosarski, bu tablonun oluşmasında en büyük etkenlerden birinin 'arkadaş baskısı' olduğunu söylerken, "Okuldaki son bakire olmak istemiyorlar" yorumunu yaptı. 
     Araştırmada ayrıca, bu yaş grubuna dahil kızların yüzde 70'inin cinsellik konusunda kendilerine daha fazla yol gösterilmesini istediği yüzde 57'sinin ise bu konuda ailesiyle hiç konuşmadığı ortaya çıktı. 
     
</TEXT>
</DOC>
