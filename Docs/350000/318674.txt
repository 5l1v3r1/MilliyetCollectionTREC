<DOC>
<DOCNO> 318674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonyas13.html </URL>
<DATE> 2005/02/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Cam ve porselen yiyor, görenler şaşırıyor 
</HEADLINE>
<TEXT>

     Muhammet KAÇAR DHA 

      ARTVİN'de yaşayan 25 yaşındaki Sedat Usanmaz, cam, porselen ve mermer yiyerek görenleri şaşırtıyor. Usanmaz'ın dişlerinde herhangi bir sorun olmadığını belirten Diş Hekimi Yusuf Yörük, şaşkınlığını gizleyemedi. 
     Artvin'in Çamlık Mahallesi'nde oturan Anadolu Üniversitesi Açıköğretim Fakültesi İşletme Bölümü birinci sınıfa kayıtlı 25 yaşındaki Sedat Usanmaz, çevresinde cam yiyen adam' olarak tanınıyor. Küçük yaştan itibaren zaman zaman cam, porselen ve mermer türü şeyler yediğini, dişiyle meşrubat kapağı açtığını belirten Sedat Usanmaz, bunun kendisi için hobi olduğunu söyledi. 
     Bazen kahvehanede çay içtikten sonra bardağı ve porselen tabağı yediğini ve bu durumu görenlerin şaşkına döndüğünü vurgulayan Usanmaz, bugüne kadar dişleri ve midesinde herhangi bir rahatsızlık olmadığını da açıkladı. 
     Artvin'de Diş Hekimi Yusuf Yörük'ün muayenehanesine giderek diş kontrolü yaptıran Usanmaz, burada da cam tabak yedi. Usanmaz'ın dişlerinde herhangi bir sorun olmaması doktoru bile şaşırttı. Sedat Usanmaz'ın çok güçlü bir diş yapısına sahip olduğunu belirten Diş Hekimi Yörük, hiç kimsenin bu tür denemelerde bulunmamasını önerdi. 
     
</TEXT>
</DOC>
