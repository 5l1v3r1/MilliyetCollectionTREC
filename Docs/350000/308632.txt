<DOC>
<DOCNO> 308632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun17.html </URL>
<DATE> 2005/01/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yuşçenko yemin edip göreve başladı 
</HEADLINE>
<TEXT>

     Ukrayna'da siyasi krize yol açan tartışmalı devlet başkanlığı seçimlerin galibi Viktor Yuşçenko, bugün yemin ederek göreve başladı. 
     Kiev'deki parlamento binasında düzenlenen törende, elini anayasa ile İncil'in üzerine koyarak yemin eden Yuşçenko, Sovyetler Birliği'nin dağılmasından sonra ülkesinin üçüncü devlet başkanı oldu. 
     Törene, Polonya, Romanya, Macaristan, Slovakya, Estonya, Letonya devlet başkanları ile ABD Dışişleri Bakanı Colin Powell'ın yanı sıra yüzlerce davetli katıldı. 
     Yuşçenko, yemin ettikten sonra parlamentoda yaptığı konuşmada, tartışmalı geçen seçimlerdeki zorlu başarısını ulusun bir zaferi olarak niteledi ve milletvekillerinden başarı için kendisiyle birlikte çalışmalarını istedi. 
     Ukrayna halkının dürüst seçimleri sağladığını ve yönetim değişiminin yasal olduğunu belirten Yuşçenko, seçim zaferini koruyan parlamentoyu överek, ''Buradaki her milletvekiline elimi uzatmama ve işbirliği çağrısında bulunmama izin verin. Tek bir amacımız var. Demokratik ve başarılı bir Ukrayna'' dedi. 
     Yuşçenko'nun, kendisini yönetime getiren, bir önceki seçim protestoların merkezi konumundaki Bağımsızlık Meydanı'nda on binlerce yanlısına hitap etmesi bekleniyor. 
     Ukrayna'da bir dönem başbakanlık görevini yürüten ve Batı'ya yakınlığıyla bilinen 50 yaşındaki Yuşçenko, yolsuzlukla mücadele, şeffaf ekonomi ve komşusu olduğu AB'nin anayasal düzenine katılım konularına ağırlık veriyor. 
     Yuşçenko'nun, yarın ilk yurtdışı ziyaretini Rusya'ya yapması ve burada Devlet Başkanı Vladimir Putin ile bir araya gelmesi bekleniyor. 
     İstihbarat çalışanları tarafından zehirlendiğini ve bunun izlerinin suratında belirdiğini ileri süren Yuşçenko, Ukrayna'da 21 Kasım'da yapılan devlet başkanlığı seçimini kaybetmişti. Gözlemcilerin uluslararası normlara uygun bulmadığı seçimin ardından, yüz binlerce Yuşçenko yanlısı sokaklara dökülmüş ve gerginlik, ülkenin ikiye bölünmesi fikrinin ortaya atılmasına yol açacak şekilde artmıştı. Yüksek Mahkeme, Yuşçenko'nun seçimlerle ilgili itirazını haklı bularak, oy verme işlemlerinin tekrarı yönünde karar almış ve yenilenen seçimi Yuşçenko kazanmıştı. 
     
</TEXT>
</DOC>
