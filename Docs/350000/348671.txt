<DOC>
<DOCNO> 348671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo48.html </URL>
<DATE> 2005/06/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gerets Taraftarların beklentilerini karşılamaya çalışacağım... 
</HEADLINE>
<TEXT>

     Galatasaray'da Gheorghe Hagi'nin yerine teknik direktörlüğe getirilen Eric Gerets, medya mensuplarının karşısına çıktı. Sarı-kırmızılı kulübün daha önce 1 yılı opsiyonlu 3 yıllık sözleşme imzaladığı Belçikalı teknik adam, kulüp sportif direktörü Bülent Tulun, yönetim kurulu üyeleri Cengiz Özyalçın ve Niyazi Yelkencioğlu ile birlikte Florya Metin Oktay Tesisleri'nde basın toplantısı düzenleyerek, gazetecilerin sorularını yanıtladı. 
     Belçikalı teknik adam, Galatasaray takımının beklentilerinin yüksekliğinin farkında olduğunu belirterek, ''Bunun yanında benim de ne kadar büyük bir etki ve baskı altında kalacağımı son derece iyi biliyorum. Bu büyük kulüpte bulunduğum sürece görevimi en iyi şekilde yapacağım, bunları hak etmeye çalışacağım'' dedi. Galatasaray'a karşı gerek oyuncu, gerekse teknik adam olarak bir çok kez mücadele ettiğini dile getiren Gerets, ''Şimdi de bu takımın başından ayrı bir mutluluk duyuyorum. Bugün Galatasaray Tesisleri'nin her köşesini gezdim. Bu tesisler ve kalitesi, Avrupa'daki bir çok üst düzey seviyesinin de üzerindedir. Bundan dolayı çok mutluyum'' diye konuştu. 
     
     ''CESARETİM VAR'' 

     Gerets, Fatih Terim ve Gheorghe Hagi'nin sarı-kırmızılı kulüpte 1.5 sezon çalışabildiklerinin hatırlatılması üzerine, uzun süreli çalışmaktan ve başarılı olacağından korkusunun bulunmadığını söyledi. 
     Hiçbir takımı yarıda bırakmadığını vurgulayan Belçikalı teknik adam, ''Bu nedenle de 2 sene artı 1 yıl mukavele imzaladım. Benim cesaretim var'' ifadelerini kullandı. 
     Eric Gerets, Galatasaray Kulübü Başkanı Özhan Canaydın ve yönetim kurulunun kendisine olan inancına teşekkür ederken, henüz kısa bir süre İstanbul ve Galatasaray'da bulunmasına rağmen, kendisini çok uzun süredir burada yaşıyormuş gibi hissettiğini anlattı. 
     
     SİSTEMİ 4-4-2 

     Galatasaray'ı oynatmayı düşündüğü sistemi 4-4-2 olarak açıklayan Gerets, ancak elinde bulunan oyunculara göre bundan taviz verebileceğini söyledi. Gerets, takımına orta sahada ve defansta çok agresif baskılı oyun oynattığını belirterek, ''Rakibi kendi sahasından çıkarmamayı isterim. Bu kafamdaki sisteme elimdeki kadro ne kadar müsade edecek henüz bilemiyorum. Kadronun durumuna göre 4-3-2-1'e de dönebilirim, ama bunu zaman gösterecek'' şeklinde konuştu. 
     Beşiktaş ve Fenerbahçe'nin kuvvetli ekipler olduğunu bildiğini vurgulayan Eric Gerets, ''Ama önemli olan benim kendi ekibimi tanımam ve kuvvetini bilmemdir. Zaten diğer ekiplerle karşı karşıya geldiğimizde bunu göreceğiz'' dedi. 
     
     ''MİLLİ TAKIM ANTRENÖRÜNÜN İŞİME KARIŞMASINI İSTEMEM'' 

     Gerets, Hakan Şükür'ün milli takımda oynayamaması şeklindeki bir soru üzerine de şunları söyledi 
     ''Türk Milli Takımı'nın antrenörünün benim çalışmalarıma ve tercihlerime karışmasını istemem, ben de onun çalışmalarına ve tercihlerine karışmam.'' Belçikalı bir gazetecinin, ''Sizin lakabınız aslan, Galatasaray'ın da simgesi'' hatırlatması üzerine Gerets, ''Benim lakabımın aslan olması, Galatasaray'ın simgesinin aslan olması aslında tuhaf olduğu kadar, hoş bir tesadüf, bundan memnunum. Ayrıca, Belçika'da da sarı-kırmızı-siyah forma giymem hoş bir tesadüf'' dedi. 
     Gerets, Hagi dönemi hakkındaki bir soru üzerine de, ''Hayatımda hiçbir zaman halefim veya selefim için bir kritik yapmadım, bundan sonra da yapmam. Galatasaray'ın kasetlerini izlemedim ama birkaç gün içinde muhtemel yardımcılarımla kasetleri seyredip, izlenimlerimi dile getireceğim'' diye konuştu. 
     
     YARDIMCILARI KESİNLEŞMEDİ 

     Sportif direktör Bülent Tulun ise profesyonel futbol takımını iki sezonluğuna teknik direktörünün Eric Gerets olduğunu açıklayarak, 1 yıl da obsiyonlu olmak üzere kendisiyle sözleşmenin daha önce imzalandığını söyledi. 
     Gerets'in tatilini keserek medyaya açıklamalarda bulunmak üzere İstanbul'a geldiğini ve bu akşam Atina'ya döneceğini vurgulayan Tulun, Belçikalı teknik adamın yardımcılarının ise henüz kesinleşmediğini açıkladı. 
     Yerli yardımcısının isminin yarın belli olacağını söyleyen Tulun, ''Bir yardımcısı ise yurt dışında halen sözleşmesi devam ediyor. Bununla ilgili durum kesinleşince açıklama yapacağız'' dedi. 
     Tulun, Gerets'i tercih etmelerindeki sebepleri ise şöyle açıkladı 
     ''Öncelikle kendisinin devamlı başarı peşinde koşan, hırslı bir hoca olması, ikincisi futbolu bıraktığından beri 10 sene batı Avrupa'nın önemli ülkelerinde teknik adamlık yapması ve Türk kamuoyunun, hem hocalığından hem de futbolculuğundan Gerets'i tanıması.'' 
     
     13 HAZİRAN'DA DÖNECEK 

     Tulun, bu akşam Atina'ya gidecek olan Gerets'in 13 Haziran'da yeniden İstanbul'a dönerek, işbaşı yapacağını vurguladı. 
     Bu tarihten itibaren Gerets'in İstanbul'da çalışacağını kaydeden Bülent Tulun, 25-26 Haziran'da da sezonu açacaklarını sözlerine ekledi. 
     Mısırlı ve Belçikalı olmak üzere toplam 5 yabancı gazetecinin yanı sıra, çok sayıda basın mensubunun izlediği basın toplantısı, bazı televizyon kanallarından canlı olarak yayınlandı. 
     
     KARİYERİ 

     Futbolculuğu döneminde Belçika Milli Takımı'nın kaptanlığını yapan, Standard Liege, AC Milan ve PSV Eindhoven formaları giyen Eric Gerets, teknik direktörlük kariyerine 1992-1993 yılında Club Luik'te başladı. Ardından görev yaptığı Lierse'i 37 yıl aradan sonra şampiyonluğa taşıyan Gerets, 1997-98 senesinde Club Brugge'e geçti ve aynı yıl bu takımın başında da şampiyonluk sevinci yaşadı. 
     Belçikalı teknik adam, 1999-2000 sezonunda Hollanda Ligi takımlarından PSV Eindhoven'la anlaştı ve iki yıl üst üste şampiyon yaptıktan sonra Alman ekibi FC Kaiserslauten ile anlaşan Gerets son olarak Almanya'da Wolsfburg'u çalıştırıyordu. 
     
     Eric Gerets'in teknik direktörlük kariyeri şöyle 

     1992-1993 Club Luik. 
     1993-1994 Club Luik. 
     1994-1995 Lierse. 
     1995-1996 Lierse. 
     1996-1997 Lierse. 
     1997-1998 Club Brugge. 
     1998-1999 Club Brugge. 
     1999-2000 PSV Eindhoven. 
     2000-2001 PSV Eindhoven. 
     2001-2002 PSV Eindhoven FC Kaiserslautern. 
     2002-2003 FC Kaiserslautern. 
     2003-2004 FC Kaiserslautern Wolfsburg. 
     2004-2005 Wolfsburg. 

     
</TEXT>
</DOC>
