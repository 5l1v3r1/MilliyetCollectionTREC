<DOC>
<DOCNO> 329735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur27.html </URL>
<DATE> 2005/04/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alanya'da hayvan ölümleriyle ilgili soruşturma başlatıldı 
</HEADLINE>
<TEXT>

     Antalya Valiliği, Alanya İlçesi'ne bağlı Mahmutlar Beldesi'ndeki hayvan zehirlenmeleriyle ilgili soruşturma başlattı. 
     Antalya Valiliği'nden yapılan yazılı açıklamada, Alanya Kaymakamlığı'na yapılan bir ihbar sonucunda, Mahmutlar belde merkezinde bazı kedi ve köpeklerin bilinmeyen bir nedenle zehirlendiklerinin belirlendiği ifade edilerek, Antalya Valiliği'nce, ilgili kurum ve kuruluşlarla, İl Hayvan Hakları Koruma Kurulu'nca derhal inceleme başlatılması talimatı verildiği bildirildi. 
     Açıklamada, Antalya Valiliği'nin, 5199 Sayılı Hayvanları Koruma Kanunu hükümlerine göre, hayvanlara yönelecek tehditleri önleme kararlılığı içinde olduğu vurgulandı. 
     Mahmutlar Beldesi'ndeki hayvan ölümlerinin çevre ve laboratuar incelemeleriyle mahalli araştırmalara başlanıldığı belirtilen açıklamada, sürdürülebilir bir çevre ve doğanın hayvanlarla birlikte paylaşılması anlayışı doğrultusunda, Mahmutlar'da meydana gelen bu olayın kabul edilemez olduğuna işaret edildi. Açıklamada, olayın nedenleriyle, tespit edilmesi halinde, sorumlular hakkında 5199 sayılı yasa hükümleri uyarınca, kanuni işlemlerin yapılacağı bildirildi. 
     
</TEXT>
</DOC>
