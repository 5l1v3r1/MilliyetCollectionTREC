<DOC>
<DOCNO> 308649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko07.html </URL>
<DATE> 2005/01/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Memurumuz orta halli... 
</HEADLINE>
<TEXT>

     Türkiye'deki devlet memurlarının yüzde 78'i, günümüzde 500 Yeni Türk Lirası ile 900 Yeni Türk Lirası arasında maaş alıyor. 
     A.A muhabirinin Maliye Bakanlığı'ndan edindiği bilgiye göre, devletin gelir ve giderlerinin günlük olarak izlenebildiği Say 2000i Projesi kapsamında, devlet memurlarının profilinin ortaya konulması için de bir çalışma başlatıldı. 
     Bu çerçevede, kamu kuruluşlarından memurlara ilişkin bilgiler istendi ve bunlar Muhasebat Genel Müdürlüğü'ndeki bilgi işlem merkezine yüklenmeye başlandı. 
     Şu ana kadar 920 bin 754 devlet memurunun bilgi kayıtları merkeze işlendi. Kalan memurların kayıtlarının da kısa süre içinde yüklenerek 2 milyon dolayındaki devlet memuruna ilişkin her türlü envanterin ortaya çıkarılacağı belirtildi. 
     
     MEMUR MAAŞLARI 

     Devlet memurlarına ilişkin veriler, memurların maaş düzeylerini de ortaya koydu. 
     Buna göre, kayıt işlemleri tamamlanan 920 bin 754 devlet memurunun 335 bin 496'sı ayda 500 ile 700 YTL, 379 bin 971'i de 700 ile 900 YTL arasında maaş alıyor. Böylece 715 bin 467 devlet memurunun maaşı 500 ile 900 milyon lira arasında değişiyor. 
     Memurların yüzde 1.21'inin maaşı da 500 YTL'nin altında bulunuyor. Maaşı 500 ile 700 YTL arasında olanların oranı yüzde 36.43, 700 ile 900 YTL arasında olanların oranı da yüzde 41.26 olarak belirleniyor. 
     Devlet memurlarının yüzde 18.14'ü 900 ile bin 200 YTL arasında maaş alırken, maaşı bin 200 ile bin 500 YTL arasında olanların oranı yüzde 1.48 olarak tespit ediliyor. 
     Söz konusu gruptaki devlet memurlarının yüzde 0.68'inin maaşı bin 500 ile 2 bin YTL arasında bulunurken, 2 bin YTL'nin üzerinde maaş alan devlet memurlarının oranı da yüzde 0.75 olarak ölçülüyor. 
     
     MUTEMETLİK TARİHE KARIŞACAK 

     Bu arada Maliye Bakanlığı Muhasebat Genel Müdürlüğü, her kuruluşta mutemetler tarafından gerçekleştirilen maaş işlemlerinin merkezden yürütülmesi için çalışma yapıyor. 
     Mevcut sistemde okul, karakol, hastane gibi her bir kamu kuruluşu tahakkuk dairesi olarak da faaliyet gösteriyor. Kamuda 40 bin dolayında mutemet de maaş hesaplamaları ve ödeme işlemlerini yürütüyor. 
     Memurlara ilişkin bilgilerin toplanmasının ardından maaş hesaplamaları ya Muhasebat Genel Müdürlüğü'nce merkezde ya da il merkezlerinde gerçekleştirilecek. Maaşlar, tahakkuk işlemlerinin ardından memurların banka hesaplarına yatırılacak. 
     Bu şekilde 40 bin kişi, başka alanlarda görevlendirilecek. 
     
     MEMURUN SAĞLIK HARİTASI DA ÇIKACAK 

     Emekli Sandığı Genel Müdürlüğü ile imzalanan bir protokol ile Maliye Bakanlığı bünyesinde pilot olarak uygulamaya konan bir başka proje ile de devlet memurlarına ilişkin bütün sağlık işlemleri, tek bir merkezden izlenir hale gelecek. 
     Bu yılın Temmuz ayından itibaren Türkiye çapında yaygınlaşacak proje ile hangi memurun ne zaman sağlık kuruluşuna gittiği, ne zaman, ne kadar ilaç aldığı, hangi ilaçları kullandığı gibi sağlıkla ilgili tüm bilgiler merkezden anında görülebilecek. Bu şekilde devlet memurlarının sağlık haritası da çıkarılabilecek. 
     
     MEMUR MAAŞLARI 

     Say 2000i kapsamında bilgi işlem merkezine kayıt işlemleri tamamlanan devlet memurlarının aylık maaş düzeyleri şöyle 
     

MAAŞ DİLİMLERİ MEMUR SAYISI ORANI Maaşı 500 YTL'ye kadar olanlar 11.220 1.21 Maaşı 500-700 YTL arasında olanlar 335.496 36.44 Maaşı 700-900 YTL arasında olanlar 379.971 41.27 Maaşı 900-1.200 YTL arasında olanlar 167.097 18.15 Maaşı 1.200-1.500 YTL arasında olanlar 13.700 1.49 Maaşı 1.500-2.000 YTL arasında olanlar 6.352 0.69 Maaşı 2.000 YTL'den fazla olanlar 6.918 0.75      
</TEXT>
</DOC>
