<DOC>
<DOCNO> 317664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur48.html </URL>
<DATE> 2005/02/22/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Emekli askerler tek çatı altında toplanıyor 
</HEADLINE>
<TEXT>

     Emekli subaylar, emekli astsubaylar, harp malulü gaziler, şehit dul ve yetimleri ile muharip gaziler, aynı dernek çatısı altında örgütlenecek. 
     ''Türkiye Emekli Subaylar, Emekli Astsubaylar, Harp Malulü Gaziler, Şehit Dul ve Yetimleri ile Muharip Gaziler Dernekleri Hakkında Yasa Tasarısı'', TBMM Başkanlığı'na sunuldu. 
     Tasarı, aynı amacı taşıyan ve üye olabilme nitelikleri arasında farklılık bulunmayan Türkiye Muharip Gaziler ile Türkiye Harp Malulü Gaziler, Şehit Dul ve Yetimleri derneklerinin, ''Türkiye Gaziler, Şehit Dul ve Yetimleri Derneği'' adı altında birleştirilmesini öngörüyor. Derneklerin tek çatı altında toplanarak güçlenmesi, yurt içinde ve uluslararası platformlarda temsil edilmesi, giderlerinin azaltılması, daha etkin olması amaçlanıyor. 
     Türk Silahlı Kuvvetleri'nden ayrılanlar, askerlik mesleğine ilişkin ortak anılarını yaşatmak, dayanışmalarını devam ettirmek, sosyal ve kültürel ihtiyaçlarını karşılamak amacıyla kurulacak derneği üye olacak. 
     Türkiye Muharip Gazileri Derneği, düzenlenmenin yasalaşmasını takip eden 3 ay içinde genel kurulunu toplayarak ''Türkiye Gaziler, Şehit Dul ve Yetimleri Derneği'' adını alacak, malvarlığı yeni derneğe devredilecek, üyeleri yeni derneğin üyesi sayılacak. Belirlenen sürede bu işlemi yapmayan dernekler, infisah etmiş hükümsüz kalmış sayılacak. 
     
</TEXT>
</DOC>
