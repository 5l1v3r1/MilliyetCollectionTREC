<DOC>
<DOCNO> 331208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur11.html </URL>
<DATE> 2005/04/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Lokum'dan baz morfin çıktı 
</HEADLINE>
<TEXT>

     Cem BAKIRCI DHA 

      İRAN'ın başkenti Tahran'da konfeksiyonculuk yapan 54 yaşındaki Jamshid Mohammadakhani'nin içinde İran lokumu var' diyerek sınırı geçirdiği çantasından 30 kilo baz morfin çıktı. Ağrı'da baz morfinle yakalanan ve tutuklanan Mohammadakhanı hakkında Erzurum 2'nci Ağır Ceza Mahkemesi'nde 30 yıl hapis istemiyle dava açıldı. İranlı kofeksiyoncu Mohammadakhani, "İran'da yakalansam, idam sehpasına çıkarılırdım'' dedi. 
     İhbar üzerine harekete geçen güvenlik kuvvetleri, Ağrı'nın Doğubeyazıt ile Diyadin ilçeleri arasındaki bir dinlenme tesisinde 27 Şubat'ta Jamshid Mohammadakhani'yi gözaltına alırken, çantasında 30 kilo baz morfin buldu. İran lokumu' içine saklanan baz morfinin Van Jandarma Komutanlığı Kriminal Labarotuvarında yapılan tahlilde saf olduğu belirlendi. Uyuşturucuyu Gaziantepli Ramazan Oğuz ve Mehmet Hanifi Özdemir'e satmak için getirdiğini itiraf eden Jamshid Mohammadakhani, tutuklandı. 
     Erzurum 2'nci Ağır Ceza Mahkemesi'nde Uyuşturucu ticareti yapmak' suçundan 30 yıl hapis istemiyle yargıç karşısına çıkan Jamshid Mohammadakhanı'nin tercümanlığını, Atatürk Üniversitesi Fen- Edebiyat Fakültesi Fars Dili Bölümü'nde görevli Ahat Emir Cupani yaptı. 
     Evli ve 4 çocuk babası olduğunu anlatan Jamshid Mohammadakhani, çok para kazanmak için uyuşturucu ticareti yaptığını söyledi. Baz morfini içinde İran lokumu var' diyerek Türkiye'ye geçirdiğini vurgulayan Mohammadakhani, "İran'dan temin ettiğim 30 kilo baz morfini Gaziantepli olan Ramazan Oğuz ve Mehmet Hanifi Özdemir'e teslim edecektim. Baz morfinin Türkiye'de iyi para ettiği için getirdim. Parayı, Ramazan ve Mehmet'e malı teslim ettiğim zaman alacaktım. İran'da bu kadar uyuşturucu ile yakalansam, idam sehpasına çıkarılırdım. Türkiye'de yargılanmak ve cezamı burada çekmek istiyorum'' diye konuştu. 
     Mahkeme heyeti, uyuşturucu kaçakcılığı ile ilgili Ramazan Oğuz ve Mehmet Hanifi Özdemir hakkında gıyabi tutuklama kararı verilmesini ve Jamshid Mohammadakhanı'nin tutukluluk halinin devamına karar verdi. 
     
</TEXT>
</DOC>
