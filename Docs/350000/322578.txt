<DOC>
<DOCNO> 322578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo07.html </URL>
<DATE> 2005/03/10/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Beşiktaş'la anlaşan Ali Tandoğan yedek soyundu 
</HEADLINE>
<TEXT>

     Beşiktaş'la anlaştığı ortaya çıkan Ali Tandoğan, Ziya Doğan tarafından yedek bırakıldı. Juanfran ise haftalar sonra 18'e alındı. 
     
     Soru işaretleri belirdi 
     Gençlerbirliği’ne geldiği günden bu yana ilk 11’in değişmez isimlerinden olan Ali Tandoğan dün geceki mücadelede yedek soyundu. 6 Şubat’ta oynanan ve kural hatası saptanan maçta Gençler’in tek golünü atan sağ kanat oyuncusunun yedek bırakılması kafalarda soru işaretleri yarattı. Lig bitiminde sözleşmesi sona eren ve önümüzdeki sezon için Beşiktaş’la el sıkıştığı ortaya çıkan Ali Tandoğan’ın bu nedenle yedek bırakıldığı iddia edildi. 
     
     Ali son 23 dakika 
     Başkent ekibinde bu radikal değişim yaşanırken, Beşiktaş kanadında da önemli bir görev değişimi vardı. Göreve geldiği günden bu yana Juanfran’a sıcak bakmayan Rıza Çalımbay, haftalar sonra İspanyol oyuncuya 18 kişilik kadroda yer verdi. Ali Tandoğan, Ziya Doğan tarafından 67. dakikada Hakan’ın yerine oyuna dahil edildi. Beşiktaş’ın hocası Rıza Çalımbay ise 90 dakika boyunca Juanfran’a şans vermedi. 
     
</TEXT>
</DOC>
