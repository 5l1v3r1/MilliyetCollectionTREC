<DOC>
<DOCNO> 340132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun40.html </URL>
<DATE> 2005/05/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Talat Kimlikle girişlerin kaldırılması gerçekçi değil 
</HEADLINE>
<TEXT>

     KKTC Cumhurbaşkanı Mehmet Ali Talat, hükümetin suçlara karşı önlemler almaya başladığını belirterek, Türkiye’den KKTC’ye kimlikle girişlerin kaldırılması talebini gerçekçi bulmadığını, artık her başvuranın bakanlar kurulu kararıyla vatandaş yapılmadığını söyledi. 
     KKTC’de son dönemlerde artan suçlara karşı acil önlemler alınması için girişimler başlatan "Kıbrıs Türk Sivil Toplum Örgütleri", taleplerini içeren 8 maddelik mektubu, devlet ve hükümet yetkililerine sundu. 
     Kıbrıs Türk Tabipleri Birliği Başkanı Dr. Bülent Dizdarlı başkanlığında, 70 sivil toplum örgütünü temsilen bir heyet, Cumhurbaşkanı Talat ile görüştü. 
     "Kıbrıs Türk Sivil Toplum Örgütleri"nin 8 maddelik talepleri arasında, "Kimlikle girişler dursun, muhaceret sivil otoriteye devredilsin, suçluların girişi engellensin, kayıt dışı çalışanlar kayıt altına alınsın" istemi yer alıyor. 
     Cumhurbaşkanı Talat, heyeti kabulünde yaptığı konuşmada, halkın artık siyasete ve kendi seçtiği siyasetçiye güven duyma aşamasına gelmesini isteyerek, sivil toplum örgütlerinin girişimlerini son derece etkili bir adım diye niteledi ve taleplere genel olarak katıldığını belirtti. Talat, mektupta yer alan ülkeye kimlikle girişlerin durdurulması talebini çok gerçekçi ve doğru bulmadığını, öfkeye gerek olmadığını söyledi. 
     Sorunun kimlikle girişlerden değil, gerekli tedbirlerin alınmamasından kaynaklandığını belirten Talat, kimlikle girişlerin KKTC ile Türkiye arasında geçmişte yapılan bir protokolden kaynaklandığını, protokollerin de tek taraflı feshedilemeyeceğini anlattı. 
     
     "DÜNYADA KİMLİK ESAS HALE GELİYOR" 
     Talat, dünyada kimlikle girişlerin esas hale geldiğini, AB üyesi ülkelerin vatandaşlarının da KKTC’ye kimlikle girebilmesine, pasaport zorunluluğunun kaldırılmasına yönelik düzenlemeler üzerinde çalışıldığı bir dönemde bu talebin günün şartlarında gerçekçi olmadığını söyledi. 
     Türkiye’de pasaport almanın artık kolaylaştığını ve pasaportla gelenlerin de suç işleyebildiğini kaydeden Cumhurbaşkanı Talat, "Önemli olan gerekli kontrollerin yapılmasıdır" dedi. 
     Cumhurbaşkanı Mehmet Ali Talat, sivil toplum örgütlerine hak verdiğini, ancak bugünün şartlarında bu talebi gerçekçi bulmadığını belirterek, "Öfke kokuyor" diye konuştu. 
     Başbakanlığı döneminde yapılan incelemelerde, kaçak işçiler arasında çok yüksek sayıda ülkeye pasaportla girenler bulunduğunu gördüklerini kaydeden Talat, kimlikle girişlerin kalkmasını suçlara karşı tek başına çözüm olduğunun düşünülmemesi gerektiğini söyledi. 
     
     BÜYÜKELÇİYİ ZİYARET 
     Sivil toplum örgütü temsilcileri daha sonra, Türkiye’nin Lefkoşa Büyükelçisi Aydan Karahan’ı da ziyaret etti. 
     Karahan, heyeti kabulünde yaptığı konuşmada, KKTC’ye çalışmak için Türkiye’den gelecek kişilerin adaya pasaportla gelme zorunluluğu olduğunu anımsatarak, bu konuda özellikle inşaat şirketi sahibi müteahhitlerin KKTC’ye çalıştırmak için getireceği kişiler için daha duyarlı olmalarını istedi. 
     Kıbrıs Türk Tabipleri Birliği Başkanı Bülent Dizdarlı, KKTC’de son zamanlarda artan asayiş sorunlarıyla ilgili Büyükelçi Karahan’ın görüşünü ve fikirlerini almak amacıyla bu ziyareti yaptıklarını söyledi. 
     Dizdarlı, Türkiye’den KKTC’ye girişlerin kimlikle yapıldığını hatırlatarak, KKTC’ye kimlikle girişlerin durdurulmasını istediklerini belirtti. Dizdarlı, konuşmasının ardından, Büyükelçi Karahan’a Kıbrıs Türk Sivil Toplum Örgütleri’nin istek ve görüşlerini belirten bir metin sundu. 
     Büyükelçi Aydan Karahan, ülkedeki asayiş sorunlarının önüne geçileceğini belirterek, Türkiye Cumhuriyeti ve KKTC hükümetlerinin ülkeye girişler konusunda bu tür sorunların önüne geçmek için protokol düzenlediğini ve bu protokolün yasalarla hayata geçirildiğini anlattı. 
     Müteahhitlerin ülkeye getireceği kişilerin sağlık kontrolünü yapması ve sigortalaması gerektiğini de belirten Karahan, bu konuda masraftan kaçınmamaları gerektiğini söyledi. 
     Sivil toplum örgütü temsilcileri, Başbakan Ferdi Sabit Soyer ile Dışişleri Bakanı ve Başbakan Yardımcısı Serdar Denktaş’ı da ziyaret ederek, taleplerini iletti. 
     
     8 MADDELİK TALEP 
     Sivil toplum örgütlerinin taleplerini içeren mektuptaki 8 madde şöyle 
     "1. Ülkemize kimlikle girişler derhal durdurulmalıdır. 
     2. Muhaceret yönetimi ve uygulaması sivil otoriteye 
     devredilmelidir. 
     3. Güvenlikle ilgili tüm birimler yeniden gözden geçirilmeli ve 
     halkın güvenliğini sağlayacak hale getirilmesi için gerekli yasal ve anayasal düzenlemeler yapılmalıdır. 4. Hava ve deniz limanlarımızdan ülkemize giriş yapan diğer ülkelerde suç işlemiş kişilerin girişlerinin engellenmesi için gerekli tedbirler alınmalıdır. 5. KKTC’de suç işleyip Türkiye’de bulunan kişiler KKTC’ye iade edilmeli ve muhaceret kurallarına uymayan kişiler yurt dışına çıkarılmalıdır. 6. İşgücü açığı gerçeğine cevap verecek şekilde iş gücü ihtiyacımız, işveren ve Çalışma Dairesi’nce birlikte belirlenip, öncelikle var olan işgücü kapasitemiz değerlendirilmeli, yurtdışından işçi temini gerekiyorsa ülkeye çalışma maksatlı girişlerde işyerinin davetiyesi aranmalıdır. Çalışma maksatlı gelen kişilerin KKTC’deki kalış süreleri, vatandaşlık talep etme hakkı doğurmayacak sürelerle sınırlandırılmalıdır. 7. Kayıt dışındaki çalışanlar ve işyerleri kayıt altına alınmalıdır. 8. Ülkemize turist olarak gelen, ancak turist tanımına uymayan kişiler çeşitli yöntemlerle tespit edilmeli ve ülkeden çıkarılmalı, yasal koşullara uymayan işveren ve işçi için yasal işlem yapılmalıdır." 
     
</TEXT>
</DOC>
