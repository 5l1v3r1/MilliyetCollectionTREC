<DOC>
<DOCNO> 331823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonyas02.html </URL>
<DATE> 2005/04/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bilgi edinme hakkı yanlış anlaşılıyor... İşte ilginç başvurular... 
</HEADLINE>
<TEXT>

     Kamu kurum ve kuruluşlarından vatandaşın bilgi edinebilmesini amaçlayan ve geçen yıl yürürlüğe giren bilgi edinme hakkındaki kanunu yanlış anlayan bazı vatandaşların ilginç taleplerde bulunduğu ortaya çıktı. 
     AA muhabirinin, Kocaeli Valiliği bünyesinde bilgi edinme hakkına ilişkin çalışmaları yürüten komisyonun verilerinden derlediği bilgiye göre, 1 yıldır yürürlükte olan yasadan yararlanmak üzere 451 kişi başvurdu. 
     Başvurulardan 322'sine olumlu, 56'sına da kısmen olumlu yanıt verilirken, 49 başvuru reddedildi. 1 başvuru ise ''sır'' ya da ''gizli'' niteliğindeki bilgiler çıkarılarak, yanıtlandı. 23 başvuru da istenen evrak masrafı yüzünden geri çekildi. 
     Komisyona yapılan başvuruların büyük çoğunluğu kişisel bilgilerin aydınlatılmasına yönelik oldu. Bunu, kamu kurum ve kuruluşlarının faaliyetleri konusunda bilgi edinmek, kentin tarihi, kültürel ve sanatsal zenginliklerini öğrenmek gibi çeşitli amaçlarla yapılan başvurular izledi. 
     
     İLGİNÇ BAŞVURULAR 
     Kişisel bilgilerin aydınlatılmasına yönelik taleplerden birçoğunun ise tebessüme yol açacak kadar ilginç olduğu görüldü. ''Babasının herhangi bir bankada parası olup olmadığını, varsa bunun miktarının bildirilmesini'', ''Vefat eden dedesinden kendisine miras kalıp kalmadığını'' öğrenmek isteyen ya da izini kaybettiği çocukluk arkadaşının adresinin tespit edilmesini talep edenler olduğu görüldü. 
     Komisyon yetkilileri, bu tür taleplerin karşılanmasının mümkün olmadığını, başkalarına ait kişisel bilgilerin verilemeyeceğini belirttiler. 
     Bilgi edinme hakkından yararlanmak isteyen vatandaşların nelerin yanıtlanacağı konusunda bilgi sahibi olmaları gerektiğini ifade eden yetkililer, aksi durumda komisyonun gereksiz meşgul edildiğini, ayrıca başvuru sahibinin de boş beklenti içine girdiğini kaydettiler. 
     Soruları yanıtlama süresi hakkında da bilgi veren yetkililer, doğrudan Valilik kanalıyla yanıtlanacak başvuruların 15 günde, başka kurumlarca yanıtlanacak başvuruların ise 30 günde sonuca ulaştırıldığını bildirdiler. 
     
</TEXT>
</DOC>
