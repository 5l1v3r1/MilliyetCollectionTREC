<DOC>
<DOCNO> 311256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/uras.html </URL>
<DATE> 2005/02/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yabancılar yatırım yapmıyor satın alıyor 
</HEADLINE>
<TEXT>


Biz yıllardır yabancı sermayenin Türkiye'ye gelmesini, yatırım yapmasını bekleriz. Yabancı sermayenin, bizim gücümüzün yetmediği, teknoloji yoğun yatırımlarla üretim ve istihdam imkanlarını coşturmasını, koşturmasını bekleriz. 
Yatırım için gelecek yabancı sermayenin bizim döviz sorunumuzu da çözeceğini, bizi dış borç aramaktan kurtaracağını umarız. 
Türkiye'ye yabancı sermaye maalesef yatırım olarak gelmiyor. Kredi olarak geliyor. Türklerin kurduğu kamu ve özel şirketleri satın almak için geliyor. 
Bizim de son zamanlarda aklımız karıştı. Neyin ne olduğunu fark edemez hale geldik. Bu milletin parasıyla kurulmuş özel sektör ve kamu tesislerinin hepsi satışta... 
Yabancılar gelsin de alsın diye çırpınıyoruz. Yabancılar aldıkça da seviniyoruz. 

Satılan halkın malı 
Bir konuda açıklığa ihtiyaç var. Satışa çıkarılan kamu işletmeleri bu halkın vergisiyle kuruldu. Halkın malı. Özel sektör işletmelerinde de halkın parası var. Nasıl mı Anlatayım... Bugüne kadar kurulan özel sektör sanayi işletmeleri değişik teşvik tedbirlerinden yararlandı. Vergi muafiyeti, vergi iadesi, fon katkısı adı altında yatırım maliyetlerinin büyük kısmı kamu imkanlarıyla karşılandı. Kamu imkanı demek, halkın parası demek. Halkın vergisiyle oluşan kaynak demek. Bu nedenle özel sektör işletmelerinde Anadolu deyimiyle yetimlerin de hakkı var. Bu nedenle hükümet, "Mal kamu malı değil mi, istediğime satarım" derken yanlış yapar. Bu nedenle özel sektör patronu "Mal benim değil mi, istediğime satarım" derken yanlış yapar. 
Yabancı sermaye yatırımı bekleyenler, yabancı sermayenin bu ülkede yapılamayacak büyüklükte yatırım yapmasını, yapılamayacak üretimi yapmasını, yeni teknolojileri getirmesini bekliyor. Ama yabancı sermaye bizim kendi gücümüzle kurduğumuz, kendi imkanlarımızla çalıştırdığımız fabrikaları gelip alıyor. 
Merkez Bankası Danışmanı Dr. Ercan Türkan, İSO'nun 500 büyük sanayi kuruluşu araştırmalarına dayalı olarak 1990 yılından bu yana, Türkiye'de büyük ölçüde yabancı sermaye yatırımı yapılmamış olmasına rağmen, satın almalar sonucu yabancı sermayenin ekonomideki payının nasıl arttığını ortaya koyan bir çalışma yaptı. 

Yabancı payı 33 
1990 yılında 500 büyük şirketin 88'i yabancı sermayeliyken, bu sayı 2003 yılında 147'ye çıktı. Yabancıların ortak oldukları şirketlerdeki ortaklık payları ortalaması yüzde 38'den yüzde 60'a tırmandı. Yabancı ortaklı şirketlerin üretim payı yüzde 21'den yüzde 33'e çıktı. 1990'larda sanayinin yüzde 17'si yabancı sermayenin kontrolündeyken 2003'te yüzde 25'i yabancı sermaye kontrolüne girdi. 
Bankaları yabancı sermaye alsın... Tavuk çiftliklerini yabancı sermaye alsın... Yoğurt fabrikasını yabancı sermaye alsın... Kaynaktan çıkan suyu plastik şişeye doldurarak bize yabancı sermaye satsın... 
Biz bunları zaten yapabiliyorduk. Bunları üreten tesisler zaten bizim tesislerimizdi. Bu tesisleri kurmaya, işletmeye bizim gücümüz yetiyordu. Biz yabancı sermayeyi bizim yapamadığımız yatırımları yapması için bekliyorduk. Yabancı sermaye bizim işimizi elimizden alınca biz ne yapacağız 

500 büyüğün üretimde yabancı sermayeli şirketlerin payı yüzde 20 
2003 yılında üretimin sermaye grupları arasında yüzde dağılımı Yabancı sermayeli şirketler Özel sermayeli şirketler Kamu sermayeli şirketler Üretim 20.1 64.4 15.6 İhracat 26.3 68.8 4.9 İstihdam 14.3 62.2 23.5 Aktif büyüklüğü 16.4 59.1 24.5 Sermaye 16.0 55.9 28.1 K r 22.6 61.0 16.4 Toplam satışlar 23.8 62.2 13.9 Katma değer 18.6 45.7 35.6 

Kaynak İSO 500 Büyük Sanayi Kuruluşu anketinden Ercan Türkan derlemesi. 



</TEXT>
</DOC>
