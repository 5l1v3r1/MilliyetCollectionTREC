<DOC>
<DOCNO> 302526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/spo30.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Federasyondan seçim açıklaması 

Futbol Federasyonu, 19-20 Ocak'ta Ankara'da yapılacak olan genel kurulda Federasyon Başkanlığı ve Yönetim Kurulu'nun yanı sıra, Tahkim ve Denetleme Kurulu için de seçim yapılacağını resmen açıkladı. Federasyon dün yaptığı, "Hukuk Kurulu'nun incelemeleri sonucunda Futbol Federasyonu Genel Kurulu'nun seçimli olmasına karar verilmiştir" açıklamasıyla bu konudaki tartışmaları sona erdirdi. 

Yanal'a 45. yaş partisi 

Vestel Manisaspor Teknik Direktörü Ersun Yanal, 45. doğum gününü dün futbolcularıyla birlikte kutladı. Manisa ekibi oyuncuları Konyaspor deplasmanı öncesi Yanal'a doğum günü sürprizi yaptı. Tarık Almış Vestel Manisaspor Tesisleri'ndeki kutlamada pastadaki mumları üfleyen tecrübeli hoca, sürpriz kutlama için futbolcular ve idari kadroya teşekkür etti. 

Halil patladı 

Alman Ligi'nde Kaiserslautern forması giyen Halil Altıntop, yedi hafta süren gol orucunu Wolfsburg'a karşı bozdu, üç golle hat - trick yaparak takımını 3 - 2'lik galibiyete taşıdı. Bu sonuçla Halil gol sayısını 13'e yükselterek krallıkta 16 gollü Klose'nin ardından ikinci sıraya otururken, Kaiserslautern de 13 maç sonra kazandı. Milli golcü son olarak B.Dortmund'a attığı üç golden bu yana suskun kalmıştı. Lider Bayern Münih'e 2 - 1 yenilen Borussia Dortmund'da genç yıldız Nuri Şahin 90 dakika görev yaptı. Tugay'lı Blackburn ise Fulham'a deplasmanda 2 - 0 yenildi. Newcastle'da sakatlığı süren Emre yine forma giymedi. Kası yırtılan Hamit'in olmadığı maçta hocası Rangnick'i kovan Schalke, rakip sahada Stuttgart'a 2 - 0 teslim oldu. 

Serhat Akın Dönmüyorum 

Anderlecht'te forma giyen milli futbolcu Serhat Akın, sezon sonuna kadar Türkiye'ye dönmeyeceğini açıkladı. Teknik direktörüyle uzun süredir anlaşmazlık yaşadığı için geçtiğimiz günlerde ayrılık sinyalleri veren genç futbolcu kendi internet sitesinde yaptığı açıklamada, "Şartlar ne olursa olsun sezon sonuna kadar Avrupa'da kalacağım. Hedeflerime ulaşmak için sonuna kadar mücadele edeceğim" dedi. 

Cem Can Sivas'da 

Süper Lig'de üst sıralarda tutunmaya çalışan Sivasspor, İstanbulspor'da forma giyen Cem Can'la anlaşma sağladı. Ara transfer çalışmalarına erken başlayan kırmızı - beyazlıların, orta sahada görev yapan Cem'e, bonservis sorununun çözülmesinin ardından önümüzdeki günlerde 3.5 yıllık imza attıracağı vurgulandı. 

Kornegay veda etti 

Beşiktaş Cola Turka'nın, ABD'li oyuncusu Chuck Kornegay takımdan ayrıldı. Menajer Şenol Demirağ, İspanyol Menorca takımının Kornegay'a cazip bir teklifte bulunduğunu ve ABD'li oyuncunun da İspanya'ya gittiğini açıkladı. 


</TEXT>
</DOC>
