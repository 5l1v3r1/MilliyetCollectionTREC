<DOC>
<DOCNO> 315970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/yguven.html </URL>
<DATE> 2005/02/17/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Tsunami gibiydi 
</HEADLINE>
<TEXT>


Collina düdük çalıp ilk yarıyı bitirdiğinde, dehşete kapıldım .. Dünya yıldızlarının gösteri maçı kısa mıydı, bana mı öyle gelmişti. Hayır kırkbeş dakika geçmişti Nou Camp Stadı'nda... Tsunami gibiydi. Bizim tribünlerde bir türlü bitmek bilmeyen koskoca ilk yarı, göz açıp kapayıncaya kadar geride kalmıştı. Oysa Ronaldinho ve Eto'nun çalımlarına doyamamıştım. Shevchenko ile Zidane'ın ustalıklarına, tribünlerin güler yüzüne, Meksika dalgalarına... 
Tsunami'nin altından sağ çıkanlara kendi "tür"lerinden gelen çok anlamlı bir dayanışmaydı bu maç... Ama anlamı, bu kadarla sınırlı değildi. 
"Oynatmamak" niyeti asgariye inince, zarif bileklerle oynanan futbolun bir sanat olduğunu tekrar hatırladım. Aklım başıma gelmişti. Güzel şeyler çabuk bitiyordu ve ikinci yarıyı içime sindirmeye çalıştım. Hakan'la, hatta Song'la gururlandım. 
Parreira oyundan çıkan Ronaldinho'yu ayağa kalkıp elini sıkararak karşıladığı anda, derin bir umutsuzluk sardı içimi .. Tekrar Süper Lig'e dönerken çok zorlanacaktım. 

Daum'dan Sinan'a 

ABD'li Lawrance Clay-Bey'i mağlup ederek kıtalararası boks şampiyonluğu unvanını koruyan Sinan Şamil Sam'ın yumruklarını hemen her kanalda izledik. Gurur verici bir zaferdi. 
Ama her sırtını döndüğünde içim ezildi doğrusu... Sinan'ın çıplak sırtına aldığı reklam da neyin nesiydi 
Koskoca kırmızı bir zemin boyamışlardı kürek kemikleri arasına. İçinde beyaz harflerle "Gazi" yazıyordu. Hani, sayın Daum'un sponsoru kahvaltılık çeşitleri... 
Yanlış anlaşılmasın. Profesyonel sporcuların reklam karşılığı gelir elde etmesinden doğal ne olabilir 
Yalnız bu reklamı çıplak tenine boyatmak tuhaf geldi bana. 19. yüzyılda zenci köleleri numaralandırmak gibi. İnsan kendi sporcusunun sırtında değil de, ayıptır söylemesi mezbahaya gidecek büyükbaşların böğründe bile görse rahatsız olur yazıdan-şekilden öyle değil mi 
Bir de o logoyu "oraya" reva görenler var. Parayı bastırıyorlar, "dön sırtını" deyip yazıyorlar. Her kimin fikriyse... Bu promosyon en azından benim açımdan geri tepti. Zaten Daum'u hiç inandırıcı bulmuyordum, Sinan'ın düştüğü durum yüzünden, artık Gazi ürünlerine daha çok "dikkat" edeceğim emin olun. 

Bosque - Sergen 

Gazetecilikte "laf taşıma" yöntemiyle beyanat almak da vardır. "Senin için şöyle diyor" dersin, karşındakinin tepkilerine göre önüne sorular sürersin... Dökülen "meyvalar" senindir. 
"Diyen" belli, "denilen" belli... Varsa bir yanıt, alır onu da yazarsın gönül rahatlığıyla... 
Ama bir şartla... "Diyen"in lafını eğip bükmeden taşıyacaksın. Arada kelimeleri silmeyeceksin. Cümlelerin yerini değiştirmeyeceksin. Atla arpayı kavga ettirmeye çalışmayacaksın. 
Mesela Sergen için "Dünya onu tanımıyor" tespitini yapan Del Bosque'nin, cümlesine "gariptir ki" diye başladığını unutmayacaksın. Noktadan önce "Süper bir yetenek" cümlesi ettiğini de atlamayacaksın. Doğru cümleyi ve tamamını taşıyacaksın 
"Sergen süper bir yetenek. Ne garip ki Dünya onu tanımıyor". 
Sergen'e bunu söylesen, "eksik olmasın" der geçer. 
Ama "Del Bosque dedi ki, senin dünya futbolunda esamen okunmuyormuş" gibi bir çarpıtmaya Sergen balıklama dalar. O da bilir işini beleşinden gündem yani. 

Laf taşıma 
Patlatıverir bombayı 
"O Madrid'den çıkmamış ki, nereden biliyor Dünya'yı" .. 
Hadi bu lafı da Del Bosque'ye iletin ve "Sergen'in benden büyük göbeği var" falan gibi bir malzemeyle gelin ki, spor magazin programlarını doldurabilelim. 
Çünkü "Beşiktaş dördüncü takım" lafı da pek işe yaramadı. Puan cetveline bakanlar Del Bosque'nin ne demek istediğini anladı. 
Beşiktaş'tan alacağının miktarını söylemeyen adam, "Beşiktaş üç büyüklerden biri değil" manasında cümle kurar mı 
Meslekte "laf taşıma" yöntemiyle beyanat almak vardır. Ama lafı eğip büküp taşıyanlara "gazeteci"den önce başka bir şey denir ki, yazamam... Çok ağırdır. 

Kocaman bir hata 

Sayın Aykut Kocaman'ın söylediğini ya iyi anlamadılar, ya da Aykut Hoca'nın özgün ve düzgün duruşu "yüzü suyu hürmetine" çıkıp kendisini alkışladı birçok meslektaşım. 
Oysa hiç de "hayırlı", "geçerli", "güzel" şeyler söylemedi sayın Kocaman... 
Gerçi iyi başladı 
"İstanbulspor bu kirlenmişlik içinde rolünü üstlenecektir. O günün şartlarında İstanbulspor'u oluşturan biz, bu kirlenmişliği sırtlayıp götürmeye hazırız" 
Tipik bir şovalye tavrı... 
Ancak, lafı "sanki şu teşvik primine, şikeye bir tek İstanbulspor bulaşmış" mealinde tamamladı ki, zekasından asla şüphe duyulmayacak bir futbol adamı için hoş değildi bu kıyaslama... 
Hani suçüstü yakalanan vergi kaçakçısına, trafik canavarına falan yakışabilirdi "herkes yapıyor" sözleri... Ama Aykut Kocaman "imajına" hafif geldi bence. 
Ne yapalım o zaman sayın hocam .. 
Suçun yaygınlığı nedeniyle belgeleri imha mı edelim 

Yanal'ın hizmeti 

Yakın geçmişte, Milli Takımımız Avrupa Şampiyonası finallerine, Dünya Kupası'na doğru her adım attığında, hele finallerde yer aldığında olayı uluslarası imaj açısından da irdeler, keyfimize keyif eklerdik 
"Futbolda AB'ye girdik" .. 
Tespitlerimizde tarafsız olamazdık elbet. Futbolun Avrupa Birliği'ndeki maceramıza katkılarını belki biraz abartırdık ama asla inkar edilemeyeceğine can - ı gönülden inanırdık. 
O yüzden Milli Takım oyuncularımızı, hocalarımızı -istisnalar dışında- hep başımızda taşıdık. 
Peki Ersun Yanal... Onun ulusal "Avrupa" politikamıza muazzam katkılarına hangi cesur yürek karşı çıkar .. 

Bıktık 
Bakın, Avrupa Birliği dediğiniz "kulübe" katılmak için her toplum milliyetçiliğinden biraz "fedakarlıklar" yapmak zorundadır. İlave bayrak, farklı para, bir sürü gelenek ve alışkanlıklara sünger çekmek kolay değildir. Hele bizim gibi kapıyı "zorlayan" ve henüz seksen üç yıl önce Kurtuluş Savaşı yapan bir ülke, iki katı zorlanmaktadır. 
Bu noktada sayın Ersun Yanal ve bazı milli futbolcularımızın katkıları ortaya çıkmaktadır. Ve inanın, bir zamanlar "futbolda AB'ye girdik" manşetini attıranlardan az değildir emekleri .. 
Eksik olmasınlar, giderek sayısı azalan milli değerlerimizden bir tanesi olan Milli Takım'a, bizi çok güzel yabancılaştırdılar. Hepimiz bıktık tartışmalardan. Milli Takım'dan iyice uzaklaştık. Sayın Ersun Yanal ve bazı talebeleri sayesinde Avrupa Birliği yolunda psikolojik açıdan epeyce yol aldık. 
Kendilerini kutlar, hizmetlerinin unutulmayacağını belirtiriz. 


</TEXT>
</DOC>
