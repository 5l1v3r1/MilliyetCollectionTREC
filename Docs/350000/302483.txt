<DOC>
<DOCNO> 302483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/eko06.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiş vermeyen-almayan 129 YTL ceza ödeyecek 
</HEADLINE>
<TEXT>


ANKARA ANKA 

Maliye Bakanlığı, 1 Ocak 2006'dan geçerli olmak üzere vergi cezalarını yüzde 9.8 oranında artırarak yeniden belirledi. Fatura, perakende satış fişi gibi belgeleri vermeyen, bulundurmayan ve almayanlara uygulanan ceza 129 YTL'ye çıkarıldı. En az ceza haddi de damga vergisinde 6 YTL, diğer vergilerde ise 12.90 YTL olarak belirlendi. 
Maliye Bakanlığı'nın konuyla ilgili Vergi Usul Kanunu Genel Tebliği, Resmi Gazete'de yayımlandı. Tebliğle cezaların yanı sıra Vergi Usul Kanunu'nda yer alan bazı parasal hadler de yeniden değerleme oranı olan yüzde 9.8 oranında artırıldı. Bilanço hesabı esasına göre defter tutma hadleri yıllık alış tutarı için 96 bin YTL, satış tutarı için de 130 bin YTL olarak belirlendi. Yıllık gayrisafi iş hasılatı tutarı 52 bin, iş hasılatının beş katıyla yıllık satış tutarının toplamı 96 bin YTL'yi aşanlar bilanço hesabı esasına göre defter tutacaklar. Fatura düzenleme zorunluluğu da 520 YTL'ye çıkarıldı. Muhtarların karne tasdikinde aldıkları harç tutarı ise 1.50 YTL oldu. 


</TEXT>
</DOC>
