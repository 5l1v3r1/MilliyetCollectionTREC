<DOC>
<DOCNO> 308872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko21.html </URL>
<DATE> 2005/01/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TOBB'dan müzakere uyarısı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, AB ile ilgili değerlendirmede bulunurken, ''Önümüzdeki dönemde müzakere sürecinin doğası gereği toplumsal destekte azalma olacağını'' belirterek, ''İşte TOBB, ekonomik programa verdiği desteğin benzerini, AB üyelik müzakerelerine etkin şekilde katılarak, müzakere sürecine de verebilecektir'' dedi. 
     TOBB ile birlik bünyesinde oluşturulan Türkiye Ekonomi Politikaları Araştırmaları Vakfı TEPAV tarafından organize edilen ''Avrupa Birliği İletişim Projesi'' kapsamında hazırlanan bir dizi seminerin ilki, TOBB Ekonomi ve Teknoloji Üniversitesi'nde TOBB-ETÜ başladı. 
     Seminerin açılışında bir konuşma yapan TOBB Başkanı Rifat Hisarcıklıoğlu, bugüne kadar Türkiye-AB ilişkilerinin birinci önceliğinin, daha ziyade Kopenhag siyasi kriterlerinin tamamlanması olduğunu hatırlatarak, şimdiyse önlerinde ekonomik konuların daha fazla ağırlıkta olacağı, öncekinden daha zorlu, yeni bir süreç bulunduğunu ifade etti. 
     Üyelik müzakerelerinin gerçekte sözlük anlamıyla müzakere olmadığına dikkati çeken Hisarcıklıoğlu şunları kaydetti 
     ''Aday ülkeler, AB müktesebatını, bütünüyle kabul etmek durumundadır. Müzakereler ancak, aday ülkenin, AB müktesebatını ne şekilde ve hangi takvim çerçevesinde kabul edeceğinin, uygulayacağının ve uygulama için gereken idari yapıyı, nasıl oluşturacağının saptandığı bir süreçtir. 
     Müzakerelerde, tüm mevzuat aktarımı ve uygulamanın katılım tarihinden önce gerçekleşmesi hedeflenmektedir. Ancak, müzakerelere bağlı olarak sınırlı sayıdaki konuların uygulanması üyelik sonrasına da ertelenebilmektedir.'' Bu aşamada TOBB'un, söz konusu istisnalara esas oluşturacak ''Etki Değerlendirme Raporlarının'' hazırlanmasında, sektörlerin farklı görüşlerini yakınlaştırarak, müzakerelere ortak görüş olarak yansıtma sorumluluğunu da üstlenmeye hazır olduğuna dikkati çeken Hisarcıklıoğlu, başarılı bir müzakere sürecinin ön şartının, şeffaf, katılımcı ve temsil gücü yüksek bir yapının oluşturulması olduğunu söyledi. 
     
     ''İŞ ALEMİ OLARAK UYUM SÜRECİNİN İÇİNDE OLMALIYIZ'' 

     İyi bir altyapı, kapsamlı ön hazırlık ve geniş temele oturtulan müzakerelerin kısa sürede tamamlanabileceğini belirten Hisarcıklıoğlu, aksi halde, yetersiz bir hazırlıkla başlatılan müzakerelerin süresinin tahmin edilenden çok daha uzun bir döneme yayılabileceğini söyledi. Müzakere süreci uzadıkça da geçici olarak kapatılan her dosyanın tekrar açılması ve yeniden görüşülmesini gündeme getireceğini belirten Hisarcıklıoğlu, bu arada müzakere ekiplerinde değişiklikler de olacağından dosyaların takibinin güçleşeceğini söyledi. Hisarcıklıoğlu şöyle dedi 
     ''Mevzuat aktarımı tamamlanan birçok alanda, uygulama başlamasına karşın üyelik gerçekleşmediğinden, ilave sorunlar ortaya çıkacaktır. Sonuçta da, siyasi ve toplumsal düzeyde bıkkınlık oluşacak, destek azalacaktır. Türk iş dünyası olarak, uyum sürecinin her aşamasının içinde olmak durumundayız. Zira uyum süreci. yeni kazanan ve kaybedenler yaratabilecek niteliktedir. 
     Müzakere edilecek konuların neredeyse tamamı, kapsamı ve doğuracağı sonuçlar itibariyle, iş dünyasını doğrudan ilgilendirmektedir. Bu süreçte kazanıp, kaybedeceklerin tamamı, TOBB üyeleridir.'' Türkiye'de iş dünyasının en büyük yasal temsilcisi olan ve Türkiye'nin tamamında örgütlenmiş olan TOBB'un geniş örgüt ağından müzakere sürecinde yararlanmasının hükümetin menfaatine olacağını kaydeden Hisarcıklıoğlu, Odalar Birliği'nin, Türkiye'de uygulanmakta olan ekonomik programa verdiği destekle, ekonomik programın geniş toplum yelpazesi tarafından benimsenmesine ciddi katkı sağladığını hatırlattı. 
     
     ''TOPLUMSAL DESTEKTE AZALMA OLACAK 

     ''Önümüzdeki dönemde, müzakere sürecinin doğası gereği, toplumsal destekte azalma olacaktır'' diyen TOBB Başkanı Hisarcıklıoğlu, Odalar Birliği'nin ekonomik programa verdiği desteğin benzerini, AB üyelik müzakerelerine etkin şekilde katılarak müzakere sürecine de verebileceğini anlattı. 
     Türkiye ile AB arasında sağlıklı iletişimin son derece önemli olduğunu, müzakere sürecinin pürüzsüz işlemesi için her iki tarafın kamuoyuna sağlıklı bilgi akışını kuvvetlendirmesinin şart olduğunu belirten Hisarcıklıoğlu, bu ihtiyaç gözönünde bulundurularak TOBB ve TEPAV işbirliğinde geliştirdikleri gazeteci eğitim projesine büyük önem verdiklerini söyledi. Projenin iki ayaktan oluştuğunu, ilk ayağı olan AB seminerlerinin başlatıldığını belirten Hisarcıklıoğlu, ikinci ayağının 26 Ocak-2 Şubat tarihleri arasında gerçekleştirilecek Brüksel programının oluşturacağını bildirdi. 
     Hisarcıklıoğlu, Avrupalı gazeteciler için Türkiye'de bazı programlar hazırlayarak, yakın bir gelecekte uygulamayı düşündüklerini anlattı. 
     
</TEXT>
</DOC>
