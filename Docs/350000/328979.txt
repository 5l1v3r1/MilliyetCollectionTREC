<DOC>
<DOCNO> 328979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy30.html </URL>
<DATE> 2005/03/31/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan İstifaların bir erken seçim aracı olarak görülmesi bizi üzüyor 
</HEADLINE>
<TEXT>

     Başbakan Recep Tayyip Erdoğan, istifaların erken seçim aracı olarak değerlendirilmemesi gerektiğini belirterek, ''Milletimiz bize 5 yıl için görev vermiştir. Hükümetimiz şu anda 5 yıllık süreyi yönetme azim ve kararlılığındadır'' dedi. 
     Erdoğan, Fas'ın başkenti Rabat'ta düzenlediği basın toplantısında, açıklamalarının ardından gazetecilerin sorularını yanıtladı. 
     Başbakan Erdoğan, bir gazetecinin, ''Türkiye, Ermeni meselesi, bölücü terör, Kıbrıs konusunda birçok sorunla karşı karşıya. Bu süreçte partinizden de bazı istifalar oluyor, dışarıya baktığımızda meydanların kaynadığını görüyoruz. Böyle bir dönemde erken seçim havasına gelindiği yönünde yorumlar var'' sözleri üzerine, Türkiye'nin en sağlıklı dönemlerini koalisyon dönemlerinde değil, tek partili hükümetler döneminde yaşadığını bildirdi. 
     Türkiye'de şimdi güvenli ve istikrarlı bir dönem olduğunu belirten Erdoğan, hükümetin 2.5 yıl içinde geldiği noktanın belli olduğunu söyledi. Erdoğan, sözlerini şöyle sürdürdü 
     ''Rakamlar çok açık ve net ortadadır. 'Meydanlar kaynıyor' diyorsunuz. Hangi meydan niçin kaynıyor Bu ülkeyi dolaşıyorum ve kaynayan bir meydan görmüyorum. Tam aksine yaptığımız yatırımlarla halkımızla nasıl kaynaştığımızı görüyorum. Kalkıp da 100-500 kişinin sadece ideolojik yaklaşımlarla düzenledikleri protestoları, güveni, istikrarı sarsıcı şeyler olarak görmüyorum. Bunlar demokrasinin kendilerine verdiği yetkilerdir. Bunları kullanıyorlar. Siyasi partiler mitingler yapacak. Muhalefette olan bir siyasi parti mitingler, toplantılar yapmazsa, kendi tabanını nasıl diri tutacak Bunu yapmak zorunda. 
     İstifalar diyorsunuz, istifalar sadece AK Parti'de olmuyor ki, muhalefet partisinde de istifalar oluyor. Öbür siyasi partilerin elinde 2-3 tane milletvekili var. Bu istifalar oluşturdukları gruplarla nereye varacak Şu anda, iktidar ve muhalefet hiçbir konuda anlaşamadıkları halde, halbuki biz birçok konuda anlaşıyoruz... Ama şimdi Hazine yardımı konusunda hemen anlaşıverdiler. Evet, anlaştık. Anlaşılması gerekiyordu. Niye Zaten geçici bir madde ile verilmiş olan bu kararı ortadan kaldırdık. Olay bu kadar basit. Yeni bir madde getirmedik. Niye Çünkü bu da siyasette istikrarı bozan bir yapıdır.'' 
     
     ''İŞSİZLİĞİ KORUYOR OLMAK CİDDİ BİR ADIM'' 
     Başbakan Erdoğan, atılan her adımda ülkenin menfaatini düşündüklerini vurgulayarak, şöyle devam etti 
     ''İstifaları bir erken seçim aracı olarak değerlendirmek bizi üzmektedir. Başbakan'ın bir hesabı var gibi ifadeler... Böyle bir şeyi asla düşünmüyoruz ve buna da nokta koymak istiyoruz. Çünkü milletimiz bize 5 yıl için görev vermiştir. Hükümetimiz şu anda bu 5 yıllık süreyi yönetme azim ve kararlılığındadır. Bu krizi de en iyi şekilde ülkemiz ve milletimiz lehine kullanabilmenin gayreti içerisindeyiz.'' İktidara geldikten sonraki dönemde ekonomide yaşanan gelişmelere de değinen Erdoğan, birçok eksiklikleri bulunduğunu, işsizlik konusunda sıkıntıları olduğunu ifade etti. Erdoğan, ''İşsizliği artırmadan koruyor olmamız bile ciddi bir adımdır'' dedi. 
     Erdoğan, 2004 yılında 45 katrilyon liralık bir yatırım gerçekleştirdiklerini belirterek, ekonomide yakalanan performans ve attıkları adımlarla yeni bir dönemi yaşadıklarını söyledi. 
     Türkiye'nin bulunduğu bölgedeki dengesizlikleri gidermeye yönelik adımlar attıklarını kaydeden Erdoğan, Türk ekonomisinin Irak'ta çıkan savaştan olumsuz etkilenmediğini ifade etti. 
     Başbakan Erdoğan, Başbakanlık Müsteşarı Ömer Dinçer'in bir kitaptan intihal yaptığı iddialarıyla ilgili bir soruyu, ''Benim gündemimde böyle bir şey yok. Ben müsteşarıma inanıyorum, güveniyorum ve başarısını görüyorum. Ülkeme, milletime çok faydalı olduğuna inanıyorum. Bu tür ısmarlama haberlerle de hareket etmem'' diye yanıtladı. 
     
     TÜRKİYE-GÜRCİSTAN MAÇI 
     Başbakan Erdoğan, basın toplantısının sonunda, Fas gezi heyetinde yer alan CHP Milletvekili Halil Tiryaki'nin, dün akşamki Türkiye-Gürcistan maçının sonucuyla ilgili yorumunu sorması üzerine, şunları kaydetti 
     ''Tabii iyi temennimiz bundan sonraki maçları da aynı başarıyla almamız. Gerek Yunanistan gerek Danimarka ile yapacağımız maçlar var. Bunlar önemli maçlar. Bunları da galibiyetle kapamamız lazım. Şu anda puan kaybına tahammülümüz yok. Almanya'daki Dünya Kupası'na da ne yapıp edip katılmamız lazım.'' 
     
</TEXT>
</DOC>
