<DOC>
<DOCNO> 316217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur53.html </URL>
<DATE> 2005/02/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Esenler'de kavgaya müdahale eden polislere taşlı sopalı saldırı .. 
</HEADLINE>
<TEXT>

     Esenler'de 2 grup arasında çıkan kavgaya müdahale eden polis ekibi, taşlı ve sopalı saldırıya uğradı. 
     AA muhabirinin aldığı bilgiye göre, Esenler İlçe Emniyet Müdürlüğü Güvenlik Büro Amirliği'ne bağlı sivil polis ekibi, Karabayır Mahallesi'nde 2 grup arasında çıkan ve taş, sopa ile kesici aletlerin kullanıldığı kavgaya müdahale etmek istedi. 
     Gruptan bazı kişiler, bu kez de taş, sopa, bıçak ve pala kullanarak polise mukavemette bulundu. 
     Olay yerinden uzaklaşmaya çalışan polis ekibi, telsiz yardımıyla takviye ekipler istedi. 
     Gruptan bazı kişiler de, bindikleri minibüsle kaçmaya çalışırken polis aracına çarparak hasar verdiler. 
     Olay yerine ulaşan takviye ekipler, kavgaya karışan ve polise mukavemette bulunan kişilerin yakalanması amacıyla geniş çaplı uygulama başlattı. 
     Yürütülen çalışmalar sonucu 15 kişiyi gözaltına alan polis, bu kişilerle birlikte 1 adet kurusıkı tabanca, 1 adet pala ve 1 adet bıçak da ele geçirdi. 
     Bu arada, olaylar sırasında silahla yaralandığı belirtilen Serkan Basınç, Haseki Eğitim ve Araştırma Hastanesi'ne kaldırılarak tedavi altına alındı. 
     Polisin, olaylara karışan diğer kişilerin de yakalanması amacıyla başlattıkları çalışmalar sürüyor. 
     
</TEXT>
</DOC>
