<DOC>
<DOCNO> 300848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun12.html </URL>
<DATE> 2004/12/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk saldırgan İngiltere'de günün haberi oldu 
</HEADLINE>
<TEXT>

     
     Hilal YILMAZ LONDRA, DHA 

     

İNGİLTERE bir saat içerisinde 6 kişiyi bıçaklayan ve bir kişinin ölümüne neden olan İsmail Doğan 30 adlı Türkü konuşuyor. İngiliz basını Londra sokaklarını kana bulayan saldırgana büyük ilgi gösterirken, Sky Haber Kanalı, Edmonton Polis Karakolu'ndan canlı yayın yaptı. Akıl hastası olduğu belirtilen Doğan psikolojik tedavi altına alınırken, Londralı Türkler de Kuzey Londra'da artan suç olaylarına karşı eğitim programı başlattı. Yeni eğitim programı çerçevesinde Londra'da yaşayan Türk vatandaşlar, polislerle bir araya gelerek sorunlarını tartışabilecek. 
     Scotland Yard'dan yapılan açıklamaya göre, Edmonton da öldürülen 58 yaşındaki adamın Ernest Meads adlı iki çocuk babası bir inşaat işçisi olduğu kaydedildi. Kuzey Londra'daki Tottenham bölgesinde yaşayan İsmail Doğan'ın ise bir süredir psikolojik tedavi gördüğü ortaya çıktı. Güneydoğu kökenli Doğan, 12 yaşında İngiltere'ye gelmiş. Doğan'ın, bir süre Kuzey Londra'daki St. Ann Hastanesi'nde paranoya ve depresyon tedavisi gördüğü belirtiliyor. 
     
     YARALILARDAN İKİSİNİN DURUMU KRİTİK 

     İngiliz polisinden alınan bilgiye göre olay şöyle gelişti 
     Arabasıyla Kuzey Londra'da dolaşan İsmail Doğan, sabah 8.20 sularında Edmonton Green tren istasyonunun önünde bir adamı bıçakladı. Ardından Wood Green bölgesinde 49 yaşındaki bir adama saldıran Doğan, daha sonra 30 yaşındaki bisiklet kullanmakta olan bir kadını bıçakladı. 09.07 sularında yaralı olarak bulunan kadının durumunun ağır olduğu kaydedildi. Olayların ardından Palmers Green'e giden Doğan, burada da 30 yaşındaki bir adamı defalarca bıçakladı. Doğan, daha sonra Edmonton bölgesine yönelerek burada yolda yürümekte olan bir başka adama saldırdı. 58 yaşındaki, bir çocuk babası adamın hastaneye kaldırılırken yolda yaşamını yitirdiği açıklandı. Bununla da yetinmeyen Doğan, saat 10.45 sularında 76 yaşındaki bir başka adamı daha bıçakladı. North Middlesex Hastanesi'ne kaldırılan yaşlı adamın durumunun kritik olduğu belirtildi. 
     
     İNGİLİZ POLİSİ SEFERBER OLDU 

     Elindeki mutfak bıçağıyla önüne geleni bıçaklayan Doğan, olaydan kısa bir süre sonra İngiliz polisi tarafından yakalandı. Londra sokaklarında dehşet saçan Doğan'ı yakalamak için 100 polis memurunun yanı sıra, polis helikopterlerinin, suç uzmanlarının ve bölge destek ekiplerinin yoğun bir çalışma gerçekleştirdiği belirtildi. 
     Enfield Emniyet Müdürü Simon O'Brian, yaptığı açıklamada saldırganın psikiyatri uzmanları tarafından incelemeye alındığını söyledi. O'Brian, "Saldırganın neden bu cinayetleri işlediğini bilmiyoruz. Tek bildiğimiz, geçmişte bir takım psikolojik sorunları olduğu. Cinnet getirip sokakta yürüyen insanlara saldıran bir adam gibi görünüyor. Saldırgan psikiyatri uzmanları tarafından incelemeye alındı. Kendisi polisler tarafından da sorguya çekilecek ve olay açıklığa kavuşacaktır" dedi. 

     
</TEXT>
</DOC>
