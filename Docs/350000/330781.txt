<DOC>
<DOCNO> 330781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo05.html </URL>
<DATE> 2005/04/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Rüştü'ye AB freni 
</HEADLINE>
<TEXT>

     Barcelona’nın, nisan ayının sonundaki mahkemede AB vatandaşlığı hakkını kazanması durumunda, Rüştü'yü elde tutmak istediği belirlendi. 
     
     Karar değişikliği 
     Sezon başında büyük ısrarlar sonucu Rüştü’nün Barcelona’dan kiralanmasını sağlayan Fenerbahçe Teknik Direktörü Daum, kalması durumunda önümüzdeki yıl da milli kaleciyle çalışmak arzusunda. Alman hoca, yöneticilerden bu konuda harekete geçilmesini de istedi. Ancak İspanya’dan gelen bir haber, Alman hocayı sıkıntıya soktu. Daha önce Rüştü’yü satmaktan yana olan Barcelona’nın karar değiştirdiği ve nisan sonundaki mahkemeyi bekleyeceği belirtildi. 
     
     Hemen anlaşın’ 
     Mahkemeden Rüştü için Nihat Kahveci gibi Avrupa Birliği vatandaşı statüsü kararı çıkması durumunda, İspanyol ekibinin kendisini takımda tutmaktan yana olduğu ve geri çağıracağı öğrenildi. Gelecek sezon için tüm planlarını Rüştü’nün kalması üzerine yapan Daum, bu durum karşısında büyük sıkıntı yaşayacak. Listesinin ilk sırasında bulunan milli kaleciyi kaybetmek istemeyen Alman hoca, yöneticilerden şimdiden Barça ile anlaşmalarını talep etti. 
     
</TEXT>
</DOC>
