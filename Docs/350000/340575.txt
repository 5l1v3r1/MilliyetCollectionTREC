<DOC>
<DOCNO> 340575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/ekonomi/aeko.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kemal Derviş, Türkiye mucizesiyle kazandı' 
</HEADLINE>
<TEXT>


Derviş'in UNDP Başkanlığı için yarıştığı Norveçli rakibi Hilda Johnson, "Derviş'in Türk ekonomisine yaptıklarıyla elde ettiği 'mucize adam' ünü seçiminde rol oynadı. Yıllardır tanışıyoruz, onu ilk kutlayanlardan biriyim" dedi 

Utku Çakırözer - Ankara 

Birleşmiş Milletler Kalkınma Programı UNDP Başkanlığı'na getirilen CHP İstanbul Milletvekili Kemal Derviş'in seçim sürecindeki en güçlü rakibi olan Norveç Uluslararası Kalkınma Bakanı Hilda Frafjord Johnson, Derviş'in başarısında, Türk ekonomisine katkıları nedeniyle dünya çapında sağladığı 'mucize adam' ününün önemli rol oynadığını belirtti. 
BM'nin üçüncü önemli koltuğu için Derviş'le son dakikaya kadar rekabet eden 42 yaşındaki Johnson, 'Kemal' diye hitab ettiği rakibiyle arkadaşlıklarını, yarışı kaybetme nedenlerini ve BM'de kadınların yönetici yapılmamasından duyduğu rahatsızlığı Milliyet'e şöyle anlattı 

Derviş'in seçilmesini nasıl karşıladınız Hilda Frafjord Johnson Kemal'le yıllar öncesinden tanışıyoruz. Dünya Bankası'ndaki görevindeyken ben de bakandım. UNDP seçimi için yapılan mülakatlar arasında da New York'ta birlikte vakit geçirdik. Birbirimize büyük moral verdik, şans diledik. Kimin kazanıp, kimin kaybettiği aramızda hiç sorun olmadı. Kazandığını öğrenince ilk kutlayanlardan biri bendim. Birlikte çalışabileceğimizi söyledim. O da birlikte çalışmayı arzu ediyor. Oslo'ya gelip benimle konuşmak istediğini söyledi. Karar aldık. Kemal'le UNDP çok iyi yetişmiş, kapasiteli ve tecrübeli bir lidere kavuştu. Hem bu kurum için, hem de BM için büyük kazanım sağlayacak. 

'Kalkınmada tecrübeli' 
Sizin yerinize Derviş'in tercih edilmesinde ne etkili oldu H. F. J. Adayların birbirine çok yakın olduğu bir yarıştı. Son tercih, BM yönetiminin bu kuruma nasıl bir lider istediği ve onda nasıl bir tecrübe ve background iş geçmişi aradığıyla alakalıydı. Tecrübelerimiz farklıydı. Benim özel ilgi alanım Afrika ve düşük gelirli ülkeler. Aynı zamanda BM reformu son yıllarda benim önceliklerime girmişti. Kemal'in ise kalkınma konusunda 20 yıldan fazla tecrübesi var. Ortadoğu bölgesi ve orta gelir düzeyindeki ülkeler konusunda tecrübesi var. Tabii, Türk ekonomisine yaptıklarıyla elde ettiği 'mucize adam' ünü de seçiminde oldukça önemli rol oynadı. 

'Kadınlar azınlık' 
UNDP yöneticisinin birinci önceliği ne olmalı H. F. J. UNDP, BM'yi kalkınma konusunda daha iyi bir performansa ulaştırmak için çok önemli bir role sahip. Sadece UNDP değil, diğer BM programlarında da şu anda en kritik konu reform konusu. UNDP bu sürecin itici gücü olmalı. Yeni yöneticinin de en üst önceliklerinden biri bu olmalıdır. Kalkınmakta olan ülkelerde BM marjinalize olma tehlikesiyle karşı karşıya. Sadece kaynakların azlığı değil, yardım modalitelerindeki değişiklik de önemli. Daha uyumlu prosedürlere ihtiyaç var. 

Seçimde kadın - erkek ayrımı rol oynadı mı H. F. J. Yarışta hem kısa listeye kalan altı aday arasında, hem de son ikide kadın adaylar olması önemlidir, sevindiricidir. Ama BM sisteminin üst düzey pozisyonlarına bakılırsa, cinsiyet konusunda kadınlar aleyhine büyük bir dengesizlik var. Liderlik pozisyonundaki kadınların sayısı çok ama çok küçük bir azınlık. Son dönemde bu trendin kırılmaya çalışılması umut veriyor. 

UNDP yöneticisi olmak siyaseti bırakmaya değecek bir pozisyon mu H. F. J. Bu her ülkedeki siyasi sisteme bağlıdır. Benim ülkemde siyasetçilerin uluslararası görevler için siyaseti bırakması olmuştur. Bakanlar bile bırakabilir. Ben de seçilmiş olsaydım, böyle bir fırsatı değerlendirmek isterdim. 

Afrika doğumlu Norveçli Politikaya 1991'de atılan, 1993'te parlamentoya giren Johnson, 1997'de bakan oldu. Uluslararası Kalkınma ve İnsan Hakları Bakanlığı döneminde Türkiye'yi de ziyaret etti. 2001'den bu yana sadece Uluslararası Kalkınma Bakanlığı görevini yürüten Johnson, Tanzanya doğumlu olduğu için, İngilizce, Almanca ve Fransızca'nın yanı sıra Swahili dilini de çok iyi derecede biliyor. Avrupa'nın önde gelen ülkelerinin kalkınma bakanlarıyla dünyada fakirliğin önlenmesi için Utstein Grubu'nu kuran Johnson, Sudan'da sağlanan barışın önde gelen mimarlarından biri. 

'Derviş'in çözümleri yaratıcı' WASHINGTON ANKA 
Ünlü gelecekbilimci Francis Fukuyama, Kemal Derviş'in BM için öngördüğü yeni örgütlenme modelinin bugüne değin rastlanan en yaratıcı çözümlerden biri olduğunu bildirdi. Birleşmiş Milletler Kalkınma Programı Başkanlığı'na seçilen Derviş'in ABD'de yayımlanan "A Better Globalization" Daha İyi Bir Küreselleşme adlı kitabı, bilim ve siyaset dünyasında yankı buldu. 
Kitap BM Genel Sekreteri Kofi Annan'ın da övgüsünü kazandı. Dışişleri Bakanı Abdullah Gül kitabı, "Derviş, çağın kilit önemdeki zorluklarını üretken bir biçimde ortaya koyuyor" diye değerlendirdi. 
Derviş kitabında artan sorunlar için ülkeler ve kurumlar arasında daha güçlü işbirliği kurulmasını ve kurumların finansal gücünün artırılmasını savunuyor. Derviş, yeni bir uluslararası yönetim yapısı oluşturulmasını, İkinci Dünya Savaşı sonrası modellerin terk edilip 21'inci yüzyıla yakışan katılımcı modele geçilmesini öneriyor. 


</TEXT>
</DOC>
