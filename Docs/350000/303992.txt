<DOC>
<DOCNO> 303992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun48.html </URL>
<DATE> 2005/01/06/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Danimarka'nın yüzde 72 Türkiye'nin AB üyeliğine sıcak bakıyor 
</HEADLINE>
<TEXT>

     Türkiye'nin AB'ye girmesine birkaç hafta öncesine kadar soğuk bakan Danimarkalıların, Türkiye konusunda daha olumlu düşünür hale geldiği bildirildi. 
     Epinion Enstitüsü'nce yapılan ve bugün Danimarka Sanayiciler Federasyonu'nca yayınlanan kamuoyu yoklamasına göre, Danimarkalıların yüzde 72'si, ''ekonomik ve siyasi reformları yapması halinde Türkiye'nin, gelecekte AB üyesi olması gerektiğini düşünüyor.'' Araştırma, Danimarkalıların sadece yüzde 24'ünün, Türkiye'nin AB'ye girmesine tamamen karşı olduğunu, kalan kesimin ise bu konuda fikir sahibi olmadığını ortaya çıkardı. 
     Bugünkü sonuçlar, geçen ay AB liderler zirvesinden hemen sonra yapılan nabız yoklamalarıyla taban tabana zıt düştü. 18 Aralık'ta yayınlanan Gallup araştırmasına göre, Danimarkalıların yüzde 49'u, Türkiye'ye müzakere tarihi verilmesine karşıydı. Türkiye'den yana tavır alan Danimarkalıların oranı, sadece yüzde 35 idi. 
     Aynı gün yayınlanan Ramböll araştırması da Danimarkalıların yüzde 55'inin, Türkiye'ye müzakere tarihi verilmesine karşı olduğunu gösteriyordu. 
     
</TEXT>
</DOC>
