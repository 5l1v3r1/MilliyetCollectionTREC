<DOC>
<DOCNO> 316066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko16.html </URL>
<DATE> 2005/02/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Irak Petrol Bakanı Şu anda Kuzey'den petrol ihracatı yok 
</HEADLINE>
<TEXT>

     Irak Petrol Bakanı Tamer Abbas Gadban, üst üste düzenlenen sabotajlar yüzünden Irak'ın şu anda kuzeyden petrol ihracatı yapmadığını açıkladı. 
     AFP'ye konuyla ilgili bilgi veren Bakan, ''Petrol tesislerine sürekli sabotaj düzenlenmesi nedeniyle Ceyhan'a petrol ihracatı yok'' dedi. Bakan böylece, Ceyhan'a petrol sevkıyatının yeniden başladığına dair basında çıkan haberleri yalanlamış oldu. 
     Teknik ekiplerin sabote edilen tesisleri onarmaya ve ihracata yeniden başlamaya çalıştığını belirten Iraklı Bakan, dün petrol boru hatlarına bir dizi saldırı olduğunu da hatırlattı. 
     Ceyhan aracılığıyla petrol pompalanmasının sınırlı dilimlerle yapıldığını belirten Bakan, boru hatları işler durumda olduğunda gönderilen petrolün Ceyhan'daki depolarda stoklandığını söyledi. 
     Bakan Gadban, güneydeki terminallerden petrol ihracatının ise günde 1.5 milyon varil civarında olduğunu, üretimin de, günde yaklaşık 2 milyon varil olduğunu kaydetti. 
     Bakan, kısa bir süre önce yaptığı açıklamada, petrol altyapısına yönelik saldırıların Amerikan birliklerinin ülkeye girdiği Mart 2003'te bu yana Irak'a 7 milyar ila 8 milyar dolar civarında bir kayba uğrattığını söylemişti. 
     
</TEXT>
</DOC>
