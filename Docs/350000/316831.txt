<DOC>
<DOCNO> 316831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/guncel/agun.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz Maçkalılarda... 
</HEADLINE>
<TEXT>


Trabzon'da düşen uçakta hayatını kaybeden 62 İspanyol askerinin dramını belgesel haline getirmek için Trabzon'da çekimler yapan İspanyol yönetmen Goas, "Ailelerin merak ettiklerini anlatacağız" diyor 

Ali Eyüboğlu 
FOTOĞRAFLAR - Ercan Arslan 

İspanyollar, 26 Mayıs 2003'te Afganistan'dan İspanya'ya giderken Trabzon'da düşen uçakta hayatını kaybeden 62 İspanyol askerinin dramını belgeselleştirdi. İspanyol İberrota Film Şirketi'nden 5 kişilik ekip, Afganistan ve Kırgızistan'daki çekimlerin ardından Türkiye'ye geldi. 
Yönetmen Tania Estenez Goas, Ukrayna'dan kiralanan uçağın düştüğü Maçka'da günlerce çekim yaptı. Goas, kazanın yıldönümü olan 26 Mayıs'ta İspanyol Tele5 kanalında yayımlanacak belgeselin çekimlerine başlamadan önce, hayatını kaybeden askerlerin aileleriyle defalarca görüştüğünü söyledi. 
Aileler arasında Trabzon'a gelenlerin de olduğunu vurgulayan Goas, Maçka'ya gelmeden bölge hakkında bilgi sahibi olduğunu söyledi. Daha önce gezi amacıyla İstanbul'a geldiğini ama Karadeniz bölgesine gitmediğini söyleyen Goas, "Aileler Trabzon'da büyük ilgiyle karşılaştıklarını, bölgenin müthiş manzarası olduğunu söylemişlerdi. Gelince gördüm ki, gerçekten öyle" dedi. 

İzin alamadı 
Çekimlerde bütün kapıların sonuna kadar açıldığını, bölge halkının da çok yardımcı olduğunu anlatan Goas, tek sorunun Trabzon Havaalanı'nda çekim yapamamak olduğunu açıkladı. Türkiye'ye gelmeden çekim için izin istediklerini belirten Goas, "Sözlü de olsa izin alınmıştı. Trabzon'a geldiğimizde ise olay h l soruşturulduğu için yargının etkilenmemesi adına çekim yapmamıza izin verilmedi" diye konuştu. 

Belgeseli neden çektik 
Goas, 62'si asker 75 kişinin hayatını kaybettiği belgeseli neden çektiklerini de, "Günlerce askerlerin aileleriyle konuştuk. Onların kazayla ilgili merak ettiklerini, çektikleri acıları, yaşanan trajediyi ekrana taşıyacağız. Kazanın meydana geldiği bu bölgedeki insanların anlattıkları ve yaptıkları da belgeselde geniş yer alacak" sözleriyle anlattı. 

İmam Topçu anlatıyor 

UÇAĞIN düştüğü Pilav Dağı eteklerinde kazayı görenlerle ve sonrasında yaşananlara tanık olanlarla söyleşiler yapan Goas, en fazla zamanı da, olay yerinde bulduğu bir askerin özel eşyalarını İspanya'daki ailesine göndermesiyle gündem oluşturan Konaklar Mahallesi'nin cami imamı Sait Topçu'ya ayırdı. Askerin ailesini sevindiren, ancak İspanyol hükümetini sıkıntıya sokan Topçu, 2 gün süren çekimler boyunca, uçağın düştüğü yere gittiğinde karşılaştığı manzarayı, o anda neler hissettiğini, kaza sonrası yaşananları, İspanya'dan Maçka'ya gelen ailelerle neler konuştuklarını anlattı. 


</TEXT>
</DOC>
