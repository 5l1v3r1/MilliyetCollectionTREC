<DOC>
<DOCNO> 341477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun23.html </URL>
<DATE> 2005/05/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
AİHM, Öcalan kararını yarın verecek 
</HEADLINE>
<TEXT>

     Avrupa İnsan Hakları Mahkemesi’nin AİHM temyiz niteliğindeki Büyük Dairesi, terör örgütü başı Abdullah Öcalan ile ilgili kararını yarın verecek. 
     Mahkemenin "adil yargılanma hakkının ihlal edildiği" yolunda daha önce verilen kararı teyit etmesi halinde, dava, AİHM kararlarını denetlemekle yükümlü Avrupa Konseyi’nin karar organı olan Bakanlar Komitesi’nin gündemine gelecek. 
     Bakanlar Komitesi’nde davanın değerlendirilmesine ilişkin sürecin ise en az bir yıl sürmesi bekleniyor. 
     AİHM Büyük Dairesi, yarın Türkiye saatiyle 10.30’da, Abdullah Öcalan hakkındaki kararını vermek üzere toplanacak. 
     Karar duruşması olması nedeniyle oturuma tarafların katılmaması bekleniyor. AİHM’de Türkiye’yi savunan avukat Şükrü Alpaslan Mahkemeye gitmezken, Öcalan’ın avukatlarının bir kısmı Strasbourg’a hareket etti. Ancak, avukatlar da duruşmada yer almayacak. 
     
     AP’DE BASIN TOPLANTISI 

     Kararın açıklanmasının ardından Avrupa Parlamentosu’nda, Öcalan’ın avukatları bir basın toplantısı düzenleyecek. 
     Toplantıyı, AP Sol Gruptan İtalyan parlamenter Vittorio Agnoletto ve Parlamenter Feleknas Uca organize ediyor. 
     Toplantıya, Öcalan’ın İngiltere’deki avukatlarından Mark Müller, Türkiye’deki avukatlarından Aysel Tuğluk, Almanya’daki avukatı Reiner Auths ve merkezi Londra’da bulunan Kürt İnsan Hakları Projesi direktörü Kerim Yıldız katılacak. 
     
     KARMAŞIK BİR SÜREÇ BEKLEYİOR 

     AİHM’nin Rum Titiana Loizidou davasında Türkiye aleyhine 1998 yılında aldığı kararın Bakanlar Komitesi’nde tartışılması ve Türkiye’nin bu karar gereği tazminat ödemesiyle ilgili süreç yaklaşık beş yıl sürmüştü. 
     Bu arada, Brüksel’de bir grup terör örgütü yandaşı tarafından düzenlenen gösteride, terör örgütü elebaşısı Abdullah Öcalan’ın serbest bırakılması yönünde sloganlar atıldı. 
     Avrupa Parlamentosu yakınlarında, izinli olarak yapılan gösteriye az sayıda terör örgütü yandaşı katıldı. 
     Avukatları İmralı'ya gitti 
     Avrupa İnsan Hakları Mahkemesi’nin AİHM , Abdullah Öcalan hakkındaki kararını yarın açıklaması beklenirken, avukatları ve kız kardeşi Havva Keser, İmralı’ya gitti. 
     Kenya’da yakalandıktan sonra, getirildiği İmralı Adası’nda, ömür boyu hapis cezasına çarptırılan bölücübaşı Öcalan hakkında, Avrupa İnsan Hakları Mahkemesi’nin vereceği karar yarın belli olacak. Abdullah Öcalan’ın avukatlarından İrfan Dündar, Bekir Kaya, Okan Yıldız ve kız kardeşi Havva Keser, bölücübaşı ile görüşmek için bugün İmralı Adası’na gitti. Saat 08.00’de Gemlik Jandarma Bölük Komutanlığı’na gelen Abdullah Öcalan’ın avukatları ve kız kardeşinin üst aramaları yapıldı. Kimlik kontrolleri yapılan avukatların yanlarında gazete ve kitap getirdikleri görüldü. Öcalan’ın avukatları, daha sonra İmralı’ya gitmek üzere Gemport Limanı’na gitti. 
     Erdoğan Kararı görmeden söylemek suya yazmak 
     Başbakan Recep Tayyip Erdoğan, Avrupa İnsan Hakları Mahkemesi’nin AİHM terörist Abdullah Öcalan hakkında vereceği kararla ilgili olarak, "Şimdiden birşey söylemek yanlış olur. Kararı görmeden bir şey söylemek, su üzerine yazı yazmak olur" dedi. 
     Erdoğan, Danıştay’ın 137. kuruluş yıldönümü dolayısıyla TBMM’de verilen kokteylde soruları yanıtladı. Erdoğan, "AİHM Öcalan ile ilgili kararını açıklayacak ne yapacaksınız Yol haritanız var mı " sorusu üzerine şunları söyledi 
     "Bu işleri görmeden gerekçeler önümüze gelmeden konuşmak yanlış olur. Bunlar hepsi gelir, elimize geldikten sonra değerlendirmeler yapılır. Ondan sonra da yol haritası belli olur. Kararı görmeden bir değerlendirme yapmak, konuşmak mümkün değil. Kararı görmeden, bu konuda söylenecek her şey, su üzerine yazı yazmak olur. Karar önümüze gelmeden konuşmak, doğru olmaz." 
     Org. Büyükanıt Biz tarafız 
     Kara Kuvvetleri Komutanı Orgeneral Yaşar Büyükanıt, temaslarda bulunmak üzere Şırnak’a geldi. 
     Şırnak 23. Jandarma Sınır Tümen Komutanlığı’nda incelemelerde bulunan Büyükanıt, Şırnak Valisi Osman Güneş’i makamında ziyaret etti. 
     Büyükanıt, Valilik’te yaptığı açıklamada, "Şırnak, bizim için anlamı büyük olan bir il. Bizi üzen tek şey, Şırnak’ın devamlı olarak terörle anılmasıdır. Artık bunların değişmesi, geride bırakılması lazım" diye konuştu. 
     Daha sonra Vali Güneş, Büyükanıt’a kilim hediye etti, Büyükanıt da Vali Güneş’e plaket verdi. 
     Orgeneral Büyükanıt, Valilik çıkışında bir gazetecinin, terör örgütü elebaşı Abdullah Öcalan’ın yeniden yargılanmasıyla ilgili sorusu üzerine "İlgi alanımızda değil. Asker daima açıkladı. Terörist başıyla ilgili konuda biz tarafız. Taraf olduğumuz için bizim duygu ve düşüncelerimizi tüm Türkiye biliyor. Buna ekleyecek hiçbir şey yok" dedi. 
     AKP'li Akfırat Kararın muhatabı biz değiliz, yargı 
     AKP Genel Başkan Yardımcısı Dengir Mir Mehmet Fırat, AİHM’in yarın Abdullah Öcalan’ın yeniden yargılanması yönünde istemde bulunması halinde kararın hükümet tarafından değil yargı tarafından verileceğini söyledi. 
     Fırat, düzenlediği basın toplantısında AİHM kararları da dahil olmak üzere uluslararası anlaşmalarla iç hukukun çatışması durumunda anayasaya göre uluslararası anlaşmaların iç hukukun üzerine çıktığını kaydetti. 
     Fırat şöyle dedi 
     "Bu konuda yeniden yargılama talebi çıkarsa karar hükümete gelmez, doğrudan doğruya yargı merciine gelir. 
     Yeniden yargılama talebi doğrudan yargıya gider. Bu konuda ne yapılacağına da hükümet değil yargı karar verir. Yargı AİHM’in kararın kabul etmezse konu o zaman Avrupa Bakanlar Komitesi’ne gider. Olayın siyasi boyutu da o aşamada devreye girer. O aşamada da konu sadece partimizi ve hükümeti değil bütün siyasi partileri ve toplumun her kesiminin katılımını gerektirir." 
     Financial Times Öcalan, AB desteğini azalttı 
     İngiliz Financial Times gazetesinde bugün "Türklerin AB desteği azalıyor" başlığıyla verilen haberde, yeni yaptırılan bir ankette Türk kamuoyunda AB üyeliğine verilen desteğin azaldığı yazıldı. 
     Haberde, Avrupa İnsan Hakları Mahkemesi’nde Abdullah Öcalan’ın 1999’da ’adil olarak yargılanıp yargılanmadığına’ ilişkin bir karar alınacak olmasının da Türkiye’de AB karşıtlığının aşırı sağ tarafından yükseltilmesine yol açtığı da savunuldu. 
     Davanın geçmişi 
     Büyük Daire, 9 Haziran 2004 tarihinde yapılan ikinci duruşmada, tarafların görüşlerini yeniden dinlemişti. 
     AİHM, 2003 yılı Mart ayında aldığı kararda, terör örgütü başı avukatlarının başvurusuyla ilgili olarak, Türkiye’nin Avrupa İnsan Hakları Sözleşmesi’nin AİHS adil yargılanma hakkıyla ilgili 6., gözaltı süresinin uzunluğuyla ilgili 5. ve kötü muameleyle ilgili 3. maddesini ihlal ettiğine hükmetmişti. 
     Türkiye’nin AİHS’nin adil yargılanma hakkıyla ilgili 6. maddesinin 1. ve 3. fıkralarını ihlal ettiğini savunan AİHM, duruşmalar başladıktan sonra askeri yargıcın sivil yargıçla değiştirilmesini yeterli görmemiş ve savunma için gerekli olanak ve zamanın verilmediğine karar vermişti. 
     Mahkeme, AİHS’nin gözaltı süresiyle ilgili 5. maddesinin 3. ve 4. fıkralarının da ihlal edildiğini, terör örgütü başının mahkemeye çıkarılmadan önceki gözaltı süresinin de uzun olduğunu savunmuştu. AİHS’nin yaşam hakkıyla ilgili 2. maddesiyle ilgili şikayet konusunda, Türkiye’nin ihlalde bulunmadığı görüşüne varan AİHM, Abdullah Öcalan’ın adil olmayan bir yargılama sonucunda ölüm cezasına mahkum edilmesini, AİHS’nin kötü muamelenin önlenmesiyle ilgili 3. maddesinin ihlali olarak görmüştü. 
     Strasbourg mahkemesi, avukatlarının, terör örgütü elebaşısının Kenya’dan yasadışı bir biçimde getirildiği ve ayrımcılığa tabi tutulduğu yolundaki şikayetlerini ise reddetmişti. 
     AİHM, Öcalan’ın avukatlarının AİHS’nin 7, 8, 9, 10 ve 18. maddelerine dayanarak yaptıkları başvuruların incelenmesini de oybirliğiyle gerek görmezken, Öcalan’ın Kenya’dan getirilişi ve cezaevindeki koşullarıyla ilgili olarak herhangi bir kötü muamelenin oluşmadığı, dolayısıyla 3. maddenin ihlal edilmediği sonucuna varmıştı. Saptadığı ihlallerin şikayetçinin olası mağduriyetini gidermeye yeterli olduğunu belirterek herhangi bir tazminatı gerek görmeyen mahkeme, Türkiye’nin karşı tarafa yargılama masrafları için 100 bin avro ödemesine karar vermişti. 
     
</TEXT>
</DOC>
