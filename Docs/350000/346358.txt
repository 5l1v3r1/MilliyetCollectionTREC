<DOC>
<DOCNO> 346358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko32.html </URL>
<DATE> 2005/05/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Zorlu Holding Tüpraş özelleştirmesinde yolumuza devam ediyoruz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, Tatneft’in TÜPRAŞ özelleştirmesine katılmama yönündeki kararını saygıyla karşıladıklarını belirterek, Zorlu Grubu olarak ihale şartnamesi aldıkları TÜPRAŞ özelleştirmesinde yollarına devam ettiklerini bildirdi. 
     Zorlu, yaptığı yazılı açıklamada, gerek Türkiye’nin en büyük sentetik iplik üreticisi olarak, gerekse Zorlu Enerji ile bu sektörde bulunduklarına işaret ederek, TÜPRAŞ’ı da alarak enerji sektöründeki varlıklarını büyütmek istediklerini kaydetti. 
     Tatneft’in TÜPRAŞ özelleştirmesine katılmama yönündeki kararını saygıyla karşıladıklarını ifade eden Zorlu, "Zorlu Grubu olarak ihale şartnamesi aldığımız TÜPRAŞ özelleştirmesinde yolumuza devam ediyoruz" dedi. 
     Tatneft’in TÜPRAŞ ihalesine katılmama kararının ardından, ihaleye tek başlarına ya da başka bir ortakla katılma kararını değerlendireceklerini ifade eden Ahmet Zorlu, "Zorlu Grubu enerji sektörünü stratejik büyüme alanı olarak görmektedir. TÜPRAŞ özelleştirmesine önem veriyoruz. Tatneft’in kararının ardından artık elimiz serbest. Şartları değerlendireceğiz" görüşünü dile getirdi. 
     
</TEXT>
</DOC>
