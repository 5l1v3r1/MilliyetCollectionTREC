<DOC>
<DOCNO> 311074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo33.html </URL>
<DATE> 2005/01/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
''İnsanlık için toptan destek kampanyası... Yardım maçı 2 Şubat'ta 
</HEADLINE>
<TEXT>

     Futbol Federasyonu'nun Güney Asya'da yaşanan felakete yardım amaçlı düzenlediği ''İnsanlık için toptan destek kampanyası''nın tanıtım toplantısı İstanbul'da yapıldı. 
     Ceylan Otel'de gerçekleştirilen toplantıya Federasyon Başkanvekili Şekip Mosturoğlu, Milli Takımlar Teknik Direktörü Ersun Yanal, Fenerbahçe Teknik Direktörü Christoph Daum, Galatasaray Teknik Direktörü Gheorghe Hagi ve Milli Takım Menajeri Can Çobanoğlu katıldı. 
     2 Şubat'ta oynanacak ve geliri felaketzedelere bırakılacak olan Türk ve yabancı oyuncular maçında, Yabancı oyuncuların teknik direktörlüğünü Hagi ile birlikte yapacak olan Daum, bu tür yardım organizasyonlarının her yıl bir kere düzenlenmesi gerektiğini ifade etti. 
     Daum, bu zor durumda olan insanlar için yapılan organizasyon nedeniyle, başta Türkiye Futbol Federasyonu, maçta görev alacak teknik adam, futbolcular ve taraftarlara, tüm yardım severlere teşekkür etti. Türkiye'nin sesi olarak maddi ve manevi anlamda yardım ettiğimizi gösterdiğimiz için çok mutlu olduğunu kaydeden Alman teknik adam, ''Bu organizasyon çok mantıklı, sezon içinde maçlar nedeniyle dar zamanımız olsa da, sadece bu insanlar için değil, senede bir kez yardım amaçlı biraraya gelmeliyiz. Bu gibi organizasyonlar senede bir kez mutlaka yapılıp, oradan gelecek maddi yardımı, kimin ihtiyacı varsa oraya göndermeliyiz'' diye konuştu. 
     Christoph Daum, bu organizasyonda her ne kadar ligde rakip olsalar da, orada bir dostluk, bir barış içinde birbirlerine yaklaşarak, insanlara önemli ve anlamlı görüntüleri aktarabileceklerini söyledi. 
     Daum, ''Kendi adıma herkesi maça bekliyorum. Bu organizasyona katkı sağlayacak herkese teşekkür ediyorum. Biz teknik direktörler olarak gelecek taraftarlar için seyir zevki olarak bu maçı şova çevirmek istiyoruz. Bir antrenör olarak seyirciler keyif alsın ve bol gol izlesin diye elimden geleni yapacağım'' dedi. 
     Hagi de, Daum'un bütün sözlerine katıldığını dile getirerek, ''Asya felaketinin, nasıl olduğunu sadece tanrı biliyor. Bizler insan olduğumuz için, sadece insanlara yardım etmemiz gerektiğini biliyorum. Stada gelecek herkese ben de teşekkür ediyorum. Bu maçta yapacağımız tek şey, insanlara yardım etmemiz gerektiğini göstermemizdir. Futbol çok ilgi çeken ve dünyanın 1 numaralı sporu. Futbol dünyası olarak, felekati yaşayan insanlara değil, her zaman, her yerde ihtiyacı olanlara bu gibi organizasyonlarla yardım yapmalıyız'' şeklinde konuştu. 
     Daum, Almanya'da aynı yardım organizasyonuna 50 kişinin geldiğini, Türkiye'de de yüksek bir katılım olmasını beklediğini, kötü hava şartlarının buna engel olmaması gerektiğini de ifade etti. 
     
     YANAL ''GENÇ VE TECRÜBELİ OYUNCULARI KAYNAŞTIRDIK'' 

     Milli Takımlar Teknik Direktörü Ersun Yanal ise bu felaketi yaşayan insanların acılarına biraz olsun merhem olmak istediklerini söyledi. 
     Bunun herkesin insanlık görevi olduğunu kaydeden Yanal, ''Bu hassasiyet üzerinde birleşip, insanlığımızı göstermek çok güzel bir şey. Biz de oturup biraraya gelmeye karar verdik. Her yıl böyle bir organizasyonu yapmak için federasyonumuz planlar yapıyor. Daum'a ben de bu konuyu gündeme getirdiği için teşekkür ederim'' şeklinde konuştu. 
     Ersun Yanal, bu organizasyonda her takımdan bir oyuncu görmek istediklerini dile getirerek, sözlerini şöyle sürdürdü 
     ''Şiddetin, fanatizmin ve futbola sevginin yoğun olduğu bir ülkeyiz. Bu nedenle her takımdan eşit sayıda oyuncu aldık. Genç oyuncular seçtik. Ülkemizde genç oyunculara değer verildiğini göstermek istedik. Kaptanlarımızla, gençlerimizi kaynaştırıp, Türk futbolunun geleceğini sergilemeyi amaçladık bu maçta. Bu maça gelerek maddi manevi destek verecek, sponsor olarak katkı sağlayan ve maça gelecek herkese teşekkür ediyorum.'' Yanal, ayrıca ikinci yarı yoğun bir tempoyla ve güzel sonuçlarla başladığını da dile getirdi. 
     Federasyon Başkanvekili Şekip Mosturoğlu, yaşanan felaketin 1999 yılında Türkiye'nin de yaşadığı acıyla aynı olduğunu hatırlatarak, ''Bu yaşanan acıları paylaşmak için, bir nebze de olsa hafifletmek için bu organizasyonu organize ettik. Herkes bu maçı özveriyle bekledi ve arzuladı. Umarım bu maça yakışır sayıda taraftar maça gelir'' dedi. 
     
     MONDRAGON ORGANİZASYONA KATILMAK İSTEDİ 

     Milli Takım Menajeri Can Çobanoğlu da, yerli-yabancı tüm oyuncular için bu organizasyon için inanılmaz arzu ve destek olduğunu kaydederek, ''Mondragon, kadroya çağrılmamasına rağmen bizleri arayarak 'Ben de katılmak istiyorum, bu organizasyonda yer almak istiyorum' dedi. Her takımdan, eşit sayıda oyuncu aldığımız için kendisine teşekkür edildi. Galatasaray Kulübü'nden, Song'un sakatlığından dolayı kadrodan çıkartılması talebi geldi. Song ise bizi arayarak, 'Sakat olsam da, bu karşılaşmaya katılamasam da orada bir Kamerunlu olarak bulunmak istiyorum' diyerek arzu gösterdi'' ifadelerini kullandı. 
     Öte yandan, maç öncesi Anadolu Ateşi Dans Grubu'nun bir gösteri yapacağı öğrenildi. 
     
     MAÇ İNÖNÜ'DE OYNANACAK 

     Türkiye Futbol Federasyonu tarafından organize edilen ''İnsanlık İçin Toptan Destek Kampanyası'' kapsamında, Türkiye Karması ile Yabancılar Karması arasında yapılacak Asya felaketzedelerine yardım maçını Orhan Erdemir yönetecek. 
     Erdemir'in yardımcılıklarını Serkan Ok ve Neslihan Bayraktar yapacak. Maçın 4. hakemi Dilan Deniz Gökçek. 
     İnönü Stadı'nda 2 Şubat tarihinde saat 20.00'de yapılacak karşılaşmayı Kanal D naklen yayınlayacak. 

     
</TEXT>
</DOC>
