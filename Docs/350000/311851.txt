<DOC>
<DOCNO> 311851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/eko05.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakı 22.5 YTL oldu 
</HEADLINE>
<TEXT>



Sigara ve alkollü içkilerin maktu ÖTV'sinde dün yapılan artış, fiyatlara zam olarak yansıdı. TEKEL'in Alkollü İçkiler Bölümünü alan MEY Gıda, bugünden geçerli olmak üzere, ürünlerine yüzde 17.6 ile yüzde 23.5 arasında zam yaptı. 
Düzenleme sonrası 70'lik Yeni Rakı'nın fiyatı 18.5 YTL'den 22.5 YTL'ye, votkanın fiyatı 17 YTL'den 20 YTL'ye çıktı. 70'lik Tekirdağ Rakısı'nın fiyatı 20.5 YTL'den 25 YTL'ye, cinin fiyatı 18 YTL'den 21.5 YTL'ye çıkarken, Buzbağ Şarabı'nın fiyatı da 8.5 YTL'den 10.5 YTL'ye yükseltildi. 
MEY Gıda Genel Müdürü Galip Yorgancıoğlu, alkollü içkilerin maktu ÖTV'sinde yüzde 26 ile yüzde 118 arasında ciddi bir artış olduğunu, bunun yüzde 8'lik enflasyon hedeflenen bir ülke için 'çok yüksek bir oran' olduğunu söyledi. Yeni bir şirket olarak, bu kadar yüksek ÖTV artışları ile karşı karşıya kalmalarının kendileri için sıkıntılı bir durum ortaya çıkardığını ifade eden Yorgancıoğlu, zam yapmak durumunda kaldıklarını bildirdi. 


</TEXT>
</DOC>
