<DOC>
<DOCNO> 304998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/spor/spo02.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dindane yeni sezona 
</HEADLINE>
<TEXT>


Fenerbahçe'nin, transfer listesinde yer alan Fildişi Sahilli futbolcu ile gelecek yıl için kesin anlaşma sağladığı öğrenildi. Anderlecht ile de bonservis sorununun çözüldüğü iddia edildi 

MEHMET DEMİRCAN 


İmzayı ertelediler 
YABANCI transferi için çeşitli alternatifler üzerine yoğunlaşan Fenerbahçe'nin, Dindane ile yeni sezon için kesin anlaşma sağladığı öğrenildi. Sarı - Lacivertliler'in, ara transferde renklerine katmak istediği Fildişi Sahilli futbolcuyu, 2005 - 2006 sezonunun başında kadroya dahil edeceği bildirildi. Anderlecht ile de bonservis sorununun çözüldüğü belirtildi. 

Transferi bekliyor 
TEKNİK Direktör Daum'un, maliyeti yaklaşık 20 trilyonu bulan Anelka konusunda ısrarcı olmadığı ancak mutlaka iyi bir santrfor alınmasını istediği açıklandı. Dindane'nin transferinin yeni sezona kalması Christoph Daum'u pek memnun etmedi. Alman çalıştırıcının, ikinci yarıda Hooijdonk'un açığını kapatmak için nasıl bir formül geliştireceği merak konusu oldu. 

Brezilya usulü parti 

Fenerbahçeli futbolcular, 25. yaşına basan Mehmet Yozgatlı'yı yumurta ve unla kutladı. Daum, antrenman temposunu artırdı 

YUSUF DURSUN 

Mehmet şaşırdı 
İKİNCİ yarı hazırlıklarını Antalya'da günde üç idmanla sürdüren Fenerbahçe'de dün neşeli görüntüler sergilendi. Sarı - Lacivertli oyuncular, antrenman sonrasında 25. yaşına basan Mehmet Yozgatlı'ya Brezilya usulü doğum günü partisi düzenledi. Mehmet Yozgatlı'yı yere yatıran futbolcular, ellerindeki yumurtaları bu oyuncunun kafasında kırıp, üzerine un döktüler. 

Taktiksel çift kale 
FENERBAHÇE, sabah idmanındaki kondisyon ve istasyon çalışmalarının ardından, çift kale maç yaptı. Daum, sahayı savunma, orta alan ve hücum olmak üzere 3 ayrı bölgeye bölerken, futbolcularına çeşitli savunma ve hücum organizasyonları çalıştırdı. Bu arada kros çalışması sırasında piknik yapan taraftarlar takımı alkış yağmuruna tuttu. 

Almanya'nın yeni gözdesi 

FENERBAHÇE'NİN eski yöneticilerinden Sadettin Saran'ın, Borussia Dortmund Kulübü'nün yüzde 4'lük hissesini satın alması Almanya'da geniş yankı uyandırdı. Bild Am Sonntag Gazetesi'nin, "Dortmund'u bir Türk mü kurtaracak " başlığıyla verdiği haberinde Saran'ın açıklamaları da yer aldı. Saran, kulübe daha fazla yatırım yapacağını ve 4 milyon Euro daha yatırıp, hisse yüzdesini 10'a yükselteceğini açıkladı. 

Kemal için başlangıç 

'Artık hazırım' 
ŞANSSIZ sakatlıklar nedeniyle uzun süre sahalardan kopan Kemal, ikinci yarıda Fenerbahçe'nin vazgeçilmezleri arasına gireceğini söyledi. Formda olduğu sürece forma şansının hep yüksek olduğunu belirten yıldız oyuncu, "Bir an önce eski günlerime dönmek ve takıma katkı sağlamak istiyorum. Başkanımız ve yöneticilere bana güvendikleri için teşekkür ediyorum" diye konuştu. 

'Kaliteli ekibiz' 
İKİNCİ yarıda üç kulvarda mücadele edeceklerini hatırlatan Kemal, her maçın kendileri için zor olacağını dile getirdi. Genç oyuncu transferlerle ilgili olarak şunları söyledi "Kadro olarak zaten çok kaliteliyiz. Transfer olsa, şimdiye kadar kampa katılması gerekiyordu. Bir hafta sonra kamp bitecek. Ben transfer olacağını sanmıyorum. Tabii ki karar hocamızın." 

Zaragoza galip 

FENERBAHÇE'NİN UEFA Kupası'ndaki rakibi Real Zaragoza, İspanya Ligi'nde Real Betis'i 1 - 0 mağlup etti. Ev sahibi ekibe galibiyeti getiren golü 44. dakikada Savio kaydetti. Real Sociedad ise Nihat'ın 90 dakika oynadığı karşılaşmada evinde Albecete'ye 2 - 0 mağlup oldu. 


</TEXT>
</DOC>
