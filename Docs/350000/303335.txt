<DOC>
<DOCNO> 303335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko01.html </URL>
<DATE> 2005/01/04/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
YTL'den turistler de memnun 
</HEADLINE>
<TEXT>

     Ahmet YENİGÜN DHA 

      YENİ yılla birlikte kullanılmaya başlanan Yeni Türk Lirası YTL , vatandaşlar kadar turistleri de memnun etti. Yılbaşı tatilini Antalya'nın Kemer İlçesi'nde geçiren turistler, alışveriş sırasında çok sıfırlı lira ile ödeme yaparken kafalarının karıştığını, YTL ile hesaplamanın çok daha kolay olduğunu söyledi. 
     Daha önce de Türkiye'ye tatile geldiklerini, milyonluk banknotlarla karşılaştıklarında şaşırdıklarını ifade eden turistler, YTL'ye geçilmesinin kendileri açısından da faydalı olduğunu kaydetti. Meder Resort Hotel'de konaklayan Rus avukat 27 yaşındaki Aleksandra Reshetnikova, "Yeni Türk Lirası'na geçilmesi Türk ekonomisindeki gelişmenin de göstergesi gibi olmuş. Türkiye'ye ikinci gelişim. Artık bol sıfırlı banknotlarla hesap yapmaktan kurtuldum'' dedi. Daha önceleri alışveriş yaparken acaba kazıklandım mı endişesi yaşadığını belirten Reshetnikova, "YTL ile ödeme yapmak daha kolay. 1 Ruble 50 bin lira iken 5 kuruş olmuş. 1 YTL 20 ruble yapıyor. Paranız değerlendi'' diye konuştu. 
     Aynı otelde konaklayan Bulgar turistler 28 yaşındaki Kremena Koleva ve 25 yaşındaki Zhenya Mutafova ise şunları söyledi 
     "Türkiye'ye üçüncü gelişimiz. Daha önce Bulgaristan'da Leva'dan üç sıfır atılmıştı. Bu bizim ekonomimiz için son derece güzel bir gelişme olmuştu. Aynı gelişme şimdi Türkiye'de de yaşanacak. Milyonluk banknotları kendi paramıza çevirirken karışıklık oluyordu. YTL'yi taşıması ve hesaplaması daha kolay. Milyonlarla uğraşmaktan kurtulduk.'' 
     
</TEXT>
</DOC>
