<DOC>
<DOCNO> 301048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sondun01.html </URL>
<DATE> 2004/12/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Özbekistan'da parlamento ve yerel seçimler yapılıyor... 
</HEADLINE>
<TEXT>

     Özbekistan'da halk, parlamentonun meclis kanadı ile yerel meclislerin yeni üyelerini belirlemek üzere sandık başına gidiyor. 
     Yaklaşık 14,5 milyon kayıtlı seçmenin bulunduğu ülkede kurulan 8 bin 100 sandıkta, saat 06.00 ile 20.00 TSİ 03.00-17.00 arasında oy kullanılabilecek. 
     Bu seçimlerle, daha önce 250 olan meclisin üye sayısı 120'ye düşerken, ilk kez oluşturulan senatonun 100 üyesi yerel meclisler tarafından belirlenecek. 
     Yasama meclisine seçilecek üyeler, milletvekilliği dışında herhangi bir görev alamayacak. Senato üyeleri ise aynı zamanda yerel meclislerin de üyesi olacak, valilik, kaymakamlık, genel müdürlük ve rektörlük gibi görevlerini sürdürebilecek. 
     Milletvekilleri haftanın her iş gününde yasama faaliyetlerine devam ederken, senatörler yılda 4 kez toplanarak meclisten gelen yasaları ele alacak. 
     Seçim sonuçlarının açıklanmasından sonra, il ve ilçe meclis üyelerinin her ilde yapacakları toplantılarda, senatör adaylarını belirleyecek ''aksakallar kurulu'' seçilecek. Bu kurulun belirleyeceği adaylar arasından senatörler, yine yerel meclislerin ortak toplantılarında oylama sonucunda belirlenecek. Her ilde farklı tarihlerde yapılacak senatör seçimleri, 1 Şubat'a kadar tamamlanacak. Her ilden 6'şar olmak üzere toplam 84 senatör bu şekilde seçilirken, 16 senatör Cumhurbaşkanı İslam Kerimov tarafından atanacak. 
     
     SİYASİ PARTİLER 
     Özbekistan'da bugün yapılan seçimlere 5 siyasi parti katılıyor. 
     Bağımsızlığın ardından kapatılan Komünist Parti'nin yerine Kerimov tarafından 1 Kasım 1991 tarihinde kurulan Halkın Demokratik Partisi, 580 bin kayıtlı üyesiyle oy potansiyeli en yüksek partilerden biri konumunda bulunuyor. Parlamentoda halen 49 sandalyesi bulunan partinin lideri Asliddin Rüstemov, seçimlerden önce ''sol parti'' olduklarını açıkladı. 
     Yaklaşık 30 bin kayıtlı üyesi olan Milli Tikleniş Partisi, gelenek ve görenekler ile kültürel mirasın korunmasını ön planda tutuyor. Genel başkanlığını Hurşid Dostmuhammed yaptığı partinin halen parlamentoda 11 sandalyesi bulunuyor. 
     Ülke genelinde yaklaşık 12 bini kadın olmak üzere 41 bin kayıtlı üyesi bulunan Sosyal Demokrat Adalet Partisi halen parlamentoda 8 sandalyeye sahip. Bilim adamları ve aydınların partisi olarak bilinen, sosyal adaletin yerleştirilmesini ön planda tutan partinin genel başkanlığını Turgunpolat Daminov yapıyor. 
     Özbekistan'da 5 Aralık 1999 genel seçimleri öncesinde kurulan ve o dönemde Cumhurbaşkanı Kerimov tarafından da desteklenen Fedakarlar Milli Demokratik Partisi, 2000 yılında, Vatan Tarakkiyatı Partisi ile birleşmişti. 9 Ocak 2000 tarihinde yapılan Cumhurbaşkanlığı seçiminde Kerimov'u aday olarak gösteren partinin halen parlamentoda 50 üyesi bulunuyor. Partinin genel başkanlığını Ahtam Tursunov yapıyor. 
     Girişimciler ve işadamları hareketi olarak geçen yıl kurulan, ülkedeki en genç ve zengin parti durumundaki Özbekistan Liberal Demokratik Partisi, bu seçimlerde şanslı partilerden biri olarak görülüyor. Kısa süre içinde kayıtlı üye sayısını 100 bine çıkaran ve tüm il, ilçe ve beldelerde teşkilatlanan Mahamatcan Ahmetcanov liderliğindeki parti, Cumhurbaşkanı Kerimov'un desteğini de arkasına almış bulunuyor. 
     Seçimlerde 56 bağımsız aday da yarışacak. 150 sivil toplum örgütü tarafından gösterilen 86 adaydan 56'sı, Merkez Seçim Komisyonu tarafından kabul edilmişti. 
     
</TEXT>
</DOC>
