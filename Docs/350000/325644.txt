<DOC>
<DOCNO> 325644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur16.html </URL>
<DATE> 2005/03/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İzmir Valisi ve rektörler Nevruz'u öğrencilerle halay çekerek kutladı 
</HEADLINE>
<TEXT>

     İzmir Valisi Yusuf Ziya Göksu, Nevruz'un, insanların biraraya geldiği, küskünlerin barıştığı, kaynaşmanın sağlandığı, kardeşliğin perçinlendiği en önemli günlerden biri olduğunu söyledi. 
     Nevruz etkinlikleri çerçevesinde, İzmir Valiliği ve Ege Üniversitesi EÜ işbirliğiyle Ege Üniversitesi Kültür Sanat Evi'nde tören düzenlendi. Vali Yusuf Ziya Göksu, törende yaptığı konuşmada, bu yıl hem EÜ'nün 50. kuruluş yıldönümünü hem de Nevruz bayramını birarada kutlamanın mutluluğunu yaşadıklarını söyledi. EÜ'nün, 180 bin öğrenci mezun ettiğini, 11 fakültesi, 7 enstitüsü, 13 yüksekokulu, 2 bin 974 akademik personeliyle büyük bir üniversite olduğunu belirten Vali Göksu, ''Bilimi hedef alan, emin adımlarla İzmir, Ege ve Türkiye için yürüyen bir üniversiteye sahibiz. Bu tür kültürel etkinlikler, kültürle bilimi de birleştiriyor'' dedi. 
     Nevruz'un, ağır geçen kış koşullarından sonra bahara ulaşma, yeni gün olduğunu belirten Vali Göksu, bu güzel geleneğin de yaşatılması gerektiğini söyledi. Nevruz'un bir bayram havasında kutlanması gerektiğini belirten Vali Göksu, şöyle dedi 
     ''Her bayramda, insanlar biraraya gelir. Nevruz da insanların biraraya geldiği, küskünlerin barıştığı, kaynaşmanın sağlandığı, kardeşliğin perçinlendiği en önemli günlerdendir. Bu Nevruz'un da bayram havasında kutlanması gerekir.'' İzmir Büyükşehir Belediyesi Başkan Vekili Yusuf Ali Karaman, İzmir'in 5 bin yıllık geçmişi olduğunu, Nevruz'un da 5 bin yıllık bir bayram olduğunu belirterek, ''Doğanın uyanışı olan Nevruz'u, İzmir'de de coşkuyla kutlamalıyız'' dedi. 
     EÜ Rektörü Prof. Dr. Ülkü Bayındır, mevsim değişikliği olan Nevruz'un, doğa gibi insanlığın ortak değeri olduğunu söyledi. 
     Törende, Kültür ve Turizm Bakanlığı'nın açtığı şiir, resim ve kompozisyon yarışmasında dereceye girenlere Vali Yusuf Ziya Göksu tarafından ödül verildi. Yarışmada, resim dalında Ekin Sıla Üstüner, şiir dalında Sevim Eriş ve kompozisyon dalında da Gökçe Güdünü birinci oldu. 
     Tören, ''Türk Dünyasında Nevruz'' konulu panelle sona erdi. Türk dünyasından gelen ve Ege Üniversitesi'nde öğrenim gören öğrenciler, panelde, kendi ülkelerindeki Nevruz etkinlikleri hakkında bilgi verdiler. 
     Nevruz etkinlikleri, daha sonra açık havada devam etti. Vali Yusuf Ziya Göksu, EÜ Rektörü Prof. Dr. Ülkü Bayındır, Dokuz Eylül Üniversitesi DEÜ Rektörü Prof. Dr. Emin Alıcı ve diğer davetliler, üniversite öğrencileriyle birlikte halay çektiler. 
     Vali Göksu ve diğer davetliler, yakılan Nevruz ateşinin üzerinden atlayıp Nevruz yemeği yediler ve ağaç diktiler. 
     TÜMGENERAL ÖZTÜRK ATEŞİN ÜSTÜNDEN ATLADI 
     Nevruz, Kayseri'de çeşitli etkinliklerle kutlandı. 
     Erciyes Üniversitesi'ndeki EÜ kutlamalarda, Vali Nihat Canpolat ve Rektör Prof. Dr. Cengiz Utaş, Nevruz ateşini yaktı. Daha sonra, Garnizon Komutanı Hava Pilot Tümgeneral Akın Öztürk, Esnaf ve Sanatkarlar Odaları Birliği Başkanı Mustafa Alan, Rektör Prof. Dr. Utaş ile öğrenciler, Nevruz ateşinin üzerinden atladı. 
     Jandarma Bölge Komutanı Tuğgeneral Mecit Korkut ile Ticaret Odası Başkanı Hasan Ali Kilci de demir dövdü. 
     Kültür ve Turizm Müdürlüğü Halk Oyunları ekibinin gösteriler sergilediği etkinlikler çerçevesinde, ''Türk Kültüründe Nevruz'' konulu şiir, kompozisyon, resim ve makale yarışmasında dereceye girenler de ödüllendirildi. 
     Kutlamalarda, EÜ Türk Cumhuriyetleri Kültür ve Kaynaşma Kulübü öğrencileri, Türkiye ve Türk cumhuriyetlerinin bayraklarıyla gösteri yaptı. EÜ'de ve Ankara Üniversitesi TÖMER Kayseri Şubesi'nde eğitim gören Türkmen, Kırgız, Kazak, Ahıskalı, Afgan ve Bulgar öğrencilerin yaptığı yöresel yemekler de davetlilere ikram edildi. 
     
</TEXT>
</DOC>
