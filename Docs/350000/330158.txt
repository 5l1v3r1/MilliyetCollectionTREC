<DOC>
<DOCNO> 330158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur07.html </URL>
<DATE> 2005/04/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hakkari'nin eğitim haritasında adı yok 
</HEADLINE>
<TEXT>

     Türkiye'nin hem ekonomik hem de sosyal yönden en "geri" kalmış illeri arasında yer alan Hakkari'den üniversite sınavına giren her 100 öğrenciden sadece birinin 4 yıllık lisans bölümlerine yerleşebildiği ortaya çıktı. 
     ÖSYM'nin "Örtaöğretim Kurumlarına Göre 2004 Öğrenci Seçme Sınavı Sonuçları" kitabı, bazı illerde liseyi bitiren öğrencilerin yüksek öğretim kurumlarına girme şansının neredeyse hiç bulunmadığını ortaya koydu. Kitabın, illerin başarı durumuna göre okullar düzeyinde yaptığı değerlendirme, Türkiye'nin en "geri" kalmış illerinden Hakkari'nin eğitimde de alarm verdiğini gösterdi. 
     
     ÖSS'YE GİREN 100 ÖĞRENCİDEN 1'İ ÜNİVERSİTELİ 
     Kitaptaki verilere göre, Hakkari'den 2004 ÖSS sınavına toplam 15 liseden 1521 öğrenci başvurdu, bu öğrenilerden 91 sınava girmezken, 1421 öğrenci "şansını" denedi. Sınavın ardından bu öğrencilerden sadece 18'i üniversitelerin 4 yıllık bir lisans programına yerleştirilebildi. Buna göre Hakkari'den sınava giren her 100 kişiden sadece 1'I üniversiteli olabildi. 
     
     ANADOLU LİSESİNİN 63 ÖĞRENCİSİNDEN 1'İ 
     Hakkari'deki 15 liseden 8'i üniversitelerin lisans programlarına hiç öğrenci sokamadı. Yine ildeki iki Anadolu lisesinden biri olan Yüksekova Anadolu Lisesi'nden sınava giren 63 öğrenciden sadece 1'i, dört yıllık lisans programına girmeye hak kazandı. 62 öğrenci ise değil lisans programlarına, iki yıllık ön lisans programlarına bile giremedi. Hakkari Anadolu Lisesi'nden ise sınava 114 kişi girdi, bunlardan 8'i lisans programlarına, 1'i de ön linas programlarına yerleştirildi. Böylece Hakkari Anadolu Lisesi ilin "en başarılı" lisesi oldu. 
     
</TEXT>
</DOC>
