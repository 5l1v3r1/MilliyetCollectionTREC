<DOC>
<DOCNO> 302393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/yazar/toruner.html </URL>
<DATE> 2004/01/01/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Soft yılbaşı konuları 
</HEADLINE>
<TEXT>

   
   Geçtiğimiz yılın son 10 günü içinde 15 milyar lira kaybettim. Bakın nasıl oldu 
   - Birkaç gün için Londra'ya gitmiştim. Barclays Bank'ın otomatik makinelerinden birinden 300 pound çekmeye kalktım. İşlemi bitirmeden önce, işlemden vazgeçmek istedim. Ancak, makine işlemi yaptı ve kartımı iade etti. Kartı paradan önce iade ettiği için, kartı cüzdanıma yerleştiriyordum ki, arkamda sırasını bekleyen kişi makinenin verdiği parayı kapıp kaçtı. Bu hayatımdaki ilk kapkaç olayı oldu. Şaşkınlık yaşadım ve adamı takip edemedim. Para gitti. 
   - 1989 yılında sattığım Ankara'daki bir gayrimenkulümün elektriğini satış sırasında kendi üstümden çıkarmayı unutmuşum. Elektrik faturaları da o günden beri benim adım üzerinden ödenmiş. Gayrimenkulün yeni maliki 10 yıl, 1999 yılına kadar ödemeleri muntazaman yapmış ama sonra ödememiş. Elektrik idaresi de işyeri olduğu gerekçesiyle, yıllardır parasını tahsil edemediği halde elektriği kesmemiş. Burası Türkiye. Elektriği kesmeye giden memurlar bir biçimde yıllardır elektriği kesmeden dönüyorlarmış. Şimdi benden, 14 yıl önce sattığım dükkanın elektrik parası faizi ile birlikte isteniyor. İstenilen paranın üzerine gecikme faizi ekleneceği için üst sınırı belirsiz. 
   Her yıl vergi beyanını muntazaman veririm. Tesadüfen, 1999 yılı faiz gelirini stopaj kesildiği için yanlışlıkla eksik beyan etmişim. Bunun farkına vardım ve pişmanlık dilekçesi verdim. Ek vergi çıkmayacağını umuyordum. Ama, çıktı. 550 milyon liralık ek vergi için cezalarıyla birlikte 3.5 milyar lira ödemek zorunda kaldım. Şimdi, iki yılda anaparanın 5 katına varan gecikme faizini kimin icat ettiğini bulmaya çalışıyorum. Demek ki, vatandaş vergisini bu yüzden ödeyemiyor. 
   - 1995 model Chrysler bir Amerikan otomobilim var. Amerikalılar nedense, motor hacmi büyük otomobil yapıyorlar. Bu da 3500 cc. Otomobilin şu andaki piyasa değeri 9 - 11 milyar lira civarında. Yıllık vergisi 337 milyon 500 bin lira olduğu için bu arabayı çok benzin yaksa da kullanıyorduk. Şimdi, Sayın Maliye Bakanı bu arabanın yıllık vergisini 3 milyar liraya çıkardı. Yani, 9 misli artırdı. Baktık önümüzdeki 3 yıl içinde arabanın değeri kadar yıllık vergi ödeyeceğiz, hemen arabayı satışa çıkardık. Gördük ki, piyasada herkes aynı şeyi yapmış piyasa bizimki gibi arabalarla dolu. Bizimki gibi arabaları satsan da kimse almıyor. Ne yapacağımı şaşırdım. Maliye Bakanı Unakıtan'ı şimdiye kadar takdir ediyordum. Şimdi, onun da bürokratların dümen suyuna girdiğini görüyorum. Edirneliyim. O da Edirneli. Ama, bu vergi yasasının partisine ve onun kariyerine çok zarar vereceğine inanıyorum. 
   Bugün nispeten "soft" sayılabilecek konulardan bahsettim. Ama, Türkiye'de "soft" sayılması gereken konulardan bazıları oldukça "hard". 
   
      
   
</TEXT>
</DOC>
