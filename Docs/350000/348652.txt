<DOC>
<DOCNO> 348652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo29.html </URL>
<DATE> 2005/06/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yıldıray Türkiye'siz bir Dünya Şampiyonası düşünemiyorum... 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, Türkiye'siz bir Dünya Şampiyonası düşünemediğini söyledi. 
     Yıldıray Baştürk, Berlin'de yayınlanan B.Z Gazetesi'ne yaptığı açıklamada, ''Türkiye'siz bir Dünya Şampiyonası düşünemiyorum. Yarınki maçı mutlaka kazanmalıyız'' dedi. 
     İstanbul'da yarın yapılacak Yunanistan maçı nedeniyle üzerlerinde yoğun baskı olduğunu belirten Yıldıray, Türk Milli Takımı'nın kendi sahasında neden iyi oynayamadığı biçimindeki bir soruya karşılık da, bunun baskıdan kaynaklanabileceğini, ancak taraftarların gençlerden oluşan milli takımı coşkulu biçimde destekleyeceklerinden emin olduğunu söyledi. 
     Yunanistan Milli Takımı'nın görüntüde iyi futbol oynamadığını, ancak sağlam bir savunmaya sahip olduğunu ve tehlikeli kontraataklar yaptığını ifade eden Yıldıray, maçın başından itibaren baskılı oynayacaklarını, ancak maçın sonucunu ilk 10 dakikada belirlemeye çalışmak gibi bir hataya düşmeyeceklerini kaydetti. 
     Yunanistan Milli Takımı Teknik Direktörü Otto Rehhagel'i de takdir ettiğini belirten Yıldıray, Rehhagel'in Türk Milli Takımı için de uygun olup olmadığı biçimindeki bir soruya karşılık da, ''Bu konuda yorum yapmam. Ancak Türk Milli Takımı için de yabancı teknik direktörler zaman zaman gündeme gelmiştir'' dedi. 
     Türkiye ile Yunanistan arasındaki rekabeti değerlendirmesi de istenen Yıldıray, ''Bu konu her zaman abartılır. Atina'da taraftarlar adil ve sakindi. Aramızda nefret yok. Bu normal bir karşılaşma'' diye konuştu. 
     Türk Milli Takımı ile 2002 yılında yaşadığı dünya üçüncülüğünün, kariyerinin doruk noktası olduğunu ifade eden Yıldıray, Almanya'daki Dünya Şampiyonası'nda bunu daha da aşabileceğini söyledi. 
     
</TEXT>
</DOC>
