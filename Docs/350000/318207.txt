<DOC>
<DOCNO> 318207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko13.html </URL>
<DATE> 2005/02/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sabancı Holding, Dusa LLC'nin tamamını alıyor... 
</HEADLINE>
<TEXT>

     Sabancı Holding, Dupont ile yüzde 50-50 payla ortak olduğu, yarım milyar doları aşan ciroya sahip Dupont Sabancı International LLC'deki Dusa LLC Dupont hisselerini, 110 milyon dolar karşılığında satın alacak. 
     Sabancı Holding'den Borsa'ya gönderilen açıklamada, Dupont ile eşit payla ortak olunan ABD'de kurulu Dusa LLC'nin yüzde 50 hissesinin 110 milyon dolar karşılığında Dupont'tan satın alınmasıyla ilgili olarak Dupont ile bugün anlaşma imzalandığı bildirildi. 
     Gerekli izinler alındıktan sonra Dupont'a ait yüzde 50 hissenin, Hollanda'da kurulu ve Sabancı Holding'in yüzde 100'üne sahip olduğu Sabancı Industrial Nylon Yarn, Tire and Cord Fabric BV tarafından satın alınacağı belirtilen açıklamada, şöyle denildi 
     ''Satınalma işlemini gerçekleştirmek üzere Sabancı Holding, Hollanda'daki şirketi Sabancı Industrial Nylon Yarn, Tire and Cord Fabric BV'nin sermayesini 110 milyon dolar artıracaktır. Satış gerçekleştiğinde Sabancı Holding'in Dusa LLC'deki dolaylı iştirak payı yüzde 50'den yüzde 100'e yükselecektir.'' Dusa LLC'nin, nylon 6.6 ve kord bezi teknolojisi, 550 milyon doları aşan cirosu ve toplam 650 bin tonluk yüksek denye endüstriyel naylon pazarındaki yüzde 17'lik pazar payı ile dünyanın lider endüstriyel naylon iplik ve kord bezi üreticisi olduğu vurgulanan açıklamada, şirketin 2 bin 200'ü aşkın çalışanıyla dünyada 7 ülkede kontrol ettiği 9 üretim şirketi ile faaliyet gösterdiği kaydedildi. 
     Açıklamada, hisse bedelinin pazarlıkla belirlendiği ve peşin olarak ödeneceği bildirildi. 
     
     DÜNYA DEVİ 

     Sabancı Grubu, Dupontsa'nın ardından Dusa LLC'deki Dupont hisselerini alarak, toplam 1.5 milyar doları aşan cirosu bulunan iki şirketle, polyester, endüstriyel naylon iplik ve kord bezinde dünya devi oldu. 
     Sabancı Grubu, geçen yıl DuPont ile yüzde 50-50 ortak bulunduğu Hollanda'da kurulu DuPont Sabancı Polyester Europe B.V'nin Dupontsa yüzde 50 hissesini 108 milyon ABD dolarlık bir anlaşmayla DuPont'dan satın aldı. 
     İngiltere'de Wilton, Almanya'da Uentrop ve Türkiye'de Adana, Kurtköy ve İnegöl'deki tesislerinde PTA, DMT, polyester iplik, elyaf, resin ve preform üreten Dupontsa'nın, yıllık kapasitesi 1.3 milyon tonun üzerinde. Şirketin Adana'daki araştırma ve geliştirme tesislerinin yanı sıra Paris, Barselona ve Milano'da pazarlama ofisleri var. 
     Dupontsa, yıllık 1 milyar doları aşan cirosu ile polyester iplik, elyaf, resin ve polyester hammaddeleri entegre üreticileri arasında Avrupa lideri konumunda bulunuyor. 
     Dupontsa hisselerinin satın alınması sırasında, şirketin, polyester iplik, elyaf, resin cips ve polyester hammaddelerinin mevcut üretim teknolojisi, patentleri ve markaları üzerindeki haklarını Avrupa, Rusya ve Bağımsız Devletler Topluluğu, Ortadoğu ve Afrika pazarlarında tek yetkili lisans sahibi olmaya devam edeceği kaydedilmişti. 
     
     NAYLON İPLİK VE KORD BEZİNDE DÜNYA LİDERİ 

     Sabancı Grubu'nun Dupont'un yüzde 50 hissesini alarak tamamına sahip olmak üzere anlaşma imzaladığı Dupont Sabancı International LLC Dusa LLC , yarım milyar doları aşan cirosuyla dünyanın lider endüstriyel naylon iplik ve kord bezi üreticisi konumunda bulunuyor. 
     Sabancı Holding'in şirketin yüzde 50'si için 110 milyon dolar ödeyeceği, merkezi ABD'de bulunan Dusa LLC, özellikle dünyanın önde gelen tüm lastik üreticilerinin ihtiyacı olan ağır denye endüstriyel naylon iplik ve kord bezinin üretimi yapıyor. 
     Ayrıca konveyor bantları, V-kayışları, hortum, balık ağları ve naylon iplik ve kord bezinin kullanıldığı diğer sanayi dallarının da ihtiyacını karşılayan şirket, dünyada yedi ülkede kontrol ettiği dokuz üretim şirketiyle faaliyet gösteriyor. 
     
</TEXT>
</DOC>
