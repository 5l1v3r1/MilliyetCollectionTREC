<DOC>
<DOCNO> 333365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy14.html </URL>
<DATE> 2005/04/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sezer, Suriye'den döndü... 
</HEADLINE>
<TEXT>

     Cumhurbaşkanı Ahmet Necdet Sezer, Suriye'ye yaptığı resmi ziyareti tamamlayarak, özel uçak GAP ile saat 13.15'te yurda döndü. 
     Cumhurbaşkanı Sezer'i Esenboğa Havalimanı'nda TBMM Başkanı Bülent Arınç ve yetkililer karşıladı. 
     Cumhurbaşkanı Sezer'in eşi Semra Sezer ve Cumhurbaşkanlığı Genel Sekreteri Kemal Nehrozoğlu da yurda döndü. 
     
     "ZİYARET OLUMLU KATKI SAĞLADI" 

     Cumhurbaşkanı Ahmet Necdet Sezer, ''Suriye ziyaretim, Arap ve İslam dünyasında olduğu kadar, bölgemizde önemli bir ülke olarak değerlendirdiğimiz komşumuz ile son dönemde giderek gelişen siyaset, ekonomi ve ticaret alanındaki ilişkilerin geliştirilmesi, yeni alanlarda çeşitlendirilerek daha da ileriye götürülmesi yolunda olumlu katkılar sağlamıştır'' dedi. 
     Cumhurbaşkanı Sezer, Esenboğa Havalimanı'nda yaptığı açıklamada, Suriye ziyareti kapsamında Cumhurbaşkanı Beşar Esad ve Başbakan Naci Otri ile yararlı görüşmeler gerçekleştirdiğini belirtti. 
     ''Şam'da bulunduğum süre içerisinde, şahsıma ve birlikte olduğum heyete gösterilen konukseverliğe sayın Cumhurbaşkanı Esad başta olmak üzere Suriye halkına ve yetkililerine teşekkür ediyorum'' diyen Sezer, şöyle konuştu 
     ''Ziyaretim, Arap ve İslam dünyasında olduğu kadar bölgemizde önemli bir ülke olarak değerlendirdiğimiz komşumuz Suriye ile son dönemde giderek gelişen siyaset, ekonomi ve ticaret alanındaki ilişkilerin geliştirilmesi, yeni alanlarda çeşitlendirilerek daha da ileriye götürülmesi yolunda olumlu katkılar sağlamıştır. Sayın Esad ve diğer yetkililerle gerçekleştirdiğimiz görüşmelerde, ikili ilişkilerimizi tüm boyutlarıyla gözden geçirdik. Uluslararası bölgesel konuları ele aldık. Suriye'nin uluslararası toplumun beklentisi çerçevesinde 1559 Sayılı BM Güvenlik Konseyi kararı uyarınca Lübnan'daki askerlerini bu ülkedeki seçimlerden önce çekmesinin önemini vurguladık. Buna karşılık Suriye de bu yönde var olan siyasal istencin tarafımıza bir kez daha yinelenmesinden mutluluk duyduk.'' Türk ulusunun Suriye halkıyla ortak tarihi kültürel değerlere dayanan ilişkileri bulunduğunu vurgulayan Sezer, şunları kaydetti 
     ''İki ülke arasında geçmişte yaşanan kimi sorunların sağduyu ve işbirliği anlayışı içinde çözülmesinin, ilişkilerimizde yeni olanaklar sunduğunu bir kez daha görmek bizleri mutlu etmiştir. Bu kapsamda, Türk işadamlarının Suriye'ye yönelik ilgisinin de giderek arattığını mutlulukla gözlemliyoruz. Önümüzdeki dönemde ticari, sanayi ve müteahhitlik alanlarında çalışan iş adamlarımızın ve Türk şirketlerinin gerek ülkemiz, gerek Suriye, gerek Suriye ekonomisine yapmakta olduğu katkıların olumlu yansımalarını daha fazla göreceğimi umuyorum.'' Sezer, ''Türkiye ile Suriye arasındaki ilişkilerin bölgesel gelişmeleri gözden geçirme olanağı tanıyan bu ziyaretin, ilişkilerimizde sağlanan ivmenin sürdürülmesine, bölgemizin barış ve istikrarına katkıda bulunacağına inanıyorum'' dedi. 
     Cumhurbaşkanı Sezer, açıklamasının ardından, gazetecilerin soru sorma taleplerine yanıt vermedi. 
     
</TEXT>
</DOC>
