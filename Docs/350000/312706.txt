<DOC>
<DOCNO> 312706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur03.html </URL>
<DATE> 2005/02/05/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Fotoğraf sanatçısı Mehmet Gülbiz öldürüldü... 
</HEADLINE>
<TEXT>

     Fotoğraf sanatçısı Mehmet Gülbiz, yangın çıkan evde, el ve ayakları bağlandıktan sonra bıçaklanarak öldürülmüş halde bulundu. 
     AA muhabirinin aldığı bilgiye göre, Beyoğlu Firuzağa Mahallesi Taktaki Yokuşu'nda bulunan Tunç Apartmanı'ndaki bir daireden çıkan dumanları gören vatandaşlar, durumu itfaiyeye bildirdi. 
     Olay yerine gelen itfaiye ekipleri, binanın yatak odasında çıktığı anlaşılan yangını daha fazla büyümeden söndürdü. 
     Yangın sonrası, itfaiye ekipleri tarafından yatak odasında yapılan araştırmada, fotoğraf sanatçısı Mehmet Gülbiz 36 ölü olarak bulundu. 
     Polis ekiplerinin ceset üzerinde yaptıkları incelemede, Mehmet Gülbiz'in, yangın öncesi yatak odasında el ve ayakları bağlandıktan sonra bıçaklandığı ve yangın nedeniyle vücudunun kısmen yandığı belirlendi. 
     Gülbiz'i öldüren kişi ya da kişilerin yakalanmasına çalışıldığı bildirildi. 
     Mehmet Gülbiz'in, National Geographic'in de aralarında bulunduğu çeşitli yayın organlarında fotoğraflarının yayınlandığı ve çalışmalarıyla ilgili ödül aldığı belirtildi. 

     
</TEXT>
</DOC>
