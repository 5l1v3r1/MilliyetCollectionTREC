<DOC>
<DOCNO> 323856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/ekonomi/eko02.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Stand - by gecikmesi tedirginliği artırıyor 
</HEADLINE>
<TEXT>


Dış piyasalar yatıştı. Ancak IMF'nin istediği yasalardan en sorunsuzu olması beklenen bankacılık tasarısında dahi uzlaşma sağlanamaması kurun gevşemesini engelledi 

SONGÜL HATISARU Finans atölyesi 

Hafta başından bu yana dalgalanan uluslararası piyasalarda panik havası azaldı. ABD tahvillerine alım gelirken, borsalar da toparlandı. Hafta başından bu yana ABD tahvillerinin değer kaybetmesi, 'gelişmekte olan piyasalardan çıkış mı başlıyor ' endişesini tetikledi. Ancak dün itibariyle uluslararası piyasalardaki hareketliliğin azalmasıyla gelişmekte olan piyasalardaki kayıpların bir kısmı giderildi. 
Türkiye'nin gösterge 2030 vadeli eurobondunun fiyatı da 139 dolardan 140'a yükseldi. Buna rağmen İMKB, günü 1.45'lik kayıpla kapadı. Endeks 390 puanlık düşüşle 26.547 puana geriledi. ABD'de yılın ikinci yarısında faiz artışlarının hızlanabileceği kaygısı artarken yeni IMF anlaşmasıyla ilgili olarak netlik sağlanmaması piyasayı adeta diken üstünde tutuyor. Piyasadaki volatilitenin yükselmesi de bunu destekliyor. 
Bankaların denetimi, zora düşen bankaların tasfiye modeli, sigortaya tabi tasarruf mevduatı primlerinin hangi kurum tarafından hesaplanacağı gibi konularda tıkanan bankacılık yasası bir türlü Meclis'e sevk edilemiyor. IMF'nin istediği yapısal reformlardan sosyal güvenlik, gelir idaresi gibi düzenlemelerde sıkıntıların yoğunlaşması beklenirken bankacılık tasarısında da sorun yaşanması piyasalarda endişeyi artırdı. 

Gündem başlamadı 
AB tarafında son olarak 8 Mart Dünya Kadınlar Günü'nde yaşanan görüntüler nedeniyle yüksek sesle dile getirilen eleştiriler ve ABD ile gerginleşen ilişkiler piyasada tedirginlik yaratırken, 17 Aralık'ta mutabakat sağlandığı izlenimi verilen yeni IMF anlaşmasında bir türlü sona gelinememesini anlamak zor. 
Türkiye yakın gelecekte Kıbrıs konusunda masaya oturacak. AB tarafı ile asıl sıkıntılı süreç bu aşamada ortaya çıkacak. Ancak daha Kıbrıs konusu gündeme gelmeden içine girdiğimiz ortam piyasadaki tedirginliğin nedensiz olmadığını gösteriyor. IMF ile anlaşmanın bir an evvel bağlanmasında fayda var. Piyasalar bu anlaşma imzalanacağı için yurtdışı piyasalardaki son gelişmelere ölçülü tepki verdi. 

Kurda dalgalanma 
Dün sabah saatlerinde ABD'nin 10 yıllık faizlerindeki gevşemeye karşın yabancıların sabah saatlerinde döviz talebinin devam ettiği görüldü. Yerli oyuncuların dövizdeki 1,.30'lu seviyeleri satış için fırsat olarak değerlendirmesine karşın kurun çok fazla gevşemediği görüldü. 
Merkez Bankası'nın geçtiğimiz hafta yapmış olduğu yüklü alım sonrasında arz fazlasının önemli bir kısmı çekildiği için piyasada az miktarda alıcı olması bile kurun gevşemesinin önünde engel oluşturuyor. Öte yandan ABD'de net sermaye girişinin ocak ayında 91.5 milyar dolara yükseldiği ve yabancıların 30.75 milyar dolarlık ABD Hazine tahvili alımı yaptıkları açıklandı. 
Bu veri ABD'nin açıklarını finanse etmekte zorlanmadığını işaret ettiğinden yurtdışı piyasalar da dolara destek çıktı. 
Verinin açıklanmasının ardından euro - dolar paritesi 1.3390 seviyesinden 1.3310 seviyesine geriledi. Veri öncesinde 1.295 seviyesinde bulunan dolar -YTL kuru da 1.3115 seviyesine kadar yükseldi. 


</TEXT>
</DOC>
