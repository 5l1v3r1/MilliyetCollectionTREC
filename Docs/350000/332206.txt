<DOC>
<DOCNO> 332206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko36.html </URL>
<DATE> 2005/04/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
TEKEL, vergiyi bekleyecek... 
</HEADLINE>
<TEXT>

     İptal edilen Tekel ihalesinde, sigara firmalarından ''vergiyi yeni esaslara bağlayın, görüşelim, ondan sonra teklif verelim'' önerisinin geldiği belirtiliyor. 
     Özelleştirme İdaresi kaynakları, Tekel'in bir vergi toplama enstrümanı olduğunu hatırlatarak, burada alıcıların sadece bir şirket değerlemesi yapmadığını, piyasa ve yaratacağı nakde de baktığını vurguladılar. 
     Tekel'in satışında potansiyel alıcıların ne kadarlık bir kazanç elde edeceği hesaplanırken, vergi oranlarının belirleyici olduğu kaydedilirken, sık vergi değişikliklerinin değerleme yapmayı zorlaştırdığına dikkat çekiliyor. 
     
     DİĞER ÜLKELERDE VERGİ SABİTLENDİ 
     Geçen yıl özelleştirilmesi gerçekleştirilen Tunus'taki sigara şirketinin satışında 5 yıl vergi oranlarının sabitlendiği ve sonuçta Türkiye'nin üçte biri büyüklüğünde pazara sahip olan bu şirketin 1.8 milyar dolara satıldığına da işaret ediliyor. 
     Son olarak Endonezya'da gerçekleştirilen satışta da verginin düzenlenerek satışın yapıldığı hatırlatılıyor. 
     
     ''YÖNTEM DOĞRU İDİ'' 
     Sektörde alıcı ve aktörlerin sınırlı olduğu, ihale öncesi bu firmalarla görüşmelerin gerçekleştirildiği, bu doğrultuda varlık satışına dönüldüğü kaydedilirken, yöntemin doğru olduğu ancak son 1 yıllık dönemde gerçekleştirilen vergi değişikliklerinin teklif alınamamasında etkili olduğu belirtiliyor. 
     
     ALICI FİRMALAR 5 YIL SABİT VERGİ İSTEDİ 
     İhalede geçtiğimiz hafta Perşembe akşamına kadar potansiyel alıcı sigara firmaları ile Maliye arasında görüşmelerin devam ettiği de ifade edilirken, firmaların verginin 5 yıl sabitlenmesi önerisini getirdiği vurgulanıyor. 
     Burada bir makina veya bina satışından ziyade pazarın satışının söz konusu olduğuna işaret edilirken, vergi oranlarının sabitlenmesi durumunda, firmaların hesap yapmalarının kolaylaşacağı ve ona göre fiyat verecekleri kaydediliyor. 
     
     ENİNE BOYUNA İNCELENECEK 
     Bu aşamadan sonra Özelleştirme İdaresi'nin konuyu enine boyuna inceleyeceği, alıcıların, İdare'nin, danışmanların pozisyonunun yeniden gözden geçirileceği ve alıcıların tavrına bakılacağı belirtiliyor. Bunun ardından vergi konusu için Maliye ile ÖİB'nin masaya oturabileceği, bu arada özelleştirme yönteminin de yeniden değerlendirilebileceği bildiriliyor. 
     
     SON 1 YILDAKİ VERGİ DEĞİŞİKLİKLERİ 
     Bu arada, hiç bir firmanın teklifte bulunmadığı 2. Tekel ihalesinin ardından yeniden gündeme gelen sigarada vergi tartışması, 2004 yılı Şubat ayında başlamıştı. 
     Bu tarihte uygulamaya konan fiyata dayalı maktu özel tüketim vergisi, Maliye Bakanlığı ile üretici firmaları karşı karşıya getirmişti. 
     Sigara firmalarının vergiden kaçınmak için fiyatlarda yaptıkları indirimlerin ardından 2004 yılı Ağustos ayında yeni bir düzenleme ile maktu ÖTV'de harman bazlı vergilemeye geçildi ve şark tipi tütün kullanım oranına göre 4 kademe belirlendi. 
     Bu defa da firmaların kullandıkları şark tipi tütün oranını artırarak vergide bir alt kademeye inmeleri ile birlikte harman bazından kademe sayısı 3'e çekilerek, kademeler arası geçiş azaltılmak istendi. 
     Son olarak da bu yılın Şubat ayında yeni bir düzenleme ile maktu vergide artışa gidildi. Ancak sigara firmalarının vergiyle ilgili eleştirileri bitmedi. 
     
</TEXT>
</DOC>
