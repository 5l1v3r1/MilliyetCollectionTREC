<DOC>
<DOCNO> 302353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/siy20.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   '530 milyonla seçim kampanyası yaptım'    HAKAN ŞANLITÜRK Ankara 

   Eski Yargıtay Başkanı Sami Selçuk, ANAP'ın Merkez Karar ve Yönetim Kurulu'na MKYK bilgisi dışında seçildiğini belirtti. "Hukukçu, hukukun 'çelişkili davranış yasağı ilkesine' saygılı olmak zorundadır" diyen Selçuk, bu ilkeye saygı çerçevesinde ANAP'tan istifa ettiğini bildirdi. Selçuk, "İkinci kez irademin hiçlenmesi ve delegenin iradesinin yanlış bilgilendirmeyle yönlendirilmes, ilkelerimle bağdaşmamaktadır. Yanlış bir seçimi benimseyerek hiçbir şey olmamış gibi davranmak daha yanlış olur" dedi. 
   Milletvekili adayı olduğu 3 Kasım seçiminde 530 milyon lira harcadığını açıklayan Selçuk, kendisine yüksek miktarda yardım önerildiğini, ancak reddettiğini kaydetti. Selçuk, ayrılan 10 milyar liranın 9 milyar 470 milyon lirasını iade ettiğini ifade etti. 
   
   DEHAP eylemine göz yaşartıcı bomba    FARUK BALIKÇI DHA 

   Dİyarbakır'da yeni hizmete giren D Tipi Cezaevi'ndeki yaşam koşullarını protesto eden ve Abdullah Öcalan'dan "Sayın Öcalan" diye bahseden DEHAP'lı kadınlara müdahale eden polis, göz yaşartıcı bomba kullandı. Beş gösterici de gözaltına alındı. Öcalan propagandasına dönüşen gösteriye yaklaşık 300 kişi katıldı. 
   
   Yeni yıl keyfine 35 trilyon harcama    EKONOMİ SERVİSİ 

   İstanbul Defterdarı Kadir Boy, yılbaşı alışverişi ve yılbaşı gecesinde eğlence sektöründe ne kadar harcama potansiyeli olacağına ilişkin olarak araştırma yaptıklarını ve 35 trilyon rakamına ulaştıklarını söyledi. Boy, dün saat 19.00'da başlayan ve sabaha kadar 900'e yakın vergi denetmeni ve özel yoklama yetki belgeli memurla eğlence mek nları, sanatçılar ve buna hizmet verenlere yönelik denetim uyguladıklarını belirtti. Boy sanatçıları da, gerçek kazançlarını beyan etmeleri için uyardı. Boy, "Sanatçılar kaçamak cevap verip Maliye'nin merceklerini daha fazla üzerlerine çekmesin" dedi. 
   
   Sezer'den laiklik uyarısı    ANKARA Milliyet 

   Cumhurbaşkanı Ahmet Necdet Sezer, yeni yıl mesajında, "Ulusumuz, Cumhuriyet'e inanç ve bağlılığını, çağdaş yaşam biçimini özümsemiş olduğunu, laik ve demokratik Cumhuriyet'i sonsuza değin koruma ve yaşatma kararlılığını her fırsatta göstermektedir" dedi. Sezer, Türkiye'nin laik ve demokratik yönetim biçimiyle bugün birçok ülke için örnek durumda olduğunu bildirdi. Ekonomide güven ortamının bozulmaması için, popülist yaklaşımlardan kaçınılması gerektiğini belirten Sezer, AB üyeliğinin Türkiye'nin stratejik vizyonunun ayrılmaz bir parçası olduğunu kaydetti. Saddam'ın yakalanmasının da önemli gelişme olduğunu belirten Sezer, ayrıca yolsuzlukların üzerine kararlılıkla gidilmesi gerektiğini vurguladı. Sezer, siyasi etik yasası çıkarılmasını da istedi. 
   'Halkımız gülecek' 
   Erdoğan da mesajında, "Ülkemizin gücünü artırmadan, halkımızın yüzünü güldürmeden bize rahat yüzü yok. Daha çok çalışmayı, daha çok üretmeyi önümüzde en büyük hedef olarak koyuyoruz" dedi. CHP Genel Başkanı Deniz Baykal ise, AKP'nin "Devleti bütün kurumlarıyla, eğitimi, hukuku ve siyasetiyle dinsel yönlendirmeye tabi tutacak bir yeniden yapılandırma projesinin peşine düştüğünü" savundu. 
   
   
   
</TEXT>
</DOC>
