<DOC>
<DOCNO> 339477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun14.html </URL>
<DATE> 2005/05/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İspanyol turizmcilerin Türkiye korkusu Yarışmamız imkansız 
</HEADLINE>
<TEXT>

     Mehmet ÇİFTÇİ İSPANYA, DHA 

      TÜRKİYE’de son yıllarda gözlenen turizm patlamasını endişe ve merakla izleyen İsponyol turimciler, Türk ’mucizesini’ yerinde görmek üzere Türkiye’de incelemelerde bulunacak. 
     İspanya’nın en gözde tatil bölgelerinden Balear Adaları’nda hizmet veren 20 büyük otelin yöneticisi, Türk turizm mucizesini yerinde incelemek üzere Türkiye’ye gitti. İspanyol işadamlarının amacının Türkiye’den turizm ’dersi’ almak olduğu öğrenildi. 
     İspanyol heyetinin sözcüsü, Mallorca Otelleri Federasyonu Başkanı Pere Canellas, Türkiye’deki turizm patlamasından büyük endişe duyduklarını dile getirerek, bunun önüne geçmek üzere Türkiye’deki turizm yatırımlarını mercek altına almak zorunda kaldıklarını söyledi. 
     
     TÜRKİYE KARAYİPLER KADAR GÜZEL’ 
     Türkiye’deki sahillerin Karayip Adaları kadar güzel olduğunu da itiraf etmek zorunda kalan Canellas, "Burada Alman-Türk ortaklığında mükemmel oteller yapılmış ve daha düne kadar İspanya’ya gelen turistleri kendilerine çekmeyi başarmışlar. Bu fiyat ve güzelliklerle Türkiye ile yarışmamız imkansız. Malesef Türkiye şu anda turizmde İspanya’nın en büyük rakibi haline gelmiştir" sözleri ile İspanyol hükümetinden acil çözüm istedi. 
     
     HEDEF TÜRKİYE’YE KAYAN İNGİLİZ VE ALMANLARI GERİ KAZANMAK 
     Bu arada İspanya’daki turizm acentaları Türkiye’ye kayan İngiliz ve Alman turistleri tekrar ülkelerine geri çekmek üzere yeni kampanyalar başlattı. İspanya’nın dev turizm şirketleri aldıkları ortak bir kararla rezervasyonlarını 2 ay önceden yapan turistlere yüzde 20’lere kadar varan büyük indirimler yapacaklarını açıkladı. 
     
</TEXT>
</DOC>
