<DOC>
<DOCNO> 340045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/spo06.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a hücum 
</HEADLINE>
<TEXT>


Liverpool seyircisi 25 Mayıs'taki finale büyük ilgi gösteriyor. Kendilerine 20 bin bilet ayrılmasına rağmen dev karşılaşma için İstanbul'a 40 bin İngiliz'in gelmesi bekleniyor 

KAAN BORA 


20 yıl sonra Avrupa'nın 1 numaralı kupasında finale yükselen Liverpool'da taraftarlar İstanbul'a çıkarma yapmayı planlıyor. UEFA 20 bin kişilik yer ayırmasına rağmen tarihi maçta Olimpiyat Stadı'nda olmak isteyen İngilizler'in Türkiye'ye akın edeceği belirtildi. 
40 bin Kırmızı - Beyazlı seyircinin 25 Mayıs'ta İstanbul'da olması bekleniyor. İngilizler'in özellikle UEFA'nın satacağı ve Türkiye Futbol Federasyonu'na ayrılan toplam 15 bin bilete göz diktiği ifade edildi. İstanbul'a gelecek Liverpool taraftarının karaborsadan bilet alabileceği ve fiyatların tavan yapabileceği kaydedildi. 
Londsdale Seyahat Şirketi'nin yöneticisi John Cheadle da "Daha şimdiden Boğaz'ı kanoyla geçtiklerini görebiliyorum" dedi. Scotland Yard'ın Türk polisiyle temasa geçerek, holigan listelerini göndereceği öğrenildi. 

Gol değilmiş 

Liverpool-Chelsea maçında Luis Garcia'nın tartışılan golüne son noktayı teknoloji koydu. Gallas'ın müdahalesine rağmen yardımcısı Slysko'nun uyarısıyla Lubos Michel'in verdiği gol kararının yanlış olduğu bildirildi. İsrail'in füze teknolojisinden yola çıkılarak, geliştirilmiş bilgisayar programında yapılan inceleme sonucu topun çizgiyi geçmediği anlaşıldı. Maç sonrası Chelsea Teknik Direktörü Mourinho topun çizgiyi geçmediğini savunurken, Slysko kararından emin olduğunu açıklamıştı. 


</TEXT>
</DOC>
