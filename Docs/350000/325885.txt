<DOC>
<DOCNO> 325885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko35.html </URL>
<DATE> 2005/03/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Şener Cari açık finansmanıyla ilgili herhangi bir sorun yoktur... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2005 sonu itibariyle 10 milyar doların üzerinde bir cari açık öngörüldüğünü belirterek, ''Finansmanıyla ilgili herhangi bir sorun yoktur'' dedi. 
     Devlet Planlama Teşkilatı ve Dünya Bankası işbirliğiyle düzenlenen ''4. Bilgi Ekonomisi Forumu'' sırasında basın mensuplarının sorularını yanıtlayan Şener, uluslararası rekabet üstünlüğünü elde etmiş bir ekonomik yapıyla Türkiye'nin, önümüzdeki orta dönemde artık trilyon dolarlarla ifade edilen bir büyük milli gelir düzeyini yakalama hedefiyle yoluna devam ettiğini söyledi. 
     Şener, AK Parti Adana Milletvekili Abdullah Çalışkan'ın krizle ilgili yorumunun hatırlatılması üzerine, Çalışkan'la görüşmediğini, böyle bir açıklama yapıp yapmadığını da bilmediğini ifade ederek, zaman zaman milletvekillerinin değerlendirme yapabildiğini kaydetti. 
     Bakan Şener, ''Ama bu değerlendirmeler ekonominin bütünü anlamında bir değer ifade etmez. Zaman zaman bireysel seçmen taleplerine dayalı yorumlar olarak görülmelidir'' dedi. 
     Newsweek'in global krize ilişkin yorumlarının hatırlatılması üzerine de Şener, şunları kaydetti 
     ''Biz Türkiye ekonomisi olarak dengeleri kurarken, bu dengelerle ilgili gelişmeleri yönetirken, uluslararası ekonomik gelişmelere dikkat ediyoruz. Muhtemel gelişmelerin olmasına göre Türkiye ekonomisinin sağlıklı bir şekilde yürüyebilmesi için nelere önem verilmesi, hangi hassasiyetlerin gösterilmesi gerektiğini de biliyoruz. Dolayısıyla zaman zaman dünyada bazı genel hadiseler olabilir veya güçlü bir ekonominin uyguladığı politika diğer ülkeleri etkileyebilir. Ama tüm bunları, kontrol altında ve bu muhtemel gelişmelere göre aldığımız tedbirlerle götürüyoruz. O bakımdan bu genel değerlendirmelerin dışında Türkiye'nin ele alınması lazımdır diye düşünüyoruz.'' Cari açıkta bir revizyon olup olmayacağı yönündeki soru üzerine, Şener, 2004 cari açık rakamının belli olduğunu hatırlatarak, ''2005 sonu itibariyle de 10 milyar doların üzerinde bir cari açık öngörülmüştür. Finansmanıyla ilgili herhangi bir sorun yoktur. Bu öngörülen cari açıkla ilgili henüz ortada bahsettiğiniz birtakım değerlendirmeleri gerektirecek durum da yoktur'' diye konuştu. 
     Şener, Maliye Bakanı Kemal Unakıtan'ın benzinde vergi indirimi olabileceği yönündeki açıklamasına ilişkin bir soruya da, ''Sayın Maliye Bakanı'nın sözleri üzerine ilave bir şey söylemek istemiyorum, ama akaryakıt fiyatları sürekli zaten izlediğimiz temel konulardan biridir'' karşılığını verdi. 
     
</TEXT>
</DOC>
