<DOC>
<DOCNO> 348938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo23.html </URL>
<DATE> 2005/06/04/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Milli maç, Arjantin-Brezilya maçını bile gölgede bıraktı... 
</HEADLINE>
<TEXT>

     Türkiye ile Yunanistan A milli futbol takımları arasında bu akşam İstanbul’da yapılacak 18. Dünya Kupası Avrupa elemeleri 2. Grup maçı 4 kıtada birçok ülkede TV’den yayınlanacak. 
     FIFA’nın 18. Dünya Kupası elemelerinde "gecenin en önemli maçı" kategorisine koyduğu karşılaşma Türkiye’nin yanısıra, 4 kıtada birçok ülkede TV’den futbolsevere ulaşacak. 
     Karşılaşmanın Avustralya, Çin, Tayland, Japonya, Hong Kong, Arnavutluk, Yunanistan, Almanya, İtalya, Ermenistan, Romanya, Endonezya, Polonya, Malta, Kazakistan, Özbekistan, Gürcistan, Azerbaycan’ın yanısıra, Kuzey Amerika ve Karayipler’de de yayınlanacağı duyuruldu. 
     
     FIFA, İNTERNETTEN ANINDA TÜM DÜNYAYA DUYURACAK 
     2006 yılında Almanya’da düzenlenecek 18. Dünya Kupası’na 
     gidebilmek için mücadele eden Türkiye ve Yunanistan arasında bu akşam yapılacak maç, Uluslararası Futbol Federasyonları Birliği’nin FIFA resmi internet sitesinden anında tüm dünyaya canlı olarak duyurulacak. Güney Amerika’daki Arjantin-Brezilya milli karşılaşmasını bile gölgede bırakan Türkiye-Yunanistan buluşması, FIFA’nın resmi internet sitesinden anında futbolseverlere aktarılacak. 
     
     MEDYA ORDUSU AKREDİTE OLDU 
     Türkiye ile Yunanistan A milli futbol takımları arasındaki karşılaşmaya Türk ve Yunan gazetecilerin yanısıra, dünya medyası da büyük önem veriyor. 
     Dev maç için Türkiye Spor Yazarları Derneği’ne TSYD 51’i Yunan, toplam 62 yabancı medya mensubu akredite oldu. 
     Maçta görev yapacak yabancı gazeteciler arasında Japon, İsveçli, Danimarkalı, Fransız ve İtalyan da bulunuyor. 
     BJK İnönü Stadı’ndaki karşılaşmayı, 230’u basın tribününde olmak üzere, yaklaşık 320 medya mensubunu izleyecek. 
     Karşılaşmaya olan yoğun ilgi nedeniyle basın tribününün kontenjanı yükseltildi. 
     
</TEXT>
</DOC>
