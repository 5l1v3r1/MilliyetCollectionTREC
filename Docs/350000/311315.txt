<DOC>
<DOCNO> 311315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko13.html </URL>
<DATE> 2005/02/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çukurova Holding'den YKB iştirakleriyle ilgili açıklama... 
</HEADLINE>
<TEXT>

     Çukurova Holding, Yapı ve Kredi Bankası'nın YKB sahibi olduğu iştiraklerinin, devir tarihi itibariyle YKB mali tablolarında yer alacak konumları dolayısıyla YKB hisselerinin satışı ile ilgili sözleşmeden dolaylı şekilde etkileneceklerini bildirdi. 
     Çukurova Holding A.Ş'den Borsa'ya yapılan açıklamada, dün imzalanan hisse devir sözleşmesinin, Çukurova Grubu şirketleri ile Tasarruf Mevduatı Sigorta Fonu TMSF mülkiyetinde bulunan toplam yüzde 57.4 oranındaki YKB hisselerinin satışıyla ilgili olduğu anımsatıldı. 
     Açıklamada, YKB'nin sahibi olduğu iştiraklerinin, devir tarihi itibariyle YKB mali tablolarında yer alacak konumları dolayısıyla YKB hisselerinin satışıyla ilgili sözleşmeden dolaylı şekilde etkilenecekleri belirtilerek, YKB hisselerinin satışı nedeniyle YKB iştiraklerinin sahipliğinin dolaylı el değiştirmesi konusunda ilgili izinlerin alınmasının hisse devrinden önce tamamlanmasının bir ön koşul olduğunun sözleşmede yer aldığı bildirildi. 
     Çukurova Holding açıklamasında, hisse devir sözleşmesinde YKB mülkiyetindeki Turkcell hisseleriyle ilgili olarak tarafların, yapılacak detaylı inceleme çalışmaları neticesine bağlı olarak Çukurova Grubu'na Turkcell hisselerini satın alma opsiyonu verilmesi konusunda fikir birlikteliklerini beyan ettikleri kaydedildi. 
     
</TEXT>
</DOC>
