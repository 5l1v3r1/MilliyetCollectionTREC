<DOC>
<DOCNO> 315669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun02.html </URL>
<DATE> 2005/02/16/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Rice Suriye ile ilişkiler iyi değil... 
</HEADLINE>
<TEXT>

     ABD Dışişleri Bakanı Condoleezza Rice, Lübnan'da istikrarı bozmakla suçladığı Suriye ile ülkesinin ilişkilerinin kötü olduğunu belirtirken, bu ülkeye yeni yaptırımlardan söz etmedi. 
     Rice, Mısır Dışişleri Bakanı Ahmed Ebul Geyt ile Washington'da görüşmesi sonunda yaptığı açıklamada, ''Suriye hükümeti ne yazık ki, bizimle ilişkileri düzeltme yoluna gitmedi, tam tersi ilişkiler kötüleşti'' dedi. 
     Lübnan'daki 14 bin Suriye askerinin bu ülkenin istikrarını bozduğunu ve Şam'ın askeri kuvvetini çekmesi çağrısını yinelediğini belirten Rice, Refik Hariri suikastıyla ilgili kimseyi suçlamadıklarını, ancak Lübnan'ın içişlerine Suriye'nin karıştığını ifade etti. 
     Washington'un, Şam Büyükelçisi'ni danışmalarda bulunmak için geri çağırmasının ardından Rice, ülkesinin Suriye'ye yönelik yeni yaptırımlar uygulayıp uygulamayacağı konusunda bilgi vermedi. Rice, ''Bu aşamada gerekli olan önlemleri aldık. Başka ne yapabileceğimizi değerlendiriyoruz'' diye konuştu. 
     
     SURİYELİ DİPLOMAT ÖNEMSEMEDİ 
     Suriye'nin Washington Büyükelçisi İmad Mustafa ise ABD'nin Şam Büyükelçisi'ni geri çağırmasını fazla önemsemeyerek, ülkesinin de zaman zaman bu yönteme başvurduğunu belirtti. 
     Büyükelçi Mustafa, Amerikan CNN kanalına yaptığı açıklamada, ''Ben de son yıllarda hükümetim tarafından 9 kez Şam'a çağrıldım'' dedi. 
     Şam'ın bu aşamada benzer bir karar alıp almayacağını bilmediğini belirten Suriyeli diplomat, kişisel görüşünün geri çağrılması için bir neden bulunmadığı yönünde olduğunu, çünkü Suriye'nin eski Lübnan Başbakanı Refik Hariri'nin yaşamına mal olan suikastla ilgisi bulunmadığını söyledi. 
     
</TEXT>
</DOC>
