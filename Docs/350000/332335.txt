<DOC>
<DOCNO> 332335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas18.html </URL>
<DATE> 2005/04/11/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ozonla dost kimyasallar da iklim değiştiriyor... 
</HEADLINE>
<TEXT>

     Ozon tabakasını incelten kimyasallara alternatif olarak üretilen kimyasalların da iklim değişikliğine etki yaptığı belirtildi. 
     BM Çevre Programı UNEP tarafından hazırlanan bir raporda, ozonla dost kimyasalların, ilk olarak yaklaşık 20 yıl önce, ozon tabakasını inceltici kloroflorokarbon CFC gazının kullanımını azaltmaya yönelik olarak üretildikleri hatırlatıldı. 
     UNEP'in www.unep.org sitesinde yayınlanan raporda, daha az zararlı kimyasalların, insan eliyle üretilen sera etkisi yapan gazların atmosfere salınımında yaklaşık yüzde 5 oranında etkiye sahip olduğu kaydedildi. 
     Raporda, 1997 Montreal Protokolü'ne göre, CFC ve diğer tahrip edici kimyasalların aşamalı olarak devre dışı bırakılarak yerlerine daha güvenli alternatiflerin öngörüldüğü hatırlatıldı ve ''ancak CFC gibi hidroklorokarbon HCFC , hidroflorokarbon HFC , perflorokarbon PFC ve benzeri alternatiflerin de güçlü sera etkisi yaratan gazlar olduğu'' belirtildi. 
     Bu nedenle 1992 İklim Değişikliği Sözleşmesi ile 1997 Kyoto Protokolü'nde, HFC ve PFC'nin, 2008-2012 dönemine kadar sera etkisi yaratan 6 gazın salınımını azaltmayı öngördüğü kaydedildi. 
     UNEP Direktörü Klaus Toepfer, ''Ozon tabakasını korumak ile iklim değişikliğini en aza indirmek arasında lehte bir denge olamaz'' diyerek, bu raporun, Kyoto Protokolü hedefine ulaşırken, Montreal Protokolü'nün de ivmesini sürdürmesi gerekliliğini gösterdiğini söyledi. 
     31 sayfalık raporda, hükümetlerin bu kimyasalların kullanımının azaltılması için alabilecekleri önlemler belirtildi. 
     Sera etkisi yaratan gazların azaltılması için, Japonya'nın Kyoto kentinde 1997 yılında hazırlanan protokol, ABD dışında Türkiye dahil 140'tan fazla ülkenin imzasıyla Şubat ayında yürürlüğe girmişti. 
     
</TEXT>
</DOC>
