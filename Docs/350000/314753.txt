<DOC>
<DOCNO> 314753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur25.html </URL>
<DATE> 2005/02/12/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
İETT şoförünü otobüste bıçakladılar 
</HEADLINE>
<TEXT>

     Sarıyer'de bir İETT şoförü otobüste bıçaklandı. 
     Alınan bilgiye göre, Taksim-Sarıyer hattında çalışan İETT otobüsüne binen Sercan K. 20 , Ercan T. 20 , Serkan Y. 20 ve Erdem A. 19 , şoför Uğur Çilingir ile tartıştı. 
     Önce bilet nedeniyle, ardından da otobüste taşkınlık yaptıkları gerekçesiyle bu kişileri uyaran şoför Çilingir, tartışma sırasında bacağından 2 bıçak darbesiyle yaralandı. 
     Çilingir, SSK Okmeydanı Eğitim Hastanesi'nde tedavi altına alındı. 
     Bu arada, bir camını da kırdıkları otobüsten inen 4 kişi, Tarabya Kefeliköy'de polis tarafından 1 bıçak ve esrar olduğundan şüphelenilen 5 gram maddeyle yakalandı. 
     Sarıyer-Karşıyaka futbol takımları arasında Yusuf Ziya Öniş Stadı'nda oynanan 2. Lig ''A'' kategorisi maçını izlemek için İzmir'den geldikleri ileri sürülen 4 kişi, Tarabya Polis Merkezi'ne götürüldü. 
     Polis yetkilileri, bıçağın Sercan K'nın üzerinde bulunduğunu, olayı kimin gerçekleştirdiğinin ise soruşturulduğunu ifade ettiler. 
     Yetkililer, ele geçirilen 5 gramlık maddenin uyuşturucu olup olmadığının da incelemeden sonra anlaşılacağını kaydettiler. 
     
</TEXT>
</DOC>
