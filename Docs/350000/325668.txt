<DOC>
<DOCNO> 325668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur41.html </URL>
<DATE> 2005/03/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Parmaklarını kıyma makinesine kaptırdı 
</HEADLINE>
<TEXT>

     Kahramanmaraş'ta, parmaklarını kıyma makinesine kaptıran kadın, itfaiye ekiplerinin makineyi parçalaması sayesinde kurtarıldı. 
     Edinilen bilgiye göre, babası Mustafa Taş'ın Divanlı Mahallesi'ndeki evine misafirliğe gelen Zühal Alay 26 , mutfakta kıyma hazırlamak istediği sırada parmaklarını makineye kaptırdı. 
     Çığlıkları duyarak yardıma gelen yakınları, tüm çabalara rağmen Alay'ın parmaklarını makineden kurtaramadı. 
     Alay'ın yakınları bunun üzerine telefon ederek, itfaiye ve sağlık ekiplerinden yardım istedi. 
     Olay yerine gelen itfaiye ekipleri, yaklaşık 2 saat süren çalışma sonunda kıyma makinesini parçalayarak, genç kadının parmaklarını makineden kurtardı. 
     Alay, Kahramanmaraş Devlet Hastanesi'ne kaldırıldı. Kurtarma çalışması boyunca büyük acı yaşayan Zühal Alay'ın 3 parmağının ezildiği, bu nedenle ameliyat edileceği öğrenildi. 
     
</TEXT>
</DOC>
