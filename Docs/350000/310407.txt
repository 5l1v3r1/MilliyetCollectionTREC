<DOC>
<DOCNO> 310407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/guncel/axgun01.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılınç, 150 bin doları ödedi 
</HEADLINE>
<TEXT>


Eski MGK Genel Sekreteri Kılınç, askeri mahkemede yargılanan Ali Osman Özmen'den aldığı 150 bin dolar borcu, müteahhidin tedbirli hesabına yatırdı 

BARKIN ŞIK Ankara 

Eski Milli Güvenlik Kurulu MGK Genel Sekreteri emekli Orgeneral Tuncer Kılınç, Özel Kuvvetler Komutanlığı ÖKK Oğulbey tesisleri inşatında yolsuzluk yaptığı gerekçesiyle Genelkurmay Askeri Mahkemesi'nde yargılanan Müteahhit Ali Osman Özmen'den borç aldığı 150 bin doları ödedi. 
Ümitköy'deki evini satıp yeni bir daire almak isteyen Kılınç, bu daireyi satamayınca, 6 Ağustos 2002'de makamında, emir subayı Yarbay Sinan Yıldırım'ın da şahitliğinde Özmen'den elden 150 bin dolar borç aldı. Emekli olurken Genelkurmay'a verdiği mal bildiriminde bu borcu gösteren Kılınç, Özmen'den aldığı paranın üzerine 25 bin dolar daha koyarak Ekim 2002'de Çankaya'da Vadi Evleri'nde bir daire satın aldı. Kılınç'ın tartışma yaratan borç alışverişi, 118 trilyon lira yolsuzluk yaptığı gerekçesiyle yargılanan Özmen'in mahkemede verdiği ifadeyle ortaya çıktı. 
Kılınç 150 bin doları 27 Aralık'ta Özmen'in banka hesabına yatırdı. Ancak paranın tedbir konan hesaba yatırılması nedeniyle Özmen'in ikinci bir mahkeme kararına kadar bu para üzerinde tasarrufta bulunamayacağı belirtildi. Kılınç'ın, satamadığını söylediği Ümiktöy'deki evini de henüz elinden çıkaramadığı öğrenildi. 

Evini henüz satamadı 
Özmen, Genelkurmay Askeri Mahkemesi'nde konuyla ilgili şu ifadeyi vermişti 
"Bir gün abi dediğim Tuncer Kılınç Paşa'nın yanına gittim. Ev almak istediğini ancak Çayyolu civarındaki evini satamadığını ve parayı denkleştiremediğini söyledi. 'Ali Osman, bana bu evi sen satın alacaksın veya satıp parayı denkleştireceksin' dedi. Başlangıçta tereddüt ettim. Evin satın almak veya satışa aracılık etmek istemedim. Bunun üzerine paşam, "Ali Osman, varsa sen bana 50 bin dolar borç verebilir misin Ben de evi satıp parasını sana takdim ederim" dedi. 

Sanık albaydan suçlama 

Özel Kuvvetler Komutanlığı ÖKK inşaatıyla ilgili davada savunma yapan emekli Albay Recep Yılmaz, eski Genelkurmay Başkanı Orgeneral Hüseyin Kıvrıkoğlu'nun eşi Olcay Kıvrıkoğlu'nun, Fenerbahçe'de hiç kullanılmayan komutanlık konutunun içini beğenmeyip yıktırıp yeniden yaptırdığını iddia etti. ÖKK'nın Gölbaşı'ndaki inşaatlarında yolsuzluk yapıldığı iddiasıyla açılan davaya dün devam edildi. Duruşmada savunma yapan Mühendis Albay Yılmaz, Olcay Kıvrıkoğlu'nun 6 dairelik konutun iç mahallerini beğenmeyip hiç kullanılmadan yıktırıp tekrar yaptırdığını savundu. Bazı sanık yakınları da, Olcay Kıvrıkoğlu'nun söz konusu konutun çapraz olan parkelerini, tansiyonu yükseldiği gerekçesiyle söktürerek yeni düz parkeler taktırdığını da öne sürdü. Mahkeme, diğer sanıkların ifadelerinin alınabilmesi için 16 Şubat'a ertelendi. 


</TEXT>
</DOC>
