<DOC>
<DOCNO> 326799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas10.html </URL>
<DATE> 2005/03/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yaz saatine geçerken dikkat Saat değişikliği uyku düzenini bozuyor 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Nöroloji Anabilim Dalı Öğretim Üyesi Doç.Dr.Murat Aksu, saat değişikliğinin yapıldığı günlerde insanların ciddi uyku sorunlarıyla karşılaşabildiklerini söyledi. 
     Nöroloji Anabilim Dalı Öğretim Üyesi Doç.Dr.Murat Aksu, uykunun oluşumunda iklim faktörlerinin önemli rol oynadığını belirtti. 
     Doç.Dr. Murat Aksu, uykuyu oluşturan endokrin, hipokretin denilen hormonların salınımının mevsimsel olarak değişiklik gösterdiğine dikkat çekti. Saat değişiklikleri sırasında aynı hormonların salınımının değişebildiğini söyleyen Doç.Dr.Aksu, salınım değişikliğinin temel nedeninin insanın gün ışığıyla daha çok temas etmesi olduğunu belirtti. 
     Doç. Dr. Aksu, uykunun oluşumu için en ideal sıcaklığın 22 derece olduğunu söyleyerek, sıcaklığın yükselmesinin ya da düşmesinin, vücudun metabolik faaliyetlerini artırdığı için uykusuzluğa neden olacağını söyledi. Doç. Dr. Aksu, şöyle devam etti. 
     "Gün ışığına az ya da çok maruz kalma da uykuyu etkiler. Buradan yaz aylarında Alaska'ya gittiğinizde korkunç bir uykusuzluk çekersiniz. Çünkü, sizin organizmanız 12- 13 saat gün ışığında kalmaya programlanmıştır. Orada 18- 20 saat gün ışığına maruz kalırsanız uykusuzluk çekersiniz. Saat değişikliği olduğu günler de ciddi uyku sorunlarına yol açabiliyor. Ancak, insanın adaptasyonu güçlüdür. Bu nedenle kısa sürede yeni saate adapte olur. Saatlerin ileri veya geri alınması, insan vücudu için zararlı ama, enerji kaynaklarını ekonomik kullanmak için bunu yapmaya zorunluyuz. Bunu bütün dünya yapıyor.'' 
     
</TEXT>
</DOC>
