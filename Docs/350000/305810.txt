<DOC>
<DOCNO> 305810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy19.html </URL>
<DATE> 2005/01/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan, Filistin Devlet Başkanı Abbas ile telefonda görüştü 
</HEADLINE>
<TEXT>

     Başbakan Recep Tayyip Erdoğan, telefonla görüştüğü Filistin Devlet Başkanı Mahmud Abbas'a, ''Sadece barış sürecine değil, Filistin'in inşasına da katkı yapmak istiyoruz'' dedi. 
     Erdoğan, Moskova'da açılışını yaptığı Türk Ticaret Merkezi'nden Mahmud Abbas'ı telefonla arayarak, Filistin Devlet Başkanlığı'na seçilmesinden ötürü kutladı. 
     Başbakan Erdoğan'ın telefon görüşmesinde, Abbas'a şunları söylediği öğrenildi 
     ''En kısa zamanda, sizinle yüz yüze görüşmek istiyorum. Filistin meselesinde neler yapılabileceğini konuşmak istiyorum. Dışişleri Bakanımız Abdullah Gül, iyi izlenimlerle Filistin'den döndü. Sadece barış sürecine değil, Filistin'in inşasına da katkı yapmak itiyoruz. Üst düzey bir teknik heyet önümüzdeki günlerde Filistin'e gidecek, neler yapılabileceğini yerinde inceleyecek. Gecikmiş bir Türkiye ziyaretiniz var, onu da gerçekleştirmenizi bekliyorum.'' Abbas'ın da Erdoğan'a, Türkiye'yi ziyaret etmeyi kendisinin de çok arzuladığını söylediği ve Filistin halkına desteğinden ötürü Başbakan Erdoğan'a teşekkür ettiği bildirildi. 
     
</TEXT>
</DOC>
