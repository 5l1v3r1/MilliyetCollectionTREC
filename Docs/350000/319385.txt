<DOC>
<DOCNO> 319385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur41.html </URL>
<DATE> 2005/02/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yurtta etkili olan fırtına ve yağış hayatı olumsuz etkiliyor... 
</HEADLINE>
<TEXT>

     Yurtta etkili olan fırtına ve yağış hayatı olumsuz yönde etkiliyor. 
     Yalova'nın Çınarcık İlçesi'ne bağlı Esenköy Beldesi sahil yolunda, şiddetli fırtınanın neden olduğu dalgalar, hasara yol açtı. 
     Esenköy Belediye Başkanı Adnan Kaptan, yaptığı açıklamada, dalgaların sahil şeridinde yapılan duvarların altını oyduğunu ve yıkılmasına yol açtığını belirtti. 
     Sahil yoluyla tretuvarlar arasında yaklaşık yarım metre genişliğinde yarıklar oluştuğuna dikkati çeken Kaptan, ''Belediye olarak acil yapılması gereken önlemleri aldık ve durumu karayollarına bildirdik. Kendileri gereken onarımı yapacaklar. Şu an için trafiği engelleyen bir durum söz konusu değil'' dedi. 
     
     KONYA 
     Konya'nın Seydişehir İlçesi'nde etkili olan şiddetli rüzgar nedeniyle çok sayıda ağaç devrildi. 
     Alınan bilgiye göre, sabahın erken saatlerinden beri etkili olan ve hızı zaman zaman 80 kilometreye ulaşan rüzgar, çatılardaki kiremitlerin uçmasına, işyeri tabelalarının düşmesine neden oldu. 
     Yola devrildiği için trafiğe engel olan ağaçların kaldırılması için çalışma yapılıyor. 
     Birçok aile, rüzgardan zarar görebilecekleri endişesiyle çocuklarına okula kadar eşlik etti. 
     
     DÜZCE 
     Düzce Meteoroloji İstasyonu Teknik Servis Şefi Hayati Demiralp, yaptığı açıklamada, dün gece başlayan ve 3 gün boyunca etkili olması beklenen yağışın, yüksek kesimlerde kar şeklinde görüleceğini söyledi. 
     Demiralp, ilde son 6 saat içinde metrekareye 5.2 kilogram yağmur düştüğünün belirlendiğini kaydetti. 
     
     DOĞU ANADOLU BÖLGESİ 
     Köy Hizmetleri yetkililerinden alınan bilgiye göre, kar yağışı nedeniyle Ağrı'da 96, Bingöl'de 46, Erzurum'da 37, Ardahan'da 19, Muş'ta 12, Erzincan'da 10, Tunceli'de 1 olmak üzere 221 köy yolunda ulaşım sağlanamıyor. 
     Köy yollarının ulaşıma açılması için çalışmaların sürdürüldüğü bildirildi. 
     
</TEXT>
</DOC>
