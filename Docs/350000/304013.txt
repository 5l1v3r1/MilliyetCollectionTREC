<DOC>
<DOCNO> 304013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko15.html </URL>
<DATE> 2005/01/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
5 yılda 54 şirket halka açıldı... 
</HEADLINE>
<TEXT>

     Türkiye'de son 5 yılda 54 şirket, Borsa'daki birincil halka arzlarda 3.4 milyar dolarlık kaynak sağladı. 
     İkincil halka arzlarla birlikte elde edilen hasılat, 6.1 milyar dolara ulaştı. 
     Ekonomide istikrar ve çalkantılı yılların birbirini izlediği 2000-2004 yılları arasında halka arzlar da ekonomiye paralel bir seyir izledi. 
     Birincil halka arzlarda 2000 yılında 35 şirket peşpeşe halka açılırken, şirketlere 2.8 milyar dolarlık taze para girişi gerçekleşti. Turkcell, 1 milyar 780.3 milyon dolarla en büyük halka arza imza attı. 
     2001 yılında yaşanan kriz, halka açılmaları adeta bıçak gibi keserken tek halka arz Sınai Yatırım Bankası Yatırım Ortaklığı A.Ş.'de görüldü. 242 bin 654 dolarlık hasılat elde edildi. 
     2002 yılında 2 büyük spor kulübü halka açıldı. Yatırımcılardan, Beşiktaş Futbol Yatırımları 14 milyon dolar, Galatasaray Sportif 21.2 milyon dolar para topladı. 2002 yılının diğer iki halka arzını Atakule GYO ve Metemtur Otelcilik oluşturdu. 4 halka arzda toplanan kaynak 56.5 milyon dolar olarak hesaplandı. 
     2003 yılı iki halka arzla geçti. Koza Davetiye ve Gersen Elektrik hisseleri Borsa'ya geldi. Bu iki halka arz, 11 milyon 252.3 bin dolar kaynak sağladı. 
     2004, halka arzların yeniden canlama belirtileri gösterdiği bir yıl oldu. 12 şirket halka açılırken, Fenerbahçe Sportif şirketinin hisselerinin halka arzıyla 3 büyüklerin rekabeti yeşil sahalardan finans piyasalarına da taşınmış oldu. 
     Son yılların en büyük halka arzına hazırlanan Coca Cola İçecek A.Ş. ise yabancı katılım düşük kalınca halka açılmayı erteledi. 
     Karel Elektronik, Mert Gıda Giyim, Korteks Mensucat, Büyük İstanbul Otob. İşl., Gama Holding ve Zass Ev Aletleri geçen yıl İMKB'de işlem görmek için başvuruda bulunan şirketleri oluşturdu. Gama Holding'in başvurusu daha sonra ertelendi. 
     Türkiye'nin ilk borsa yatırım fonu olacak Dow Jones İstanbul 20 A Tipi Borsa Yatırım Fonu'nun da İstanbul Menkul Kıymetler Borsası'nda işlem görmesi planlanıyor. 
     
     ÖİB'DEN 1.5 MİLYAR DOLARLIK İKİNCİL HALKA ARZ 
     Şirketlerin, hisse senetleri Borsa'da işlem görmekte iken yatırım ve benzeri ihtiyaçları nedeniyle ortaya çıkan kaynak gereksinimlerini karşılamak üzere gerçekleştirdikleri ikincil halka arzlar da son 5 yılda önemli bir gelir sağladı. 
     2000-2004 yılları arasında 26 ikincil halka arz gerçekleşti. İkincil halka arzlardan sağlanan kaynak 2.7 milyar dolar oldu. Birincil ve ikincil halka arzlardan elde edilen toplam hasılat ise 6.1 milyar dolar olarak hesaplandı. 
     2000 yılında 1.6 milyar dolarlık ikincil halka arz olurken, Tüpraş 1.1 milyar dolarlık hisse satışı ile en büyük ikincil halka arzı teşkil etti. 
     Kriz yılı 2001'de 9.7 milyon dolarla sınırlı kalan ikincil halka arz hasılatı, 2002'de 176.2 milyon dolar, 2003'de 88.8 milyon dolar, 2004'de 825.7 milyon dolar oldu. 
     Özelleştirme İdaresi Başkanlığı, 2000 yılındaki Tüpraş 1 milyar 139.5 milyon dolar , 2002 yılındaki Petrol Ofisi 168.3 milyon dolar ve 2004 yılında THY 194 milyon dolar hissesi satışıyla yatırımcılardan toplam 1.5 miyar dolar topladı. 
     
</TEXT>
</DOC>
