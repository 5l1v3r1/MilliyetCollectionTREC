<DOC>
<DOCNO> 327321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko01.html </URL>
<DATE> 2005/03/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yamula Barajı 2 ay sonra elektrik üretimine başlayacak 
</HEADLINE>
<TEXT>

     Kayseri'nin Yemliha beldesi yakınlarında yapımı süren Yamula Barajı'nda 2 ay sonra elektrik üretimine başlanacağı bildirildi. 
     Kayseri Elektrik Üretim A.Ş. Yönetim Kurulu Başkanı Bekir Yıldız, AA muhabirine yaptığı açıklamada, gövde inşaatı tamamlanan ve su tutulan Yamula Barajı'nda 2 ay sonra elektrik üretimine başlanacağını söyledi. 
     Yıldız, ''Kayseri'nin bir rüyası daha gerçek oluyor. Yapımına 4 yıl önce başladığımız barajda su seviyesi 105 metreye yaklaşıyor. Arazileri su altında kalan 5 köy başka alanlara taşındı. İstimlak bedelleri ödendi'' dedi. 
     Bekir Yıldız, barajda elektrik üretiminin başlaması için çalışmaların sürdüğünü de belirterek, şu bilgileri verdi 
     ''Yamula Barajı'nda yılda 454 milyon kilovatsaat elektrik üretimi yapılacak. Bu miktar Kayseri'nin elektrik tüketiminin üçte ikisini karşılayacak. Elektrik santrali binası tamamlandı. Santralin türbün ve diğer makinaların montajı sürüyor. İki ay sonra elektrik üretimine başlayacağız. DSİ sulama kanallarını tamamladığında 104 bin hektar tarım alanı sulanabilecek. Böylece tarımsal alanlarda yıllık 1 katrilyon lira ek gelir elde edilmiş olacak. Felahiye ve Özvatan ilçelerimizin ulaşımlarının kolaylaştırılması için baraj gölü üzerine viyadük yapıldı. Viyadük bağlantı yolları kısa sürede tamamlanacak. Barajı 20 yıl işlettikten sonra Enerji Bakanlığı'na devredeceğiz.'' Yıldız, Yamula Barajı'nın yapılmasından sonra Kızılırmak'ın bir bölümünde artık temiz ve berrak bir suyun akacağını da kaydederek, ''Barajın yapılmasıyla Hirfanlı Barajı'na kadar olan bölgede artık Kızılırmak çamur gibi değil, masmavi renkte akmaya başladı. Baraj gölünde balık üretimi yapılması için de çalışmalar sürüyor. Baraj gölünün çevresi mesire yeri haline gelecek, çevreyi ağaçlandıracağız. 186 milyon dolar keşif bedeliyle yapımına başlanan Yamula Barajı'nda müteahhit firma Aydıner İnşaat 4 yıl içerisinde 150 milyon dolar harcama yaptı'' diye konuştu. 
     Bekir Yıldız, Yamula Barajı'nın tamamlanmasından sonra Kızılırmak üzerine Bayramhacı Barajı'nın yapılmasının da planlandığını kaydetti. 
     
</TEXT>
</DOC>
