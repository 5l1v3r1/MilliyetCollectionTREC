<DOC>
<DOCNO> 329473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas06.html </URL>
<DATE> 2005/04/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Maradona ''Kadınlardan hoşlanıyorum ama Chavez'e aşığım'' 
</HEADLINE>
<TEXT>

     Futbol dünyasının Pele'den sonra en yetenekli ikinci ismi olarak gösterilen Diego Maradona, ''Kadınlardan hoşlanıyorum ama Venezüella Devlet Başkanı Hugo Chavez'e aşığım'' dedi. 
     Chavez ile Venezüella Devlet Başkanlığı konutunda öğle yemeği yedikten sonra gazetecilere açıklama yapan 44 yaşındaki Maradona, petrol gelirini sağlık ve eğitim programlarına harcayarak ülkedeki yoksulluğun önüne geçmeye çalışan Chavez'in muazzam bir kişi olduğunu söyledi. 
     Chavez'in, örnek alınması gereken bir siyasetçi olduğunu belirten Maradona, Venezüella Devlet Başkanı'nın, Küba lideri Fidel Castro'nun yolundan gittiğini kaydetti. 
     Maradona, Venezüella'nın fakir kesimlerinde futbol eğitmenliği yapmaya hazır olduğunu ifade ederek, ''Chavez'e, bana ihtiyaç duyulan yerde hizmet edebileceğimi, bana beyzbol öğretmesi halinde ona futbolu öğretebileceğimi söyledim'' dedi. 
     Güney Amerika gençler futbol şampiyonası için Venezüella'ya gelen Maradona'nın bugün başlama vuruşunu yapması bekleniyor. 
     Profesyonel futbol hayatına 1997'de son veren Maradona, 2000 yılından bu yana, uyuşturucu tedavisi gördüğü Küba'da yaşıyor. 
     
</TEXT>
</DOC>
