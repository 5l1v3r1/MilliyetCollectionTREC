<DOC>
<DOCNO> 300723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas07.html </URL>
<DATE> 2004/12/24/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
İngiltere'de genç kıza tecavüz eden imama 10 yıl hapis 
</HEADLINE>
<TEXT>

     Hilal YILMAZ LONDRA, DHA 

İNGİLTERE'de Manzur Hüseyin adlı imam, Kuran kursuna katılan 12 yaşındaki kız öğrenciye camide tecavüz etmek ve cinsal istismar suçlarından 10 yıl hapis cezasına çarptırıldı. 
     Bristol kentinde gerçekleşen olayda, 12 yaşındaki kız öğrenci Kuran okumayı öğrenmek için gittiği camide, cami imamı tarafından tecavüze uğradı. 1997 yılında gerçekleşen olayın ardından küçük kızın 'kendisine inanılmaması' korkusuyla bu sırrı 6 yıl boyunca sakladığı ortaya çıktı. Şimdi 18 yaşında olan genç kızın, geçtiğimiz yıl cami imamı Hüseyin hakkında şikayette bulunduğu belirtildi. 
     Exeter Mahkemesi'nde görülen ve yaklaşık bir yıl süren davada, cami içerisinde 12 yaşındaki küçük kıza tecavüz eden Manzur Hüseyin adlı imam, 'tecavüz' ve 'cinsel taciz' suçlarından yargılanarak 10 yıl hapse mahkum edildi. 42 yaşındaki imam Hüseyin'in 1991 yılında Pakistan'dan İngiltere'ye gelerek Bristol bölgesine yerleştiği belirtildi. 
     
</TEXT>
</DOC>
