<DOC>
<DOCNO> 344913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/spo01.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu kefil 
</HEADLINE>
<TEXT>


Beşiktaş Yönetimi, Metalurk Donetskli Yaya Toure için Rumen hocaya danıştı. Shakthar Donetsk Teknik Direktörü, "Takıma büyük yararı olur" diye konuştu 

ORHAN YILDIRIM 


Beşiktaş, yabancı transferi için Mircea Lucescu'nun görüşüne başvurdu. Ukrayna Ligi'nde Metalurk Donetskli Yaya Toure'yi takibe alan, ancak Kiev'deki Eurovision Şarkı Yarışması nedeniyle uçak bulamadıkları için bu futbolcuyu çıplak gözle izleyemeyen Siyah - Beyazlılar, Rumen teknik adamın fikrini aldı. 
Metalurk'un önceki günkü rakibi Shakthar Donesk'in teknik direktörlüğünü yapan, Beşiktaş'ın eski çalıştırıcısı, Toure'nin çok başarılı bir oyuncu olduğunu ifade etti. 

Ağabeyi Arsenal'de 
Afrikalı oyuncuyu çok yakından tanıdığını vurgulayan Lucescu, "İstikrarlı bir oyuncu. Çok yönlü ve her iki ayağını da çok iyi kullanıyor. Giunti'nin daha hızlısı. Takıma yararı büyük olur" diyerek olumlu görüş belirttiği öğrenildi. 
Ancak Yaya için Arsenal'de oynayan ağabeyinin de İngiliz ekipleriyle temas kurduğu, kardeşinin İngiltere'ye transfer olmasını istediği öğrenildi. 

Okan Buruk yolcu 

Okan Buruk, hem Beşiktaş Yönetimi'ni, hem de Teknik Direktör Rıza Çalımbay'ı rahatlattı. Siyah-Beyazlılar'a bu sezon gelmesine rağmen bir türlü istenen patlamayı gerçekleştiremeyen tecrübeli futbolcunun kalıp kalmayacağı bir türlü belli olmamıştı. 
Ancak Okan'ın Menajeri Ahmet Bulut, dün Futbol Şube Sorumlusu Kıvanç Oktay ile görüşerek transfer için izin istedi. Okan'a Almanya'dan tekliflerin bulunduğunu belirten Bulut, "Sizin de uygun görmeniz durumunda görüşmeler yapacağız" dedi. Oktay da bunun hem Beşiktaş, hem de futbolcu açısından isabetli bir karar olacağını söyleyip, transferine yeşil ışık yaktı. Menajer Bulut'un, bu sene Alman Birinci Ligi'ne çıkan Köln'ün yanı sıra Dortmond, Kaiserslautern ve Hertha Berlin ile görüşmeler yaptığı öğrenildi. 

İzin uzadı 

Kayserispor galibiyetinin ardından takıma bir gün izin veren Beşiktaş Teknik Direktörü Rıza Çalımbay, bunu bir gün daha uzattı. Sakat oyuncuların çokluğunu gözönünde bulunduran Siyah - Beyazlı ekibin çalıştırıcısı, Akçaabat Sebat maçının hazırlıklarının yarından itibaren başlayacağını açıkladı. 

Dev görüşme 

Hastalığı nedeniyle Göcek'te dinlenen Beşiktaş Başkanı Yıldırım Demirören bugün İstanbul'a dönecek, Rıza Çalımbay ile görüşecek. İkili, kalacak ve gidecek oyuncular listesine son şekli verecek. Çalımbay'ın daha önce sözlü olarak başkana ilettiği listede, Ahmet Yıldırım, Emre, Berkant ve Fatih Sonkaya bulunuyordu. 


</TEXT>
</DOC>
