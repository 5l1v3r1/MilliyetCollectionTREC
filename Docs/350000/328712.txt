<DOC>
<DOCNO> 328712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas15.html </URL>
<DATE> 2005/03/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Takdir beklerken cezalandırıldı Öğretmen öğrencisinin ağzını bantladı 
</HEADLINE>
<TEXT>

     Bosna-Hersek'in kuzeybatısında bulunan Banya Luka'da, matematik dersini çok sevdiği için, ödev verilmediği halde matematik problemleri çözen 9 yaşında bir öğrencinin, öğretmeni tarafından ağzının bantlandığı bildirildi. 
     Boban Jakovljevic isimli öğrencinin, ödev verilmediği halde, sırf matematiği sevdiği için 50 problemi evde çözüp getirince, öğretmeni Jadranka Prijic'in hışmına uğradığı ve ağzının bir saat boyunca yapışkan bantla kapatıldığı belirtildi. 
     Problemleri çözdüğü için takdir edilmeyi beklerken bu tuhaf cezaya çarptırılan öğrencinin okula şikayette bulunan babası Slobodan Jakovljevic, ''Öğretmen, oğlumun nefes almakta gitgide güçlük çektiğini gördüğü halde merhamet göstermedi'' dedi. 
     Okul müdürü Jovanka Zavisa da ''33 yıllık öğretmenlik hayatımda böyle bir davranışa şahit olmadım'' diyerek, öğretmenin açığa alındığını ve müfettişlerin soruşturması sonucu ceza alabileceğini belirtti. 
     
</TEXT>
</DOC>
