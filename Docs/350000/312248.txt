<DOC>
<DOCNO> 312248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yasam/yas03.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızların son siyasi kurbanı 
</HEADLINE>
<TEXT>


Çillerler'in Yeniköy'deki yalısının ardından, bu kez de AKP İstanbul İl Başkanı Mehmet Müezzinoğlu'nun evi, çift uyuduğu sırada soyuldu 

M. AKİF ERDEM İstanbul 

Eski Başbakan ve DYP Genel Başkanı Tansu Çiller'in Yeniköy'deki yalısının ardından hırsızların son siyasi 'kurbanı', AKP İstanbul İl Başkanı Mehmet Müezzinoğlu oldu. AKP'li Mehmet Müezzinoğlu'nun Avcılar'daki evi önceki gece soyuldu. 
Tek kişi olduğu sanılan hırsız, Müezzioğlu'nun Cihangir Mahallesi'nde bulunan 2 katlı evine dün sabaha karşı girdi. Evin arka penceresinden içeri girdiği sanılan hırsız, bir miktar ziynet eşyası aldıktan sonra ön kapıdan çıkarak kaçtı. Hırsızın eve girdiği sırada Müezzioğlu ve eşi Faize Müezzinoğlu'nun uyuduğu bildirildi. 

Karşı eve de girdi 
Olay, korumasının sabah Müezzioğlu'nu almak için eve gelmesiyle ortaya çıktı. 
Kapının açık olduğunu gören koruma görevlisi, bir süre bekledikten sonra şüphelenerek zile bastı. Aşağı inen Müezzinoğlu eve hırsız girdiğini anlayınca, durum polise bildirildi. Eve gelen polis ekipleri, parmak izi araması yaptı. Evden 3 altın bilezikle bir yüzük alındığı öğrenildi. 
Müezzinoğlu, hırsızlıkla ilgili, "Nasıl olduğunu bilmiyoruz. Bizim odaya girmemiş. O nedenle psikolojik bir travma yaşamadık. Hırsız gelmiş, ziyaretini yapmış, gitmiş. Çok anlamlı da bir şey almamış. Hanımın 1 - 2 yüzüğü ile gözlükleri kayıp" dedi. Hırsızlığın, İstanbul'un kanayan bir yarası olduğunu vurgulayan Müezzinoğlu, buna karşı tek çarenin de İstanbul'da gezici emniyet tedbirlerinin artırılması olabileceğini söyledi. 
Aynı gece Müezzinoğlu'nun evinin karşısındaki apartmanın 2. katındaki, Ekrem Hayrat'a ait dairenin de soyulduğu bildirildi. Evden 500 YTL çalındığı, 2 olayı da aynı hırsızın gerçekleştirmiş olma ihtimalinin araştırıldığı belirtildi. 




</TEXT>
</DOC>
