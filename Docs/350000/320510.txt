<DOC>
<DOCNO> 320510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas05.html </URL>
<DATE> 2005/03/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dünyanın bir numaralı zenginiydi, yolsuzluktan tutuklandı... 
</HEADLINE>
<TEXT>

     Japon Seibu şirketinin uzun süre patronluğunu yapan ve 80'lerde dünyanın en zengin adamı olarak gösterilen Yoşika Tsutsumi yolsuzluktan tutuklandı. 
     Eski zengin, Tokyo'da polis tarafından götürülürken görüldü. 
     Savcılık, 70 yaşındaki Tsutsumi'nin şirket hesaplarını tahrif ederek hisse senetlerini yasa dışı yoldan satmakla suçlandığını açıkladı. 
     NTV kanalı, Tsutsumi'nin aleyhindeki suçlamaları kabul ettiğini ve ''Bu benim sorumluluğum'' dediğini bildirdi. 
     Tsutsumi ailesi, ikinci dünya savaşından çıktığında harabeye dönmüş bulunan Japonya'da emlak işine girişerek bir numara olmuştu. 
     80'lerde Forbes dergisince dört kez üst üste dünyanın en zengin adamı olarak takdim edilen ve servetinin 16 milyar doları bulduğu belirtilen Tsutsumi, geçen yıl 3 milyar dolarla 159. sıraya düşmüş ve imparatorluğu çökmüştü. 
     
</TEXT>
</DOC>
