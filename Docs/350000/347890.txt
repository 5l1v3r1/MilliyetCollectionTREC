<DOC>
<DOCNO> 347890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy41.html </URL>
<DATE> 2005/06/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Şike Komisyonu, tartışmalı bazı önerileri taslak rapordan çıkardı 
</HEADLINE>
<TEXT>

     TBMM Sporda Şiddet, Şike ve Haksız Rekabet İddialarını Araştırma Komisyonu, "Futbol Federasyonu başkanını, başbakanın atamasına ve milletvekillerinin kulüplere üye olmaması"na ilişkin önerileri, taslak rapordan çıkardı. 
     AK Parti Ankara Milletvekili Haluk İpek başkanlığında toplanan komisyon üyeleri, raportörlerin hazırladığı taslak raporu değerlendirdi. Taslak raporda yer alan ve basına da yansıyan, "Futbol Federasyonu Genel Kurulu’nda en çok oy alan 3 adaydan birini başbakanın ataması" yolundaki öneriye, CHP milletvekilleri sert tepki gösterdi. 
     CHP Zonguldak Milletvekili Harun Akın, bağımsız kurulların başkanlarını başbakanın atamasına kamuoyunun da tepki göstereceğini belirterek, böyle bir öneriyi kabul etmelerinin mümkün olmadığını ifade etti. CHP’li komisyon üyelerinin ısrarı üzerine öneri, rapor metninden çıkarıldı. 
     Toplantıda, milletvekillerinin kulüplere üye olmamasına ilişkin öneri de kabul görmedi. Taslak raporda yer alan bu öneriye de CHP milletvekilleri tepki gösterdi. Milletvekillerinin kendi bölgelerindeki kulüplerle ilgilenmesinin, üye olmasının çok doğal olduğu, böyle bir yasağın el altından ilgilenmeyi gündeme getireceğinin belirtilmesi üzerine, bu teklif metinden çıkarıldı. 
     Taslak raporda yer alan, kulüp genel kurul üyelerinin de yüksekokul mezunu olması yönündeki öneri de tepki gördü. Tüm delegelerin yüksekokul mezunu olması şartının "abes olduğunun" ifade edilmesi üzerine, bu öneri de rapor metninde yer almadı. 
     
     SERDAR SAÇAN’IN İDDİALARI 
     Bugünkü toplantıda, CHP’li Akın, komisyona bilgi veren herkesin ifadelerinin raporda özetlendiğini ancak, eski İstanbul Organize Suçlar ve Silah Kaçakçılık Şube Müdürü Adil Serdar Saçan’ın iddialarına yer verilmediğini belirterek, bunun nedenini sordu. Akın, "Saçan, komisyona bilgi verirken çok ciddi iddialarda bulunmuştu. 
     Bunlar neden raporda ifade edilmedi " dedi. 
     Edinilen bilgiye göre, spor-mafya ilişkileri konusunda komisyona bilgi veren Adil Serdar Saçan, "eski Beşiktaş Menajeri Sinan Engin’in Alaaddin Çakıcı ile görüşmelerini takip altına aldıkları sırada, kayıtlara İstanbul Emniyet Müdürü Celalettin Cerrah’ın da konuşmalarının takıldığını ve konuyu kendisine iletince de görevden alındığını" iddia etti. 
     Saçan ayrıca, Sedat Peker’in Fenerbahçe, Alaaddin Çakıcı’nın da Beşiktaş’ta etkili olmaya çalıştığını öne sürmüştü. 
     Araştırma komisyonu üyeleri, yarın yeniden biraraya gelerek, taslak rapor üzerindeki değerlendirmelerini sürdürecek. 
     
</TEXT>
</DOC>
