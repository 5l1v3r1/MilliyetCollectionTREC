<DOC>
<DOCNO> 319365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur21.html </URL>
<DATE> 2005/02/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yaban domuzu beldeye indi 
</HEADLINE>
<TEXT>

     Karaman'ın Akçaşehir Beldesi'nde merkeze inen ve bir köpeği öldüren yaban domuzu, herhangi bir vatandaşa zarar vermeden, Belediye görevlileri tarafından av tüfeğiyle öldürüldü. 
     AA muhabirinin edindiği bilgiye göre, bir kişinin belde merkezinde yaban domuzu gördüğünü söyleyerek Belediye'ye ihbarda bulunması üzerine, zabıta ekipleri harekete geçti. 
     Kendisine saldıran bir köpeği öldüren domuz, beldede panik yaratırken, belediye görevlileri, hoparlörler aracılığıyla vatandaşları uyararak, bir süreliğine evlerinden çıkmamalarını istedi. 
     Traktör ve araçlarla takip edilerek sıkıştırılan yaban domuzu, Belediye görevlileri tarafından av tüfeğiyle vurularak öldürüldü. 
     Bugüne kadar belde çevresinde yaban domuzuna hiç rastlamadıklarını ifade eden Akçaşehir Belediye Başkanı Hakkı Karaduman, ihbarı aldıklarında çok şaşırdıklarını söyledi. Domuzu sadece televizyonlarda belgesellerde gördüklerini belirten Karaduman, şunları kaydetti 
     ''Domuzun herhangi bir kişiye zarar vermemesi sevindirici. Çok iri bir domuzdu. Tarttığımızda 160 kilo geldi. Yaban domuzunun bölgeye sürüyle geldiğini düşünüyoruz. Bu yüzden belde çevresinde başka yaban domuzu olup olmadığını araştırıyoruz. Vatandaşlarda halen bir panik var.'' Bölgede yaban domuzuyla ilk kez karşılaşan çocuklar da ölü domuzun başından uzun süre ayrılmadı. Daha sonra yaban domuzu, belediye görevlileri tarafından belde dışında kazılan bir çukura gömüldü. 
     
</TEXT>
</DOC>
