<DOC>
<DOCNO> 306053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun05.html </URL>
<DATE> 2005/01/13/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Endonezya... Yardım görevlilerine koruma verilecek 
</HEADLINE>
<TEXT>

     Deprem ve tsunami felaketinin vurduğu Endonezya'da, isyancıların tehditleri nedeniyle Açe'nin büyük bir kısmında yabancı yardım görevlilerine askeri koruma verileceği belirtildi. 
     Endonezya ordu sözcüsü Albay Ahmed Yani Basuki, ordunun, yabancılar için yalnızca Banda Açe ve Maluba civarının güvenli olduğunu düşündüğünü söyledi. Basuki, diğer potansiyel çatışma yerlerinde askeri eskort gerektiğini belirterek, ''Ancak, herkesin güvenliğini sağlayacak kadar yeterli personele sahip değiliz'' uyarısında bulundu. 
     Tsunami felaketinin ardından Endonezya'ya gelen binlerce yabancı asker ve yardım görevlisi, can kaybının üçte ikisinin meydana geldiği Sumatra'ya yığılmış durumda. 
     Yardım nedeniyle Endonezya'ya ABD, Avustralya, Japonya, Almanya ve İngiltere'den gelen askerler silah taşımıyor. Endonezya hükümeti, dün yabancı askerlerin 31 Mart'a kadar ülkeyi terk etmesi gerektiğini duyurmuştu. Endonezya Devlet Başkan Yardımcısı Yusuf Kalla, yabancı askerlere 3 ay süre tanıdıklarını, bu süreden sonra yabancı askeri varlığa gerek olmadığı açıklamasını yapmıştı. 
     
</TEXT>
</DOC>
