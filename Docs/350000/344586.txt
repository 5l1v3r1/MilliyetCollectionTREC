<DOC>
<DOCNO> 344586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy18.html </URL>
<DATE> 2005/05/21/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Enerji Bakanı Güler Zonguldak'ta Özcan Deniz konserini izledi... 
</HEADLINE>
<TEXT>

     Zonguldak’ta, AK Parti Gençlik Kolları 2. Geleneksel Gençlik Şöleni kapsamında Özcan Deniz’in verdiği konseri, Enerji ve Tabii Kaynaklar Bakanı Hilmi Güler de izledi. 
     AK Parti Zonguldak İl Başkanlığı Gençlik Kolları’nca, Karaelmas Kemal Köksal Stadı’nda düzenlenen şölen çerçevesinde, Düzce Mehter Sevenler Derneği Mehteran Takımı gösteri sundu. 
     Stat çevresini dolaşarak protokol tribünü önünde gösterisini tamamlayan mehteran takımını ayakta alkışlayan Güler, daha sonra sahneye çıkan Özcan Deniz’in konserini izledi. 
     Zonguldak Belediye Başkanı Secaattin Gonca’nın plaket ve madenci heykeli hediye ettiği Özcan Deniz, yağmurun başlaması nedeniyle konserini yarıda kesti. 
     Deniz, hayranlarının ilgisi nedeniyle statdan araçla zorlukla çıkartıldı. 
     
</TEXT>
</DOC>
