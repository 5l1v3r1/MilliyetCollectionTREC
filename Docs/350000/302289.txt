<DOC>
<DOCNO> 302289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur32.html </URL>
<DATE> 2004/12/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mustafa Bayram uçakla İzmir'e gönderildi 
</HEADLINE>
<TEXT>

     Hakkındaki gıyabi tutuklama kararının ardından tutuklanan ve geçirdiği rahatsızlık sonucu Yüksek İhtisas Hastanesi'nde tedavi edilen eski Van Milletvekili Mustafa Bayram, hastaneden taburcu edilerek dava dosyasının bulunduğu İzmir'e uçakla gönderildi. 
     Alınan bilgiye göre, oğlu Hamit Bayram'ın Emniyet binasından kaçırıldığı olayına karıştığı gerekçesiyle hakkında gıyabi tutuklama kararı çıkarılan ve 25 Aralık'ta tutuklanarak cezaevine konulan eski Van Milletvekili Mustafa Bayram, geçirdiği kalp rahatsızlığı sonucu kaldırıldığı Yüksek İhtisas Hastanesi'nden öğlen saatlerinde taburcu edildi. 
     Sağlık durumunun iyi olmaması nedeniyle dava dosyasının bulunduğu İzmir'e uçakla gönderilmesi için avukatları aracılığıyla yapılan başvurunun kabul edilmesi üzerine Bayram, geniş güvenlik önlemleri altında hastaneden alınarak Ferit Melen Havaalanı'na getirildi. 
     Türk Hava Yolları'nın saat 15.00'daki Van-Ankara seferini yapan uçağıyla aktarmalı olarak İzmir'e gidecek olan Bayram, uçağın kalkış saatine kadar zırhlı araçta bekletildi. Zırhlı araçla aprona getirilen Bayram saat 15.00'da uçağa alındı. Uçak Ankara'ya hareket etti. Mustafa Bayram, Ankara Esenboğa Havalimanı'ndan uçakla İzmir'e gönderilecek. 
     
</TEXT>
</DOC>
