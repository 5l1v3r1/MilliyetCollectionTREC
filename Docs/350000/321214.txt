<DOC>
<DOCNO> 321214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun02.html </URL>
<DATE> 2005/03/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsrail'in bazı tutukluları serbest bırakması bekleniyor... 
</HEADLINE>
<TEXT>

     İsrail'in, Dışişleri Bakanı Silvan Şalom'un bu ay sonunda Ürdün'e yapacağı resmi ziyaret öncesinde, bazı Ürdünlü tutukluları serbest bırakması bekleniyor. 
     Şarm el Şeyh zirvesinde İsrail ve Filistin liderlerinin ateşkes için verdikleri taahhütlerin ardından, 4 yıllık bir aradan sonra ilk kez İsrail'e resmi ziyarette bulunan Ürdün Dışişleri Bakanı Hani el Mülki, tutukluların serbest bırakılmasının, Ürdün'ün ''öncelikli meselesi'' olduğunu belirtti. Mülki, bunun iki ülke arasındaki barış anlaşmasının tamamlayıcı bir parçası olduğunu da kaydetti. 
     Kudüs'teki diplomatik kaynaklara dayanılarak verilen haberlerde, İsrail'in, Şalom'un ziyareti öncesi, Ürdün'ün verdiği listedeki tutuklulardan, cinayete karışmış 3 ya da 4'ünün serbest bırakılabileceği, ayrıca daha hafif suçlardan hükümlü 40 dolayında Ürdünlünün de salıverilebileceği belirtildi. 
     Mülki, İsrail Dışişleri Bakanı Silvan Şalom ile görüşmesinde, Ürdün'ün, diplomatik sürecin yeniden başlatılması ve iki ülke arasında Ölü Deniz-Kızıldeniz kanalı ve Elyat-Akabe ortak havalimanları yatırımlarında olduğu gibi, ortak yatırımlardaki işbirliğini ilerletmek isteğinde olduğunu kaydetti. 
     Mülki, İsrail'den, Filistin lideri Mahmud Abbas'a, terörizmle mücadele için daha fazla zaman tanımasını da istedi. Mülki, İsrail'e gelmeden önce, Ramallah'ta Abbas ile görüşmüş ve tarafların güvenlik işbirliği konusunu ele aldıkları bildirilmişti. 
     Mülki ayrıca, Filistin Kurtuluş Örgütü'nün Ürdün'de bulunan bir grubunun, güvenliğin sağlanması amacıyla Batı Şeria'ya kaydırılmasını önerdi. Mülki, bunun bir Filistin kuvveti ve iyi eğitimli olduğunu, önerinin Filistin tarafınca da olumlu karşılandığını kaydetti. 
     Ürdün Dışişleri Bakanı Hani el Mülki, bugün İsrail Başbakanı Ariel Şaron ve Başbakan Yardımcısı Şimon Peres ile de bir araya gelecek. 
     
</TEXT>
</DOC>
