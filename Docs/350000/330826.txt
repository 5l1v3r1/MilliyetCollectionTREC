<DOC>
<DOCNO> 330826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur11.html </URL>
<DATE> 2005/04/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Pulitzer kazanan Türk gazeteci, ödüllü fotoğrafın hikayesini anlattı 
</HEADLINE>
<TEXT>

     Felluce'de ABD askerlerinin ölen arkadaşları başında dua edişlerini görüntülediği fotoğrafla Pulitzer Ödülü'nü kazanan Associated Press AP fotomuhabiri Murad Sezer, ''Çok sevindim, hiç beklemiyordum'' dedi. 
     AP'nin İstanbul ofisinde görevli Murad Sezer, AA muhabirine yaptığı açıklamada, ''Pulitzer Ödülleri'' için AP'nin New York'taki merkezinden 20 fotoğraftan oluşan paket gönderildiğini anlatarak, kendi fotoğrafının yer aldığından haberi olmadığını ve ödülü kazanmasının sürpriz olduğunu söyledi. 
     Pulitzer Ödülü'nü kazandığını öğrendikten sonra özellikle ailesi ve arkadaşlarının sevindiğini, gurur duyduğunu ifade eden Sezer, ''Çok sevindim, hiç beklemiyordum'' diye konuştu. 
     Murad Sezer, ödüle değer görülen fotoğrafı 8 Nisan 2004'te Felluce'de çektiğini dile getirerek, şunları kaydetti 
     ''ABD deniz piyadeleri Felluce'yi kuşatmıştı. Yaralı ve ölüler bir sağlık merkezine getiriliyordu. Fotoğraftaki asker ölü geldi, arkadaşları son bir kontrolün ardından dua ettiler. Ertesi gün birçok ABD gazetesinde yayınlandı. Fotoğrafın yayınlandığı 9 Nisan, Bağdat'ın düşüşünün birinci yıldönümüydü. Bir yıl sonra ABD'nin içinde bulunduğu zor durumu gösterdiği için sembol olmuştu.'' 
     
</TEXT>
</DOC>
