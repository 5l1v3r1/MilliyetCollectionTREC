<DOC>
<DOCNO> 317285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo15.html </URL>
<DATE> 2005/02/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yeşil sahada 'teşvik primi' tartışmaları 
</HEADLINE>
<TEXT>

     Vestel Manisasporlu futbolcu Cafer Aydın'ın, 2001-2002 yılında, Ersun Yanal'ın da teknik direktörlüğünü yaptığı Ankaragücü'nde, ''Yanal da dahil olmak üzere herkes teşvik primi aldı'' iddiaları, spor kamuoyunda tartışılmaya devam ediyor. 
     İkinci Lig A Kategorisi takımlardan Vestel Manisaspor'da forma giyen Cafer Aydın, 2001-2002 sezonunda Ankaragücü'nde yeraldığı dönemde, tüm ekip olarak teşvik primi aldıklarını söylemiş ve o dönem Ankaragücü'nü çalıştıran, Milli Takım teknik direktörü Ersun Yanal'ın da teşvik primi aldığını iddia etmişti. 
     Cafer, "bazı insanlar dürüst geçinerek belirli yerlere geliyor. Ben 10 bin dolar teşvik primi aldım. çaycısından teknik adamına kadar herkese değişik miktarlarda para dağıtıldı. O sezon hem Fenerbahçe'yi hem de Galatasaray'ı yendik. Parayı kim gönderdi bilmiyorum ama teşvik priminden hem Ersun Yanal'ın, hem de yöneticilerimizin haberi vardı. Teşvik primi almadığını söyleyenleri dava ederim" diyerek, çarpıcı açıklamalar yapmıştı. 
     CNN TÜRK'te yayınlanan Santra programına katılan Milli Takım teknik direktörü Ersun Yanal ise, Cafer Aydın'ın iddialarını yalanladı. Ersun Yanal, "Böyle bir para alışverişi içinde hiçbir zaman olmadım. Bunun bazı amaçlarla yapıldığı çok net" diye konuştu. 

     
</TEXT>
</DOC>
