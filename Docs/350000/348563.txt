<DOC>
<DOCNO> 348563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko29.html </URL>
<DATE> 2005/06/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tarım Bakanı Eker Çalışmaları devraldığım yerden ileriye götüreceğim 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, ''parti programı ve hükümet programımızın gerektirdiği çalışmaları, sektörümüzün ihtiyaçları doğrultusunda kaldığı yerden, devraldığım yerden daha ileriye doğru götüreceğim'' dedi. 
     Tarım ve Köyişleri Bakanlığı'na atanan Mehmet Mehdi Eker, görevi eski bakan Sami Güçlü'den devraldı. 
     Sabah erken saatlerde Tarım ve Köyişleri Bakanlığı'na gelen Sami Güçlü, önce üst düzey bürokratlarla bir toplantı yaptı ve teker teker vedalaştı, ardından Konferans Salonu'nda toplanan bakanlık çalışanlarına bir veda konuşması yaptı. 
     Konuşmasında Bakanlık makamına gelirken, bir gün bu sürenin biteceğinin bilincinde olarak koltuğa oturduğunu anlatan Güçlü, şunları söyledi 
     ''O gün de dün gerçekleşti. Tam işimizle çok yoğun şekilde meşgul iken oldu. Bunun güzelliğini de ifade etmeye çalıştım dün. Sizlerle 2.5 yıla yakın bir süre beraber olduk. Bugün bizim çok fazla söz söylememiz doğru olmaz. Yerime gelen arkadaşı hepiniz benden daha iyi tanıyorsunuz. Kurumunuzda çalıştı, veteriner hekim, sektörü biliyor. Bana da, bakanlığımın başında en çok katkı yapanlardan biri. Kendisiyle başarılar diliyorum. Onunla çok daha verimli bir çalışma yapacağına inanıyorum.'' 
     
     YENİ BAKAN EKER 
     Bakan Güçlü'nün Bakanlık personeli ile vedalaşmasının ardından, saat 11.30 gibi yeni Tarım ve Köyişleri Bakanı Mehdi Eker bakanlığa geldi. 
     Eker'i bakanlık kapısında, Müsteşar Haşim Öğüt ile Müsteşar Yardımcısı İsmail Hakkın Sayın karşıladı. 
     Yeni bakanı koltuğa oturtan Güçlü, ''çok başarılı hizmetler vereceğine inandığım kıymetli arkadaşıma görevi devrederken, gönül huzuru içerisindeyim. Allah kendisine yardımcı olsun. Sektörümüze hayırlı hizmetler vermesini diliyor ve kendisini tebrik ediyorum'' dedi. 
     Tarım ve Köyişleri Bakanı Mehdi Eker de, Güçlü'nün çok başarılı çalışmalar yaptığını, ancak şahıslardan daha önemli olanın AK Parti hükümetlerinin politikaları ve bunların uygulanması olduğunu söyledi. 
     
     ''BU, BİR BAYRAK YARIŞIDIR'' 
     AK Parti hükümetinin, gerek Acil Eylem Planı gerekse hükümet ve parti programında, tarım sektörüyle ilgili belirlediği hususların şimdiye kadar önemli ölçüde yerine getirildiğini belirten Eker, şöyle konuştu 
     ''Şimdiye kadar yaptığı hizmetlerden dolayı, sayın Güçlü'ye çok teşekkür ediyorum. Bundan sonra kendisinin tecrübelerinden, bilgisinden her zaman istifade edeceğim. 
     Bu bir bayrak yarışıdır. Bunun dışında herhangi bir değerlendirme yapmak çok gerekli değil. Ben de bu bakanlığın içerisinde 24 sene çalışmış bir arkadaşınız olarak, bugün bu görevi devralıyorum. Parti programı ve hükümet programımızın gerektirdiği çalışmaları, sektörümüzün ihtiyaçları doğrultusunda kaldığı yerden, devraldığım yerden daha ileriye doğru götüreceğim. Ve birgün ben de bu görevi, burada bir başka arkadaşıma devredeceğim. Bugün bunun bilinci içerisindeyim. Bu makamlar hepimiz için geçicidir, benim için de geçici olacaktır. Aslolan hoş seda bırakmaktır, gönüllerde iz bırakmaktır.'' Türk tarımının Avrupa ile entegrasyon içerisinde son derece önemli sorunları bulunduğuna işaret eden Eker, sorunları çözme konusunda sadece bakanlık ve sektörün değil tüm Türk milletinden destek beklediğini bildirdi. 
     Konuşmalarından ardından eski bakan Güçlü, Müsteşar Yardımcıları Mustafa Erten ile İsmail Hakkı Sayın ile birlikte, oğlu Fatih Güçlü'nün Honda marka arabasına binerek bakanlıktan ayrıldı. 
     
</TEXT>
</DOC>
