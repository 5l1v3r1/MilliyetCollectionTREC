<DOC>
<DOCNO> 326608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun42.html </URL>
<DATE> 2005/03/24/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Prendergast "Ortadoğu barış sürecindeki çıkmaz aşıldı" 
</HEADLINE>
<TEXT>

     Birleşmiş Milletler BM Genel Sekreteri Kofi Annan'ın Siyasi İşlerden Sorumlu Müsteşarı Kieran Prendergast, Ortadoğu barışının önünde hala pek çok sorun olmakla birlikte çıkmazın aşıldığını söyledi. 
     İsrail Başbakanı Ariel Şaron ile Filistin Devlet Başkanı Mahmud Abbas'la geçen ay yaptığı görüşmelerden bu yana Ortadoğu'daki gelişmeler konusunda BM Güvenlik Konseyi'ne brifing veren Prendergast, Filistin tarafının şiddete son verme, İsrail tarafının ise askeri faaliyetleri durdurma sözünün önemine dikkat çekti. 
     Bölgedeki barış sürecini devam ettirmede temel sorumluluğun İsrail ve Filistin taraflarına düştüğünü belirten Prendergast, ''Fakat, uluslararası toplum olarak bizler de bu iki halkın şiddet, terör, kan ve acılarla dolu uzun bir yoldan barış ve güvenlik içinde daha iyi bir yaşama ulaşmalarına yardımcı olmak için hazır beklemeliyiz'' dedi. 
     İsrail-Filistin barış sürecine yönelik uluslararası desteğin bugün hiçbir zaman olmadığı kadar hayati derecede önem taşıdığını ifade eden Prendergast, barışın ilerlemesine yönelik umutlara rağmen hala sorunlar bulunduğunu, bunlar arasında en önemlisinin İsrail'in Yahudi yerleşimlerinin genişletilmesi politikasını dondurmadaki başarısızlığı olduğunu kaydetti. 
     BM'nin mevcut yerleşimlerin yıkılması ve yeni yerleşim yerlerinin inşaasının dondurulmamasından duyduğu endişeleri dile getiren Prendergast, İsrail'in Kudüs yakınlarındaki Maaleh Adumim bölgesinde 3500 yeni konut inşa edilmesi kararına dikkat çekti. 
     Ortadoğu Yol Haritası'nın açıkça İsrail'in yeni yerleşim faaliyetlerini dondurmasını ve eskilerini yıkmasını öngördüğünü hatırlatan Prendergast, ''Filistin halkının geleceğe yönelik umutlarını koruyabilmesi için bu tür hareketlere son verilmesine ihtiyaç duyulduğuna inanıyoruz'' dedi. Annan'ın geçen hafta bölgeye yaptığı gezi hakkında da bilgiler veren Prendergast, Genel Sekreterin her iki tarafın liderine de barış sürecinin durgunluğa tahammülünün olmadığı uyarısında bulunduğunu ifade etti. 
     Prendergast, gezi sırasında Annan'ın İsrail'in Gazze'den çekilmesinin önemli bir adım olmakla birlikte sadece bir başlangıç olması gerektiğini de hatırlattığını söyledi. 
     İsrail'i, güvenlik sorunlarını Batı Şeria'da inşa ettiği güvenlik duvarı dışındaki seçeneklerle gidermeye çağıran Prendergast, Uluslararası Adalet Divanı tarafından bu duvarın yasa dışı olduğuna dair bir tavsiye kararı alındığını hatırlattı. 
     Güvenlik Konseyi'ndeki brifinginde Lübnan'daki gelişmelere de değinen Prendergast, bu ülkedeki protesto gösterilerinin şiddetten uzak ve kan dökülmeden yapılmasından duyulan memnuniyeti dile getirdi. 
     
</TEXT>
</DOC>
