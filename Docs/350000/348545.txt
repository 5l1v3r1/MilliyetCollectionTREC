<DOC>
<DOCNO> 348545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko11.html </URL>
<DATE> 2005/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ÇAYKUR yaş çay taban fiyatlarını açıkladı... 
</HEADLINE>
<TEXT>

     ÇAYKUR Genel Müdürü Ekrem Yüce, 2005 yılı yaş çay taban fiyatını, kilo başına, 515 bin lirası taban fiyat, 70 bin lirası destekleme primi olmak üzere 585 bin lira olarak açıkladı. 
     Yüce, düzenlediği basın toplantısında, dünyada yaş çay fiyatlarının 1.5-2.5, Türkiye'de ise 3.5-4.5 dolar dolayında olduğunu belirterek, "Ülkemiz dışındaki çay üretici ülkelerde işçilik ve hammadde fiyatlarının düşük olmasının doğal sonucu olarak çay fiyatları da düşük olmaktadır" dedi. 
     Yaş çay taban fiyatı tespit edilirken dünya çay piyasalarının da göz önünde bulundurulduğunu ifade eden Yüce, şunları kaydetti 
     "Ülkemizdeki tarım politikaları doğrultusunda seyreden enflasyon ve döviz hareketi göz önünde bulundurularak ekonomik istikrarın bozulmamasına özen gösterilmiştir. Burada önemli olan üreticimizin enflasyona karşı mağdur edilmemesidir. Yani enflasyon 8.4 iken yaş çaya 11.4 artış sağlanmıştır. Burada reel artış, bir başka ifade ile refah payı 3.0 olmuştur. Sonuç olarak 2005 yılı yaş çay fiyatı, kilo başına, 515 bin lirası taban fiyat, 70 bin lirası destekleme primi olmak üzere 585 bin lira olarak belirlenmiştir." 
     
     ALIM PROGRAMI 

     Yüce, 2005 yılında kotanın yüzde 10 artırılarak toplam mubayanın 600 bin ton olarak planlandığını kaydederek, "Bütün fabrikalarımızda sürgün tamamlanıncaya kadar tam kapasiteyle üretime devam edilecektir. Bu vesileyle üreticilerimizin, kotaları ölçüsünde çaylarının alınması programlanmıştır. Üreticilerimizin hasat olgunluğuna erişmiş çaylarını, izdihama yol açmadan bağlı oldukları alım yerlerine günlük program dahilinde teslim etmelerini temenni etmekteyiz" diye konuştu. 
     
     ÖDEME PLANI 

     Yüce, yaş çay bedeli ödemelerinde 2004 yılında yapılan uygulamaların 2005 yılında da aynen sürdürülmesinin planlandığını söyledi. 
     Buna göre Mayıs ayı yaş çay bedeli ödemelerine 10 Haziran'dan itibaren başlanacağını belirten Yüce, Haziran ayında alınan yaş çay bedellerinin de Temmuz ayının 10'undan itibaren ödenmesine başlanacağını sözlerine ekledi. 
     
</TEXT>
</DOC>
