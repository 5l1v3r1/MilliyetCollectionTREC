<DOC>
<DOCNO> 312498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur41.html </URL>
<DATE> 2005/02/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Eriyen kar balıkçı teknelerini batırdı 
</HEADLINE>
<TEXT>

     Konya'nın Beyşehir İlçesi'nde, göl kıyısında bulunan balıkçı teknelerinin bazıları, içlerine dolan kar suyu nedeniyle batarken, bir kısmı kullanılamaz hale geldi. 
     AA muhabirinin edindiği bilgiye göre, dün öğle saatlerinde başlayan ve aralıklarla gece geç saatlere kadar devam eden kar yağışı, Beyşehir Gölü'ndeki balıkçıları olumsuz etkiledi. 
     Beyşehir Gölü'nde avlanmak için sabah erken saatlerde teknelerinin başına gelen balıkçılar, Eşrefoğlu Köprüsü yakınlarına bıraktıkları kayıkların, içindeki karın açan güneşle birlikte erimesi nedeniyle battığını gördü. Bazı teknelerin tabanlarının ise eriyen kar suyu nedeniyle delinerek su aldığı görüldü. 
     Balıkçılar, suyla dolan teknelerini temizlemeye çalışırken, içleri delindiği için su alan ve motorları arızalanan tekneleri onarmaya başladı. 
     Balıkçı Ramazan Kurt, Türkiye'nin en büyük tatlı su gölünde bir liman olmamasının önemli bir eksiklik olduğunu, yağış altında bırakmak zorunda kaldıkları teknelerdeki zararın büyük olduğunu söyledi. 
     Batmak üzere olan tekneleri kurtarmaya çalıştıklarını anlatan Kurt, ''Birçok arkadaşımızın teknesi, eriyen kar sularını kaldıramayarak batmış ve göl sularına gömülmüş durumda. Beyşehir Gölü'nde zaten yeterince balık çıkmadığından ve evimize ekmek götürmekte zorlanıyorduk. Bu tür zararlarla durumumuz daha da kötüye gidiyor'' diye konuştu. 
     
</TEXT>
</DOC>
