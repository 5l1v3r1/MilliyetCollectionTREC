<DOC>
<DOCNO> 309159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun47.html </URL>
<DATE> 2005/01/25/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
İsrail, Rusya'dan Yahudi karşıtı eylemler için önlem alınmasını istedi 
</HEADLINE>
<TEXT>

     İsrail'in Moskova Büyükelçiliği, Rusya'dan, ülkedeki Yahudi karşıtı girişimlere karşı önlem almasını istedi. 
     İsrail Büyükelçiliği, Rusya'da 20 milletvekili ve çoğunluğunu sağcı gazetecilerin oluşturduğu 500 kişinin bir Rus gazetesine verdiği, Yahudi derneklerinin yasaklanmasını isteyen ilan üzerine yazılı açıklama yaptı. 
     Açıklamada, Rus güvenlik güçlerinden, Yahudi karşıtlığını teşvik eden ve faşizmi yeniden canlandırmaya çalışanlara karşı acil önlem alınması istenildi ve Pravaslavnaya gazetesine verilen ilan, antisemitizme örnek gösterildi. 
     Rus Komünist Partisi, milliyetçi Anavatan Partisi ve aşırı milliyetçi Vladimir Jirinovski'nin başkanlığını yaptığı liberal Demokrat Parti'den 20 milletvekilinin yanı sıra çoğunluğunu milliyetçi gazetelerin muhabir ve editörlerinin oluşturduğu 500 kişinin, aşırı buldukları Yahudi derneklerinin kapatılmasını istedikleri mektubu, Pravaslavnaya gazetesinde yayımlanmıştı. 
     Yahudiliğin ''Hıristiyan karşıtı ve insanlık dışı'' bir din olduğu ileri sürülen mektupta, Yahudi karşıtı eylemlerin, Yahudilerin Hıristiyanlık karşıtı hareketlerinden kaynaklandığı savunulmuştu. 
     
</TEXT>
</DOC>
