<DOC>
<DOCNO> 321299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur06.html </URL>
<DATE> 2005/03/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bir kavuşma hik yesi... 
</HEADLINE>
<TEXT>

     Zafer TOKUŞ-Hakan TURHAN DHA 

      SAKARYA'da biri 2 diğeri 3 yaşındayken yuvaya verilen 16 yaşındaki lise öğrencisi İlkay Özay ile 17 yaşındaki üniversite öğrencisi İbrahim Özay, 14 yıl sonra babaları 54 yaşındaki İbrahim Özay'a kavuştu. Gözyaşları arasında gerçekleşen büyük buluşmada sevgi yumağı oluştu. İki kardeş, anneleri kanserden ölünce 5 çocukla ortada kaldığı için kendilerini yuvaya terk etmek zorunda kaldığını belirterek özür dileyen babalarına kızmadıklarını söyledi. Kardeşler, "Ona nasıl kızalım, o bizim babamız, onun kokusu yeter'' dedi. 
     14 yıl önce İbrahim Özay, eşini kanserden kaybedince 5 çocuğuyla ortada kaldı. İddiasına göre işsiz oluşu, alkole düşkünlüğü ve başına kalan çocuklara bakamama endişesi taşıyan İbrahim Özay, büyük oğlu İbrahim ile bir yaş küçüğü İlkay'ı Kırklareli Sosyal Hizmetler İl Müdürlüğü'ne teslim etti. İbrahim, İstanbul Bakırköy Çocuk Yuvası'na, İlkay ise, Kütahya Çocuk Yuvası'na gönderildi. 
     9 yıl birbirlerini hiç görmeyen iki kardeşten İlkay'ın, yuva müdürüne "Benim ağabeyim vardı. O da başka bir kentte yuvada kalıyor. İkimiz aynı yuvada kalamaz mıyız ne olur yardım edin'' demesi üzerine yetkililer derhal harekete geçti. İki kardeşin Sakarya'daki Hızırtepe Yetiştirme Yurdu'nda birlikte kalmaları sağlandı. 
     16 yaşına gelen İlkay, Mithatpaşa Lisesi'ne devam ederken, ağabeyi de Antalya'da Turizm ve Otelcilik Meslek Yüksek Okulu'nu kazanarak üniversiteli oldu. Okuyup, eğitimlerine devam ederek hayata tutunan iki kardeşin aile hasreti ise hiç dinmedi. Küçük İlkay Özay, babasını bulmaları için Hızırtepe Yetiştirme Yurdu Müdürü Cafer Tayyar'dan zaman zaman yardım istedi. 
     Müdür Tayyar, yaptığı araştırmalar sonucu baba İbrahim Özay'ın Kırklareli'nde yaşadığını öğrendi. Müdür Tayyar'ın girişimleriyle devreye giren Kırklareli Sosyal Hizmetler Müdürlüğü, simit satarak geçimini sağlamaya çalışan baba İbrahim Özay'a ulaşıp, 13 yıldır görmediği çocuklarıyla buluşturmak için Sakarya'ya gelmesini sağladı. 
     Hızırtepe Yetiştirme Yurdu'ndaki ilk buluşma küçük İlkay'la babası İbrahim Özay arasında yaşandı. Kısa süre sonra babasının bulunduğu haberini alan Antalya'da okuyan büyük kardeş İbrahim de, Sakarya'ya gelerek yıllardır görmediği babasına kavuştu. Buruk bir mutluluk dolu gözyaşlarının aktığı büyük buluşmada oluşan sevgi yumağı, yetiştirme yurdundaki herkesi duygulandırdı. 
     Eşi öldüğünde çaresiz kaldığını, çocuklarını yuvaya verdiği için pişmanlık duyduğunu anlatan baba İbrahim Özay, "Cahillik ettim. Eşim öldü, 5 çocukla ortada kaldım. Alkole düşkündüm ve işim yoktu. Onları bıraktığım için çok üzgünüm, özür diliyorum'' dedi. Babalarına kızgın olmadıklarını söyleyen kardeşlerden İbrahim Özay'ın, "Sana nasıl kızalım baba. Senin kokun yeter'' demesi yürek yaktı. 
     
     SIRA KARDEŞLERDE 
     Babalarıyla hasret gidermeye çalışan iki kardeş, diğer kardeşleriyle buluşmak için de çok heyecanlı olduklarını söyledi. Baba İbrahim Özay da, çocuklarını buluştarmak ve bir daha ayrılmamak için elinden gelen herşeyi yapacağını söyleyerek, "Umarım, benim yaşadıklarım başkaları için ders olur, tarifi imkansız duygular içerisindeyim'' diyebildi. 
     
</TEXT>
</DOC>
