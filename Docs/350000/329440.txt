<DOC>
<DOCNO> 329440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur32.html </URL>
<DATE> 2005/04/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Midyat'ta Süryaniler ilk kez Bahar Bayramı'nı kutladı 
</HEADLINE>
<TEXT>

     Türkiye'de yaşayan Süryaniler, ilk kez 1 Nisan Bahar Bayramı'nı kutladı. 
     Mardin'in Midyat İlçesi'nde yaşayan Süryani cemaati, İran, Irak, Suriye ve Avrupa ülkelerinden gelen Süryanilerle birlikte kendileri için yeni yaşamın bereketini, günahlardan arınmışlığı, temizliği ve sevinci ifade eden 1 Nisan Bahar Bayramı'nı kutladı. 
     Midyat'taki Mor Hobel ile Mor Abrohom Manastırı yakınındaki açık alanda toplanan Süryanilerin kutlaması Midyat Kiliseler Birliği Korosu'nun okuduğu ilahilerle başladı. Kutlamada daha sonra folklor gösterileri yapılarak, yerel sanatçılar şarkılar söyledi. 
     Turabdin Süryani Metropoliti Genel Sekreteri Yusuf Bektaş, bu festivalin Avrupa ülkeleri ile İran, Irak ve Suriye'de yaşayan Süryanilerce her yıl kutlandığını, ancak Türkiye'de ilk kez kutladıklarını belirtti. 
     Aktaş, şöyle konuştu 
     ''Yaşanan terör ortamı ve insanların birbirlerine farklı bakışları nedeniyle bugüne kadar kutlamadık. Ancak Türkiye'deki olumlu gelişmelerle birlikte biz de kutlama kararı aldık. Tüm Süryani cemaati biraraya geldi. Bu bizim için çok önemli. Türkiye'deki bu olumlu hava Süryaniler içinde olumlu tepki bulacak. 1 Nisan bizim için doğanın canlanışının sembolüdür. Türkiye kamuoyunda az tanınan Süryaniler bu festival ile kendilerini tanıtacak. Bundan sonra her yıl kutlayacağız.'' Kurulan çadırlarda fotoğraf ve el sanatları sergileri açılırken, kutlamaya Süryani ileri gelenleri ile Avrupa Komisyonu Türkiye Temsilcisi Sema Kılıçer de katıldı. Kutlamaya Avrupa'dan yaklaşık 3 bin katılım olduğu bildirildi. 
     
</TEXT>
</DOC>
