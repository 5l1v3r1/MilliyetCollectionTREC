<DOC>
<DOCNO> 311176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/ekonomi/aeko.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB'nin yüzde 57.4'üne 1 milyar 177 milyon euro 
</HEADLINE>
<TEXT>


Çukurova, Yapı Kredi Bankası'nın yüzde 57.4'ünü, Koç Finansal Hizmetler'e 1 milyar 176 milyon 700 bin euroya 2 katrilyon lira sattı 

Kadife Şahin 

Çukurova Grubu, Yapı Kredi Bankası'nın yüzde 57.4'ünü, 1 milyar 176 milyon 700 bin euro'ya 2 katrilyon 35 trilyon 691 milyar lira Koç Holding - UniCredito ortaklığı olan Koç Finansal Hizmetler'e sattı. Dün akşam itibariyle, satışla ilgili bilgiler İMKB ve Sermaye Piyasası Kurulu'na gönderildi. 
Satışa konu olan yüzde 57.4 oranındaki hisse, Çukurova Holding'in yüzde 39, yine grup şirketi Genel Sigorta'nın yüzde 5.5 ve Tasarruf Mevduatı Sigorta Fonu TMSF mülkiyetindeki yüzde 12.89 oranındaki Yapı Kredi hisselerin toplamından oluştu. TMSF mülkiyetindeki hisseler, Pamukbank'a el konulması dolayısıyla Fon'a geçmişti. 

Fiyat revize edilecek 
Çukurova Grubu, kasım ayında JP Morgan'ın aracı banka olarak seçilmesiyle başlayan ve Kurban Bayramı öncesinde Yapı Kredi'de başlatılan ayrıntılı inceleme due diligence çalışması sonunda bankayı Koç Finansal Hizmetler A.Ş'ye sattı. Yüzde 42'si halka açık olan bankanın yüzde 57.4'ünün satış bedeli YKB hisselerinin 30 Haziran 2004 tarihli mali tabloları baz alınarak belirlendi. Bu tablolara göre banka için 2 milyar 50 milyon euro değer tespit edildi. Bu rakamın yüzde 57.4'ü, 1 milyar 176 milyon 700 bin euroya denk geliyor. Yapılan açıklamalarda bu rakamın nihai rakam olmadığı, devir tarihi itibariyle düzenlenecek mali tablolar esas alınarak revize edilebileceği belirtildi. 
Satış sürecinde gündeme gelen yüzde 13 oranındaki Turkcell hisseleri ile Fiskobirlik alacakları hakkında her hangi bir açıklama yapılmadı. Anlaşmanın ayrıntıları bugün yapılacak resmi açıklamalarda belli olacak. Çukurova satış gelirinin bir kısmı ile YKB'ye olan 2 milyar dolar borcunun bir kısmını kapatacak. 

'Lisans için sürpriz yapmayız Turkcell için fikrimiz değişmedi' Yapı Kredi Bankası'nın yüzde 57.4'ünün satışını 'bağlayıcı bir anlaşma' olarak değerlendiren Bankacılık Düzenleme ve Denetleme Kurumu BDDK Başkanı Tevfik Bilgin, bankanın tarihinde yeni bir sayfa açıldığını söyledi. BDDK'nın Yapı Kredi'de sürdürdüğü mihmandarlık görevinin dünden itibaren sona erdiğini belirten Bilgin, yüzde 13 oranındaki Turkcell hisselerine ilişkin görüşlerinin değişmediğini bildirdi. 
BDDK Başkanı Bilgin, daha önce yaptığı değerlendirmelerde 31 Ocak 2005 itibariyle grubun Turkcell hisseleri üzerindeki geri alım opsiyonunun bittiğini, bu tarihten sonra BDDK'nın hisseleri muhtemel alıcılara satabileceğini belirtmişti. BDDK'nın bundan sonra da Yapı Kredi'ye ilişkin her konuda 'piyasaları germeyen, objektif ve mesafeli' tavrını devam ettireceğini ifade eden Bilgin, bankanın hisselerinin devir işlemleri ve yeni sahibinin lisans onayı açısından sürpriz bir tavırları olmayacağını söyledi. 
Satışı, sektöre yapacağı katkılar açısından önemli bir gelişme olarak gördüğünü anlatan Bilgin, "Anlaşma aynı zamanda İtalyanlar'ın Türk pazarının gösterdiği potansiyeli çok iyi gördüğünü gösteriyor" dedi. 

NE DİYORSAK O 16 Ocak 2005'te 'Yapı Kredi artık Koç'un' diye yazmıştık. Arkadaşımız Kadife Şahin bu bilgiyi üst düzey bir bürokrattan almıştı. Bu bürokrata da her iki grubun yetkilileri 'iş tamam' diye haber vermişti. Ertesi gün kimi gazete ve yazarlar bu haberi "yalanlamaya" çalıştı. Kimileri banka içinden yöneticilerden 'satış ay sonuna kadar resmileşirse muhataplara nobel vermek lazım' diye görüş aldı. Bugün onlar da, "Yapı Kredi artık Koç'un" başlığını atıyorlar. Tek farkla 15 gün gecikmeli olarak 

Satış geliri ile YKB borcunu ödeyecek Çukurova Grubu'ndan yapılan ve "Çukurova Holding ve M. Emin Karamehmet ile Koç Finansal Hizmetler ve Koçbank Nederland N.V. arasında bir hisse devir sözleşmesi imzalanmıştır" denilen açıklama şöyle 
Çukurova Şirketler Grubu'na dahil Sınai ve Mali Yatırımlar Holding, Baytur İnşaat, Çukurova Holding, Genel Sigorta, Çukurova İthalat - İhracat, Akşam Denizcilik, Interdepo Uluslararası Özel Antrepo İşletmeleri, Endüstri Holding, Ören Denizcilik, Çukurova Ziraat Endüstri, Avor İnşaat Gıda Tekstil Kimya Sanayi ve Tic., Barbaros Denizcilik, Genel Denizcilik mülkiyetindeki toplam 335. 015. 163. 852. - TL tutarında nominal değere sahip yüzde 44. 53 oranındaki YKB hisseleri ile, Çukurova Şirketler Grubu ve BDDK ile TMSF arasında imzalanan 31.01.2003 tarihli Sözleşme'nin ıv. 6. a numaralı maddesi uyarınca Çukurova Şirketler Grubu'na ait hisselerle birlikte satışı öngörülen, TMSF mülkiyetindeki, toplam 97.031.770.769.000. - TL tutarında nominal değere sahip yüzde 12. 89 oranındaki YKB hisseleri KFS'ye devredilecektir. Hisse devrinin, resmi makamlardan gerekli tüm izinlerin alınması, inceleme çalışmalaranan tamamlanması ve hisse devrinin gerektirdiği nihai yan anlaşmaların tamamlanmasını takiben, en kısa sürede gerçekleşmesi beklenmektedir. Devredilecek YKB hisselerinin bedeli, 30 Haziran 2004 tarihli mali tablolar bazında YKB'nin tamamı için hesaplanan 2.050.000.000.- euronun yüzde 57.4'ü olup bu bedel, inceleme çalışmaları, devir tarihi itibariyle düzenlenecek mali tablolar ve sair unsurlar esas alınarak revize edilecektir. Hisse devir bedelinin büyük bölümü Çukurova Şirketler Grubu'nun YKB'ye olan borcuna mahsuben Çukurova Grubu tarafından YKB'ye ödenecektir. KFS, Sermaye Piyasası Kurulu'ndan gerekli izinlerin alınmasını, devir işleminin tamamlanmasını ve hisse bedelinin kesinleşmesini tabiken, sözleşme konusu hisse devirleri dışında kalan halka açık YKB hissedarlarına yönelik "çağrı"da bulunacaktır. Yukarıdaki açıklamalarımızın, Sermaye Piyasası Kurulu'nun seri vııı, no 39 sayılı tebliğinde yer alan esaslara uygun olduğunu, bu konuda tarafımıza ulaşan bilgileri tam olarak yansıttığını bilgilerin defter, kayıt ve belgelerimize uygun olduğunu, konuyla ilgili bilgileri tam ve doğru olarak elde etmek için gerekli tüm çabaları gösterdiğimizi ve yapılan bu açıklamalardan sorumlu olduğumuzu beyan ederiz. 

</TEXT>
</DOC>
