<DOC>
<DOCNO> 314621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/spo15.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Gronholm lider 

DÜNYA Ralli Şampiyonası'nın 2. Ayağı olan İsveç Rallisi'nde ilk günün lideri Peugeot pilotu Marcus Gronholm oldu. Finli pilot dün koşulan 7 özel etabın ikisinde en iyi zamanlara imza atarak günü 58.20.8'lik derecesiyle kapadı. Subaru takımından Norveçli sürücü Petter Solberg ise, Gronholm'in iki salise arkasında 2. oldu. Bu ikiliyi geçen yılın şampiyon pilotu Citroen'den Sebastien Loeb 58.31.0 ile takip etti. 

Cim-Bom'a ceza yağdı 

BASKETBOL Federasyonu Disiplin Kurulu, Galatasaray Erkek Basketbol Takımı'nın oyuncularından Burak, Sezgin ve Gökhan'a Büyük Kolej maçında yaşanan olaylar nedeniyle üçer maç oynamama cezası verdi. Kurul ayrıca üç oyuncuya bin 500'er YTL para cezası kesti. 

Ayhan yeni duruşma istedi 

SÜREYYA Ayhan, Merkez Ceza Kurulu'na başvuru süresinin son gününde itiraz etti. Genel Müdürlük Ceza Kurulu'nun verdiği 2 yıllık cezanın yanlış olduğunu dilekçesinde belirten Ayhan, yeniden duruşma istediğini, kendisine fazladan ceza verildiğini savundu. 


</TEXT>
</DOC>
