<DOC>
<DOCNO> 331228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur32.html </URL>
<DATE> 2005/04/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Laleli'de otelde tüfek bombası ve kalem tabanca ele geçirildi .. 
</HEADLINE>
<TEXT>

     Laleli'deki bir otele düzenlenen operasyonda, 2 adet tüfek bombası, 1'i kalem şeklinde 3 tabanca, 2 adet kelepçe ile sahtecilik olaylarında kullanılan çeşitli malzeme ele geçirildi. 
     İstanbul Organize Suçlar Şube Müdürlüğü'nden yapılan açıklamaya göre, içinde çok sayıda silah bulunduğu ihbar edilen Laleli'deki bir otele Terörle Mücadele Şube Müdürlüğü ekiplerince operasyon düzenlendi. 
     Otelin çeşitli bölümlerinde yapılan aramalarda, 2 adet tüfek bombası, 1'i kalem şeklinde 3 adet tabanca, bu silahlara ait 4 şarjör ve 49 adet fişek, 2 adet kelepçe, 101 adet boş nüfus cüzdanı kartı, 29 adet boş pasaport, 2 adet boş sürücü belgesi, 2 adet motorlu araç tescil belgesi, 28 adet CD, çeşitli kurum ve kuruluşlar adına hazırlanan 42 adet kalıp, 104 adet pasaport yaprağı, pasaport yapımında kullanılan değişik dillerde yazılmış 56 adet karton kağıt, 1 adet Astsubay Orduevi'ne giriş kartı, 2'si yırtılmış 6 adet çek, 5 adet bilgisayar harddiski ile çok sayıda damga pulu ele geçirildi. 
     Operasyon kapsamında, otel sahibi Nejat İ'nin de aralarında bulunduğu 3 kişi gözaltına alındı. 
     Terörle Mücadele Şube Müdürlüğü'nde yapılan sorgularında herhangi bir örgütsel bağlantıları saptanamayan bu kişiler, daha sonra Organize Suçlar Şube Müdürlüğü'ne gönderildi. 
     Buradaki sorguları da tamamlanan 3 kişi, Beşiktaş'taki İstanbul Cumhuriyet Savcılığı'na sevk edildi. 
     
</TEXT>
</DOC>
