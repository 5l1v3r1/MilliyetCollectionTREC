<DOC>
<DOCNO> 332360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun05.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bildiri' çatışması 
</HEADLINE>
<TEXT>


Sivas Cumhuriyet Üniversitesi'nde, 'ucuz yemek, temiz yurt' talebiyle bildiri dağıtan solcu öğrencilerle, onları engellemeye çalışan ülkücü öğrenciler çatıştı. 48 kişi gözaltına alındı 

ERAYDIN AYTEKİN Sivas DHA 

Sivas Cumhuriyet Üniversitesi'nde bildiri dağıtan sol görüşlü öğrencilerle kendilerine engel olmak isteyen sağ görüşlü öğrenciler arasında taşlı demir çubuklu kavga çıktı. Polisin müdahalesine rağmen yaklaşık 2 saat süren olaylarda 48 öğrenci gözaltına alındı. 
Sol görüşlü yaklaşık 30 öğrenci, üniversitedeki koşulların düzeltilmesi için hazırladıkları bildiriyi dün saat 14.45 sıralarında merkez kampusunda dağıtmaya başladı. 
Fen - Edebiyat Fakültesi önüne gelen grup, yaklaşık 50 ülkücü öğrenciyle karşılaştı. Ülkücü öğrencilerle engel olmak istediği grup arasında çıkan kavgada taş ve demir çubuklar da kullanıldı. Üniversitede bekleyen sivil polislerle Çevik Kuvvet kavgaya coplarla müdahale etti. 
13'ü sağ görüşlü 48 kişiyi gözaltına alan polisler, direnen bazı gençleri yere yatırarak kelepçeledi. Yaklaşık iki saat süren olaylar sonunda takviye polis ekiplerinin gelmesiyle yatıştı. 

Bildiride ne vardı 
Bildiride, "Ucuz ve bol çeşitli yemek istiyoruz. İkinci öğretim öğrencileri için yemek, yurtlarda temiz ve ucuz ortamlarda kalmak istiyoruz. Yurtlarda ucuz ve sağlıklı yemek istiyoruz. Daha ucuz ve rahat ulaşım istiyoruz. 
Demir yığını otobüslerle balık istifi bir halde gitmek istemiyoruz. Cumhuriyet Üniversitesi öğrencileri olarak, herkesi duyarlı olmaya çalışıyoruz" ifadelerinin yer aldığı belirtildi. 


</TEXT>
</DOC>
