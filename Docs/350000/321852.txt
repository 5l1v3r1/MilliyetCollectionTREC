<DOC>
<DOCNO> 321852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy01.html </URL>
<DATE> 2005/03/08/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Rehn ''Türk tarafıyla yapıcı görüşmeler yaptık'' 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, ''AB-NATO stratejik ilişkileri konusunda Türk tarafıyla yapıcı görüşmeler yaptıklarını, ancak herhangi bir sonuç alınmadığını'' belirtti. 
     Rehn, Ankara'daki temaslarının ardından düzenlediği basın toplantısında, bugünkü görüşmelerine ilişkin bilgi vererek, görüşmelerde 3 Ekime kadar izlenecek yol haritasını ele aldıklarını kaydetti. 
     Türk hükümetinden 3 Ekime kadar Gümrük Birliği Ek Protokolü'nü imzalama konusunda taahhüt aldığını söyleyen Rehn, reformlarda ivmenin kaybedilmemesi konusunda Türk tarafını cesaretlendirdiğini belirtti. 
     Rehn, İstanbul'da dün düzenlenen eylemde polisin aşırı güç kullanmasını bugün yaptıkları açıklamayla kınadıklarını hatırlatarak, Türk hükümetinden konuyu ciddi bir şekilde ele alacaklarına dair olumlu bir mesaj aldıklarını söyledi. 
     Olli Rehn, bir soru üzerine Türk hükümetinin AB'nin bu uyarısı olmadan önce tepki vermesinin daha iyi olacağını da ifade ederek, ama yine de Türk hükümetinin bu konuyu ciddi bir şekilde ele alma sözü vermesinden memnun olduklarını kaydetti. 
     Rehn, gösterinin bazı sivil toplum örgütleri tarafından ''Dünya Kadınlar Günü'' nedeniyle düzenlendiğini bildiğini belirterek, kendileri için önemli olan noktanın güvenlik güçlerinin AB standartlarına uygun olmayan bir şekilde aşırı güç kullanması olduğunu bildirdi. 
     KKTC'ye yönelik AB'nin çıkartması beklenen tüzüklere ilişkin çalışmaların sürdüğünü söyleyen Rehn, Rum gazetelerinde eski Finlandiya Cumhurbaşkanı Martti Ahtisaari'nin AB'nin Kıbrıs temsilcisi olarak atanacağına ilişkin çıkan haberleri yalanladı. 
     Kıbrıs'ta, yeni bir müzakere süreci başlaması için BM Genel Sekreteri Kofi Annan'ı arayıp aramayacağının sorulması üzerine Rehn, BM ile düzenli olarak temas halinde olduklarını, ancak bu temasların ayrıntılarını açıklamak istemediğini kaydetti. 
     
     BAŞBAKAN ERDOĞAN-OLLI REHN GÖRÜŞMESİ 

     Başbakan Recep Tayyip Erdoğan, Ankara Anlaşması'na ilişkin Ek Protokol'ün imzalanmasının, Kıbrıs Rum Kesimi'nin tanınması anlamına gelmeyeceğini bildirdi. 
     AB Komisyonu'nun genişlemeden sorumlu üyesi Olli Rehn de Erdoğan'ın bu konudaki görüşüne katıldığını kaydetti. 
     Alınan bilgiye göre, Rehn, Başbakan Erdoğan ile yaptığı görüşmede, bugün Dışişleri Bakanı ve Başbakan Yardımcısı Abdullah Gül'den çok verimli bilgi aldıklarını, Türkiye'nin AB üyeliği süreciyle ilgili teknik düzeydeki çalışmaların iyi yürüdüğünü anlattı. 
     Rehn, bugünkü toplantıda, bazı yanlış anlamaların giderildiğini öğrenmekten duyduğu memnuniyeti dile getirdi. Rehn, bazı çevrelerin, zaman zaman hükümetin AB konusunda bir atalete girdiği yönündeki eleştirilerine ilişkin Erdoğan'ın açıklamalarının, kendisini memnun ettiğini söyledi. 
     Tarama ve müzakere sürecinin birlikte yürütülebileceğini ve müzakerelere 3 Ekimden sonra başlanabileceğini ifade eden Rehn, ayrıca Gül'ün Ankara Anlaşması'na ilişkin Ek Protokol'ün 3 Ekimden önce imzalanacağını söylemesinin, kendilerini memnun ettiğini belirtti. 
     Rehn'in, Nisan ayında KKTC'de yapılacak cumhurbaşkanlığı seçiminden sonra daha proaktif ve önalıcı olarak, Kıbrıs sorununa müdahil olmayı arzu ettiklerini vurgulaması üzerine Erdoğan, ''Memnun oluruz'' dedi. 
     ''Kıbrıs sorununun çözüm zemininin Birleşmiş Milletler olduğunun bilincindeyiz'' diyen Rehn, sorununun aynı zamanda bir Avrupa sorunu haline geldiğine işaret etti. 
     Müzakereler konusunda harcanması gereken enerjinin, Kıbrıs sorununda harcandığını belirten Rehn, bu sorunun bir an önce çözülmesini arzu ettiklerini kaydetti. 
     
     SİVİL TOPLUM KURULUŞLARI ARASI DİYALOG 

     Erdoğan, geçen yıl 24 Nisanda Kıbrıs'ta yapılan referandum ve devamındaki süreci anlattı. 
     Ankara Anlaşması'na ilişkin Ek Protokol'ün imzalanmasının Kıbrıs Rum Kesimi'ni tanıma anlamına gelmeyeceğini bildiren Erdoğan, bunun daha önce AB Komisyonu Başkanı Jose Manuel Durao Barosso ve bir önceki AB Dönem Başkanı, Hollanda Başkanı Jan Peter Balkanende tarafından da açıkça vurgulandığını anlattı. 
     Bunun üzerine Rehn, Ek Protokol'ün Türkiye tarafından imzalanmasının, Kıbrıs Rum Kesimi'ni tanıma anlamına gelmeyeceğini, kendisinin de bildiğini kaydetti. 
     Rehn, Katılım Ortaklığı Belgesi ile ilgili olarak Haziran ayı başında müzakere çerçevesinin yapı taşlarının belirleneceğini, AB Komisyonu'nun da Eylül ayına kadar geçecek 3.5 aylık sürede bu zemini daha da netleştirici çalışmaları yapma fırsatı bulacağını vurguladı. 
     Rehn, Avrupa ve Türkiye'deki sivil toplum kuruluşları arasındaki diyalogun artırılması, böylece Türkiye'nin üyeliğine eleştirel bakan bazı Avrupa ülkesi kamuoylarının çağdaş Türkiye'yi daha iyi tanımalarının sağlanabileceğini anlattı. 
     Görüşmede, 8 Mart Dünya Kadınlar Günü dolayısıyla dün İstanbul'da düzenlenen gösterilerde meydana gelen olaylar da gündeme geldi. Erdoğan, dünyanın hiçbir yerinde gösterinin yeri, zamanı ve biçimi konusunda, sadece gösteri yapmak isteyenlerin karar veremeyeceklerini dile getirdi. 
     Erdoğan, olaylarla ilgili İçişleri Bakanlığı'nın inceleme başlattığını bildirdi. 
     Rehn de İstanbul'daki gösterilerdeki şiddet görüntülerinin, bütün Avrupa televizyonlarında yayınlandığını bunun da Avrupa'daki Türkiye dostlarının işini zorlaştırdığına dikkati çekti. 
     Reformlar konusunda Türkiye'nin çalışmalarının iyi gittiğini ifade eden Rehn, hukukun üstünlüğünü pekiştirecek reform sürecinin devam etmesini memnuniyetle karşıladıklarını kaydetti. 
     
</TEXT>
</DOC>
