<DOC>
<DOCNO> 306678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/spor/spo05.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyona Panzer çarptı 
</HEADLINE>
<TEXT>


BİLAL MEŞE 


Ortalık karıştı 
FUTBOL Federasyonu Başkanı Levent Bıçakcı'nın, Milli Takım Teknik Direktörü Ersun Yanal'ın yerine Ottmar Hitzfeld'i getirmeyi düşündüğü şeklindeki iddialar gündeme bomba gibi düştü. Bağımsız hareket ettikleri gerekçesiyle eleştirilen Bıçakcı ile İkinci Başkan Hasan Doğan'ın yürüttüğü operasyon, federasyonda büyük huzursuzluk yaratırken, konuyla ilgili yorum yapmaktan kaçınan Yanal sessizliğe gömüldü. 

Tazminatı yok 
MİLLİ Takım Sorumluları Zekeriya Alp ile Davut Dişli, "Bu nasıl iş. Sizden duyuyoruz. Uydurmadır" açıklamasını yaptılar. Yönetici Serdar Güzelaydın ise, "Böyle bir şey söz konusuysa iki olasılık var. Ya Hitzfield yalancı, ki buna hiç ihtimal vermiyorum. Ya da 'mayısta işbaşına geç' diyen kişi haddini aşan bir yetkisiz" yorumunu yaptı. Ersun Yanal ile yapılan sözleşmede tazminat maddesi olmadığı da ortaya çıktı. 

Kabul etmedi 
AVRUPA'DA bulunan Levent Bıçakcı'nın yazılı açıklamasında ise, "Görev değişikliği yok" ifadesi yer aldı. Daha önce de Başkan Vekili Şekip Mosturoğlu'nun istifadan dönmesi, Lutfi Arıboğan'a genel sekreterlik teklif edilmesi federasyonda çatlak yaratmıştı. Beşiktaşlı yönetici Murat Aksu, Bıçakcı'dan desteğini çekerken, Aziz Yıldırım'ın da Arıboğan ile ilgili gelişmelerden rahatsızlık duyduğu bildirildi. 

Tunç Üner'e piyango 

GALATASARAY'IN yabancı transferinde usulsüzlük yaptığını ileri sürmesinin ardından federasyonun görevine son verdiği İsviçre temsilcisi Tunç Üner'in, davasını kazanırsa üç yıllık tazminatı peşin alacağı öğrenildi. Aylık 12 bin İsviçre Frangı maaş alan Üner, toplam 432 bin Frangı 682 milyar 560 milyon tek seferde alacak. Öte yandan Lutfi Arıboğan'a görevi teklif edilen Genel Sekreter Aydın Torunoğlu'na, genel koordinatörlük veya başkan vekilliği önerildiği ortaya çıktı. 


</TEXT>
</DOC>
