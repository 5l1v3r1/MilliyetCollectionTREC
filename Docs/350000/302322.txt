<DOC>
<DOCNO> 302322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/dunya/dun01.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat 2004 zehir olmasın 
</HEADLINE>
<TEXT>

   Hükümet kurma çabalarını sürdüren CTP lideri Mehmet Ali Talat, "2004'ün Türkiye için bir refah yılı olmasının koşulu, Kıbrıs sorununun çözülmesi" dedi 
      SEFA KARAHASAN Lefkoşa 

   
   KKTC'de Cumhurbaşkanı Rauf Denktaş tarafından hükümeti kurmakla görevlendirilen Cumhuriyetçi Türk Partisi CTP Genel Başkanı Mehmet Ali Talat, 2004'ün Türkiye'ye zehir olmaması için Kıbrıs sorununu mutlaka çözmesi gerektiğini söyledi. 
   19 milletvekiliyle 14 Aralık'taki seçimden birinci parti olarak çıkan CTP'nin lideri, 2003'ün son röportajını Milliyet'e verdi. Talat, AKP'ye bakışından, Denktaş'ın görüşmeci konumuna kadar bir dizi konuda görüşlerini anlattı 
   
   Görevi kerhen verdi 
   "Cumhurbaşkanı'nın bize görevi verirken çok rahat olduğunu gözlemledim. Herhangi bir endişe görüntüsü yoktu. Ama bize bu görevi büyük bir memnuniyetle verdiğine inanmıyorum." 
   
   Görüşmecilik bizim 
   "Görüşmecilik konusunda ben h l ısrarlıyım. Anayasa'ya göre, cumhurbaşkanı sorumsuzdur. Cumhurbaşkanı ile birlikte imzalanan kararlardan imzası bulunan başbakan ve ilgili bakanlar sorumlu. Görüşme sürecinde ben de olacağım, o da olacak ama yapılan işlemlerden ben sorumlu olacağım, o sorumlu olmayacak." 
   "Anayasal olarak başbakanın rolü neyse başbakan onu üstlenmeli. Uzlaşma içinde görüşmecilik olayını hallederiz. Görüşme sürecinde Cumhurbaşkanı'nın desteğini almak hedefimiz olacak. Ben Cumhurbaşkanı'na da söyledim, 'Görüşmeleri biz yürütsek de sizin desteğinizi alacağız' diye." 
   
   4'lü hükümet zor 
   "Ben de istiyorum ama 4'lü hükümet formülü çok zor. 4'lü hükümeti kurarsınız, çok kısa vadeler için. Biraz uzun vadeye yayılmaya kalkılırsa 4'lü hükümet, partiler kendi içerisinde parçalanır. Muhalefetsiz meclis olmaz. Geniş mutabakat doğru ama bütün meclis ittifak olmaz. Kıbrıs sorununun çözümü, sonuçları itibariyle çok etkili olacak. Binlerce insan yer değiştirecek. Dolayısıyla bunu beraber, bütün partilerle göğüslemeyi ben de istiyorum." 
   
   Zehirleyici 
   "Türkiye potansiyeli yüksek bir ülke. Benim dileğim bu potansiyelin kullanılması için 2004'te hareket edilmesi. 2004'ün Türkiye için bir refah yılı olmasının bir koşulu da, Kıbrıs sorununu çözmesi. Kıbrıs sorunu Türkiye'nin en zehirleyici dış politika konusu. Türkiye AB'ye girmeyecek olsa bile Kıbrıs sorununu çözmeli." 
   
   Davet bekliyorum 
   "Ankara'dan davet gelmedi. Ankara'daki görüşmeden çok şeyler bekliyorum. Ankara BM Genel Sekreteri'yle görüşmeli. Genel Sekreteri Ankara ikna etmeli, ben edemem." 
   
   
   
</TEXT>
</DOC>
