<DOC>
<DOCNO> 335453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun03.html </URL>
<DATE> 2005/04/21/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Başbakan suikastten kurtuldu 
</HEADLINE>
<TEXT>

     Irak geçici Başbakanı İyad Allavi'nin parti merkezi yakınlarında düzenlenen intihar saldırısının, bir suikast girişimi olduğu bildirildi. 
     Irak hükümet sözcüsü, saldırının Allavi'nin aracının da içinde bulunduğu konvoy caddeden geçerken meydana geldiğini söyledi. 
     Sözcü Tahir el Nakip, Allavi'nin parti merkezinde hükümet kurma çalışmalarının ele alındığı bir toplantıdan sonra parti merkezinin yakınındaki evine giderken, konvoya saldırı düzenlendiğini söyledi. 
     Allavi'nin saldırıdan yara almadan kurtulduğunu belirten sözcü, saldırıda 1 polisin öldüğünü, 4 polisin yaralandığını söyledi. 
     İyad Allavi'ye yönelik suikast girişimini El Kaide'nin Irak kanadı üstlendi. 
     Örgütün, bir internet sitesinde yayınlanan açıklamasında, ''Şehitler tugayından bir aslan, kafirlerin karargahına ve Yahudilerle Hıristiyanların müttefiklerine kahramanca saldırmıştır. Ok hedefine ulaşmamış ve Allavi kurtulmuştur. Ancak daha birçok ok var'' ifadesi kullanılıyor. 
     
     BAĞDAT'TA YİNE BOMBA YÜKLÜ ARAÇ İNFİLAK ETTİ 

     Bağdat'ta bu sabah yine bomba yüklü bir araç infilak etti. 
     Patlamanın, Bağdat havalaanına giden Amerikan ordu kafilesinin geçtiği yolda meydana geldiği bildirildi. 
     Patlamanın can kaybına yol açıp açmadığı bilinmiyor. 
     
     ZERKAVİ, 'KİRLİ BOMBA' MI ELE GEÇİRDİ 

     Amerikalı istihbarat birimleri, Irak'taki El Kaide yapılanmasının lideri Ebu Musab Zerkavi'nin radyolojik bir patlayıcı ya da ''kirli bomba'' ele geçirdiğinden şüphe ediyorlar. 
     Washington Times gazetesinin haberine göre, Amerikan istihbaratına yakın kaynaklar, istihbarat birimleri içinde birkaç aydan beri yapılan gizli yazışmalarda Zerkavi'nin Afganistan'da nükleer cihaz ya da kirli bomba gizlemiş olabileceği bilgisinin bulunduğunu belirttiler. 
     İstihbaratın doğruluğunun henüz saptanamadığını kaydeden kaynaklar, buna karşın istihbaratın titizlikle değerlendirildiğini, çünkü El Kaide'nin eğer bir nükleer cihaz ele geçirdiyse, bunu kullanmakta tereddüt etmeyeceğine işaret ettiler. 
     Bu yöndeki endişelerin aralık ayından bu yana gizli yazışmalarda yer aldığını belirten Askeri İstihbarat Servisi DIA yetkilileri, haberle ilgili yorum yapmaktan kaçındılar. 
     
     ESTONYA ASKERLERİ 2005 SONUNA KADAR IRAKTA 

     Estonya Parlamentosu, Irak'taki Estonyalı askerlerin görev süresinin 2005 yılı sonuna kadar uzatılmasına karar verdi. 
     Parlamento'daki oylamada, milletvekilleri 6'ya karşı 56 oyla askerlerin görev süresinin uzatılmasını kararlaştırdı. 
     Kararda, Irak'taki uluslararası gücün görev süresinin uzatılması halinde, Irak'taki Estonya birliğinin görev süresinin 2006'ya kadar uzatılabileceği belirtildi. 
     Estonya'nın Irak'ta 32 askeri bulunuyor. 
     
     AFGANİSTAN'DA ABD ASKERLERİYLE DİRENİŞÇİLER ÇATIŞTI 

     Afganistan'ın güneydoğusunda Amerikan askerleriyle direnişçiler arasında çıkan çatışmada 10'dan fazla direnişçinin öldüğü bildirildi. 
     Ordudan yapılan açıklamada, önceki gün direnişçilerin, Pakistan sınırı yakınında bulunan Host eyaletindeki bir Amerikan üssüne roket saldırısı düzenlemesi üzerine, Amerikan askerlerinin direnişçilere karşılık verdiği belirtildi. Amerikan askerlerine helikopterlerin de destek verdiği kaydedildi. 
     Direnişçilerin roket saldırısında ölen ya da yaralanan olmadığı belirtildi. 
     
</TEXT>
</DOC>
