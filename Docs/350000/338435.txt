<DOC>
<DOCNO> 338435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy08.html </URL>
<DATE> 2005/04/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan Irak isteğe göre parsellenen bir yer olamaz 
</HEADLINE>
<TEXT>

     Başbakan Recep Tayyip Erdoğan, Irak'ın ulusal uyumu, huzur ve istikrarının sadece Iraklılar'ın değil, herkesin konusu olduğunu belirterek, ''Hepimizin ortak beklentisi, Irak'ın kendi içinde barışık, komşularıyla ve dünyayla barışık düzenini kurabilmesidir'' dedi. 
     Başbakan Erdoğan, Dolmabahçe Sarayı'nda gerçekleştirilen ''Irak'a Komşu Ülkeler Dışişleri Bakanları 8. Resmi Toplantısı''nın açılışında yaptığı konuşmada, 23 Ocak 2003'te Türkiye'nin İstanbul'da başlattığı bölgesel girişim çerçevesinde düzenlenen ''Irak'a Komşu Ülkeler Dışişleri Bakanları Resmi Toplantısı''nın 8'incisinin bugün yapıldığını hatırlattı. 
     Erdoğan, aradan geçen sürede Irak'ta birçok şeyin değiştiğini, bu ülkedeki gelişmelerin bölgeye ve uluslararası ilişkilere önemli yansımalarının olduğunu dile getirerek, ''Ancak bölge ülkeleri, Irak'ın birliği ve toprak bütünlüğü ile bölgesel barış ve istikrarın korunup güçlendirilmesi yönündeki ortak tutumunu kararlılıkla sürdürdü'' dedi. 
     Bölgesel girişimin aradan geçen 2 yılı aşkın sürede olgunlaştığını, güçlendiğini ve bölgesel bir işbirliği ve dayanışma zemini haline geldiğini ifade eden Erdoğan, bugün Irak'ın da içinde yer aldığı komşu ülkeler platformunun Irak'ın ve bölgenin barış ve güven ortamına kavuşması için çok önemli bir teminat haline geldiğini özgüvenle ifade edebileceğini söyledi. 
     
     IRAK'TAKİ SEÇİMLER... 
     Başbakan Erdoğan, Irak'ta 30 Ocak'ta yapılan genel seçimlerin sadece mevcut geçiş süreci içinde değil, Irak'ın yakın tarihinde de önemli bir dönemeci teşkil ettiğini anlatarak, sözlerini şöyle sürdürdü 
     ''Bu seçimler, yapıldığı koşullardaki ciddi aksaklıklara rağmen, Irak halkının siyasi süreci ve dolayısıyla kendi geleceğini sahiplenmesi yönünde önemli bir aşama olmuştur. Bundan sonra yapılacak referandum ve seçimlerde benzeri aksaklıkların yer almaması için uluslararası gözlem mekanizmalarının da işletilmesini gerekli görüyoruz. 
     Seçimlerde oluşan Irak Geçici Meclisi aradan geçen sürede Başbakanı ve Cumhurbaşkanlığı Konseyi'ni belirlemiş, Cumhurbaşkanlığı Konseyi'nin Başbakanlık görevini tevdi ettiği İbrahim Caferi de hükümeti oluşturmuş ve bu hükümet 28 Nisan'da mecliste güvenoyu almıştır. Irak Cumhurbaşkanı Talabani ve yardımcılarını, Meclis Başkanı el Hassani'yi, Başbakan Caferi'yi ve liderliğindeki hükümeti buradan tekrar kutluyorum.'' Irak'taki geçiş yönetiminin sırtındaki yükün gerçekten büyük olduğuna dikkat çeken Erdoğan, siyasi geçiş takvimine göre bu yıl içinde kalıcı Irak anayasasının hazırlanması, referanduma sunulması ve ardından bu anayasa uyarınca yeni genel seçimlerin yapılmasının söz konusu olduğunu bildirdi. 
     
     ''BİZ BÖLGE ÜLKELERİNE ÖNEMLİ GÖREVLER DÜŞMEKTEDİR'' 
     Başbakan Erdoğan, yine bu dönem boyunca ülkeyi yönetecek hükümetin de halka mal olması ve halkın temel beklentilerini karşılaması gerekeceğine işaret ederek, şunları kaydetti 
     ''Irak'taki geçiş sürecinin tamamlanacağı bu dönem, ulusal uyumun sağlanması için çalışıldığı ve Irak'ın bütün kesim ve katmanları ile ortak geleceklerinin saptandığı bir dönem olacaktır. Bu kadar hayati bir süreçte, şüphesiz biz bölge ülkelerine de önemli görevler düşmektedir. 
     Irak'ın son 25 yıllık tarihine bakacak olursak, Irak'taki gelişmelerin bütün bölgemizi ve uluslararası istikrarı nasıl etkilemiş olduğunu kolaylıkla görürüz. Dolayısıyla Irak'ın ulusal uyumu, huzur ve istikrarı sadece Iraklılar'ın değil, hepimizin konusudur. Hepimizin ortak beklentisi, Irak'ın kendi içinde barışık, komşularıyla ve bütün dünyayla barışık düzenini kurabilmesidir. Bunun teminatı ise ulusal ortak gündemin bireysel ve grup gündemlerine galebe çalmasıdır. Irak ne bir kesimin diğerine üstünlük sağladığı, ne de isteğe göre parsellenen bir yer olamaz. Bu yöndeki teşebbüsler, geçmişin de tecrübesiyle bölge ülkelerinden ve uluslararası toplumdan tepki görür. Bu anlayışla kardeşimiz Irak halkına bütün gücümüzle destek olmaya devam edeceğiz. Irak'ın bugün en öncelikli ihtiyaçlarından biri güvenliğin tesisidir.'' 
     
     TERÖRİSTLERİN SIZMALARINI ÖNLEYECEK DÜZENLEMELER... 
     Erdoğan, bu konuda bölgesel çerçevede başlatmış oldukları çalışmaların somutlaştırılması gerektiğini ifade ederek, ''Teröristlerin ve diğer yasadışı unsurların Irak'la sınırlarımızdan her iki yönde sızmalarını etkinlikle önleyecek düzenlemeleri zaman geçirmeksizin pekiştirmeliyiz. Zira şu anda Irak, terör örgütlerinin adeta bir antrenman alanı haline gelmiştir'' diye konuştu. 
     Yeni Irak hükümetinin göreve başlamasından kısa süre sonra birincisi Tahran'da yapılmış olan bölge ülkeleri içişleri bakanları toplantısının ikincisini de Türkiye'de düzenlemeyi kararlaştırdıklarını belirten Erdoğan, Türkiye olarak Irak'a siyasi, ekonomik ve insani katkıları artarak devam ettirmede kararlı olduklarını bildirdi. 
     
     ULUSLARARASI TOPLUMUN DESTEK VERMESİNİN ÖNEMİ... 
     Başbakan Erdoğan, sözlerini şöyle tamamladı 
     ''Kendi demokrasi tecrübemizden edinmiş olduğumuz birikimi Irak'la paylaşacağız. Yeni dönemde Birleşmiş Milletler'i BM daha aktif ve görünür bir konumda bulmayı arzuluyoruz. Aynı şekilde İslam Konferansı Teşkilatı İKT , Avrupa Birliği AB ve Arap Ligi, başlıca uluslararası kuruluşların, Irak'taki sürece yapısal katkılarda bulunmalarının önemli bir gereklilik olduğunu düşünüyoruz. 
     Uluslararası toplumun Irak'taki siyasi sürece vereceği desteğin, Irak halkının bir bütün olarak bu süreci sahiplenmesini kolaylaştıracağını da hiçbir zaman unutmamalıyız. 
     Irak'ın ulusal birlik içinde huzur ve istikrara kavuşmasının desteklenmesi, aslında uluslararası toplumun görevidir. Olumsuzluklara seyirci kalmak veya kısa vadeli çıkarlar uğruna olanlara göz yummak, herkesi bugün çok iyi bilinen sonuçlarla yüz yüze bırakmıştır. Hep birlikte Irak'ın, bölgenin ve tüm uluslararası toplumun geleceğine yatırımımızı bugün yapmalıyız.'' Bu arada Başbakan Recep Tayyip Erdoğan, konuşmasının ardından Irak Dışişleri Bakanı Hoşyar Zebari ile tokalaşarak bir süre sohbet etti. 
     
</TEXT>
</DOC>
