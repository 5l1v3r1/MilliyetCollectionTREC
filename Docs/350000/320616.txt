<DOC>
<DOCNO> 320616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yazar/temelkuran.html </URL>
<DATE> 2005/03/04/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Ne komünistliğimi gördünüz 
</HEADLINE>
<TEXT>


Ferhan Şensoy ve Okan Bayülgen "Biz komünistiz" dediler. "Manifesto", magazin haberlerinin arasında sıkışıp kaldı. Lüzumsuz bir biçimde "şirinleşti". Bu şirinleşme halini görür görmez, sözcüklerin bu denli şirin bulunmadığı siyah-beyaz zamanların, siyah-beyaz haberleri geldi aklıma. Eğer o zamanlarda söylenseydi tınlatırdı bu sözcükler. Şimdi yanında manken haberi verilecek kadar "zararsız" bulunuyorsa sözcükler, ölmüştürler. Böyle sözcükler kimseyi kızdırmıyorsa artık, herhalde yaşamıyordurlar. Öyle olsa gerek. Çünkü Bayülgen herhangi bir kadınla ilişkisini açıklamış olsaydı muhtemelen daha çok "yankısı" olacaktı sözünün. Şensoy, başka tiyatroculara ya da televizyon yıldızlarına iki-üç laf geçirseydi zıplayıp tünerdi sözleri manşet yanına. Demek artık komünistlik, bir flört ya da bir laf ebelemesi kadar bile titretemiyor gündemi. Gündem mi gebeş, söz mü cılız acaba 

Allah korusun 
İyidir bir bakıma böyle bir açıklama. Zira bana sorarsanız birinin "Ben komünistim" demesi, "Ben komünist değilim, Allah korusun " demesinden yeğdir. Bazen, tıpkı şu anda olduğu gibi mesela, yazıların bazı yerlerine telefon mesajlarındaki şu gülümseme işaretini koymak istiyorum. 
Bir bakıma da tuhaftır elbette. Görüşleri, bilhassa da tahmin edebileceğiniz üzere sol görüşleri sebebiyle hapishanelerde yatan bunca insan varken, onlar bu "manifesto konforundan" yararlanamazken, iki tiyatrocunun açıklamalarının "zararsız" bulunması tuhaftır. Acaba iki komik-söz ustasının komiklik yaptığı mı sanılmıştır Yoksa acaba "Nasıl olsa bir şey yapamazlar" diye mi düşünmüştür "önlem" alması gereken kişiler Çünkü bunca insan, düşüncesinin devletin biçtiği bedelini hapishanelerde öderken komünistlik aniden mubah olmamıştır herhalde... 

Öğretmen söylese... 
Bir başka seçenek de elbette televizyonun, şöhretin yarattığı koruma alanı ya da böyle bir korumanın olduğuna dair rahatlık verici inançtır. Okan Bayülgen bir edebiyat öğretmeni olsaydı böyle bir şeyi bu kadar rahat söyleyebilir miydi acaba Ya da Ferhan Şensoy bir vergi memuru olsaydı... Herhalde o zaman bu açıklamaları ancak idari soruşturma tutanaklarında okuyabilirdik, şirin magazin haberleri muhiti yerine. 
Bütün bunların ötesinde sorasım gelen bir soru da var elbette 
Komünist nasıl olunur acaba Bir komünist televizyon yıldızıysa eğer -bunun olamayacağını düşünenler olabilir, ben onlardan değilim, öyle bir dünyada yaşamıyoruz çünkü- ne yapmalıdır Nasıl yapmalıdır Gerçekten düşündüğü gibi yaşasa ve düşündükleriyle doğru orantılı yapsa işini, bir televizyon yıldızı olarak kalır mı 
Bir köşe yazarı mesela, komünist olsa, ne kadar süreyle köşe yazarı olarak kalabilir acaba 
Ben bilmiyorum tabii cevaplarını. Nereden bileyim Bu gülümseme işaretini hakikaten koymak gerekiyor bazen 
Bilemem ki Gülüyor musun Niye gülüyorsun ki Ne komünistliğimi gördünüz acaba 
Mühim not Yarın, birçok kadın örgütünün bir araya gelerek oluşturduğu 8 Mart Kadın Platformu, saat 12.30'da Haydarpaşa Numune Hastanesi önünde buluşacak. Buradan Kadıköy İskele Meydanı'na vurulacak. Yürüşün bittiği meydanda stantlar kurulacak ve şenlik 18.00'e kadar devam edecek. Bilginize... 



</TEXT>
</DOC>
