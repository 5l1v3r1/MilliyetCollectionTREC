<DOC>
<DOCNO> 334864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo21.html </URL>
<DATE> 2005/04/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Beşiktaş'ta neşeli antrenman... Ali Güneş Konyaspor maçında yok 
</HEADLINE>
<TEXT>

     Derbi maçta Fenerbahçe'yi yenen Beşiktaş, 1 günlük iznin ardından Konyaspor ile hafta sonunda yapacağı karşılaşmanın hazırlıklarına başladı. 
     BJK Nevzat Demir Tesisleri'nde teknik direktör Rıza Çalımbay yönetiminde gerçekleştirilen idmanda, siyah-beyazlı futbolcuların son derece neşeli oldukları gözlendi. 
     Antrenmana kondisyon ve pas çalışmasıyla başlayan siyah-beyazlılar, daha sonra 3 gruba ayrılarak çift kale maç oynadı. Turnuvada Sergen'in kaptanlığını yaptığı Koray, Ronaldo, Veysel, Okan, Juanfran ve Fatih'in yer aldığı takım birinci oldu. Sergen ve arkadaşları birinci olduktan sonra saha ortasında bir araya gelerek sevinç gösterilerinde bulundu. 
     Bu arada, teknik direktör Çalımbay ve antrenör Zeki Önatlı'nın yer aldığı Tayfur, İbrahim Akın, Cordoba, Sezer ve Ergun'dan oluşan takım 2., Tümer, Carew, Ahmet Dursun, Pancu, Tayfun, Emre ve Berkant'ın yer aldığı ekip ise 3. sırada yer aldı. 
     
     6 FUTBOLCU KATILMADI 

     Siyah-beyazlıların yaptığı haftanın ilk antrenmanına sakatlıkları süren 6 futbolcu katılmadı. 
     Hafif sakatlıkları bulunan Çağdaş, Ahmed Hassan, İbrahim Toraman ve Mustafa Doğan üst sahada koşu yaptıktan sonra, tesislerde tedavi oldu. 
     Sakatlıkları bulunan Ahmet Yıldırım ile Ali ise çalışmada yer almadı. 
     Bu arada sakatlığı geçen Fatih, uzun bir aradan sonra takımla birlikte antrenmana çıktı. 
     
     ALİ, KONYASPOR MAÇINDA YOK 

     Ali Güneş'in, Konyaspor karşılaşmasında sakatlığı nedeniyle forma giyemeyeceği açıklandı. 
     Kulüp Doktoru Ayhan Optur, Ali'nin sağ ayak bileğinde burkulma olduğunu ve Konyaspor karşısında oynayamayacağını söyledi. Optur, belinde spazm olan Ahmet Yıldırım'ın da Konyaspor karşısında oynamasının şüpheli olduğunu belirtti. 
     
     
     PANCU ''KADIKÖY PANTERİ'' FORMASINI GİYDİ 

     Fenerbahçe derbisinde Cordoba'nın kırmızı kart görmesi sonrası kaleye geçen ve başarılı bir performans ortaya koyan Pancu, bugünkü antrenman sonrası, kendisi için özel hazırlanan ve piyasaya da sunulan formasını giydi. 
     Rumen futbolcu, arkasında ''Pancu, 1 ve Kadıköy panteri'' yazan formayı giyip basın mensuplarına poz verdi. 
     
     AHMED HASSAN'A OĞUL DESTEĞİ 

     Beşiktaş'ın Mısırlı futbolcusu Ahmed Hassan Kamel, bugünkü antrenmana oğlu Habib'i de getirdi. 
     Sakatlığı nedeniyle takımdan ayrı çalışan Ahmed Hassan, bir süre oğluyla futbol oynadı. 

     
</TEXT>
</DOC>
