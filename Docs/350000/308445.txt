<DOC>
<DOCNO> 308445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/soneko04.html </URL>
<DATE> 2005/01/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Yapısal değişikliklerle birlikte ekonominin çarkları yağlanmış olacak" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yapısal reformları süratle tamamlamayı arzu ettiklerini belirterek, ''Yapısal değişikliklerle birlikte aslında Türkiye'de ekonominin çarkları yağlanmış olacaktır'' dedi. 
     Şener, A.A muhabirine yaptığı açıklamada, bayram sonrasında Parlamento da yoğun faaliyetleri olacağını söyledi. 
     Makro ekonomik istikrarın sağlandığını ifade eden Bakan Şener, şunları söyledi 
     ''Ama Türkiye'nin yapması gereken pek çok iş vardır, reform vardır. Bayram sonrasında gündemimizde yapısal reformlar olacaktır. Gelir İdaresi, Bankalar Sosyal Güvenlik Reformu kanunları tasarı taslağı ile bağımsız kurumlarla ilgili çerçeve kanun ve diğer kanunların hükümetinin de gündeminde, TBMM gündeminde olacaktır. Biz süratle yapısal reformları tamamlamayı arzu ediyoruz. Çünkü, yapısal değişikliklerle birlikte aslında Türkiye'de ekonominin çarkları yağlanmış olacaktır. Mekanizma daha iyi işleyecektir.'' 
     
     YAPISAL REFORMLARDA TAKVİMİ TAKİP EDİYORUZ 
     Şener, TBMM'nin 1 Şubat'a kadar çalışmalara ara verdiğini, bu nedenle yapısal reformlarla ilgili çalışmaların Şubat ayında TBMM'nin gündeminde olacağını belirterek, ''Yapısal reformlarda takvimi takip ediyoruz. Herhangi bir gecikme ve sorun yoktur. Yapısal reformlara ilişkin gün, hafta, ay belirlemesi yapmamıştık'' dedi. 
     Gelir İdaresi kanun tasarısı taslağının henüz son şeklini almadığını ifade eden Şener, şu görüşlere yer verdi 
     ''Şu anda tartışılan bir metin var. Yaptığımız değerlendirmede ilgili bakanlarla oturduk, Başbakanlık Müsteşarı da vardı. Bu toplantıda metine son noktayı koymadık. Bazı eksikliklerin olduğunu düşündük. Nereden geliyordu Şundan geliyordu bu eksiklikler biz temel olarak gelir politikaları ile gelir uygulamalarını birbirinden ayırmak istiyoruz. Yani gelir politikalarını oluşturan birim ile gelir ve vergi ile ilgili uygulamalarını gerçekleştiren birim bir birinden ayrı olacak.'' 
     
     ''GELİR İDARESİ KONUSUNDA İKİ METİN VAR'' 
     Gelir idaresinin uygulamacı birim olacağını ifade eden Şener, şunları kaydetti 
     ''Bu temel ayırımı yaptıktan sonra gelen taslak metinde buna çok uygun olmayan bazı bölümler gördük. Üzerinde ben de bazı öneriler oluşturdum. Daha sonra Başbakanlık diğer bazı kuruluşlardan da görüş istedi. En son Başbakanlık'tan bana gelen Vergi Konseyi'nin hazırladığı taslaktır. Dolayısıyla benim elimde iki tane metin var biri Maliye Bakanlığı'nın hazırladığı metin diğeri de Vergi Konseyi'nin hazırladığı taslak metini birlikte değerlendireceğim. Daha sonra üzerinde çalışacağız tespitlerimizi yapacağız. Bir araya geleceğiz nihai bir metin ortaya koymaya çalışacağız.'' 
     
     MEDYA PATRONLUĞU VE BANKA SAHİPLİĞİ 
     Şener, kendisine Finansal Hizmetler kanun tasarısı taslağı olarak gönderilen taslağın adı için de ''adı her halde Bankalar Kanunu olacak'' dedi. Abdüllatif Şener, medya patronlarının, banka sahipliği konusunda şu safhada bir şey düşünmediklerini ve herhangi bir çalışma da yapmadıklarını belirterek, şöyle devam etti 
     ''Yasalaşma süreci içinde ne ortaya çıkar, onu birlikte izleyeceğiz. Ama hiçbir zaman bir düzenleme olsa bile mevcut durumun göz önüne alınmayacağı bir düzenleme ön görmemek lazım. Yani tarafların mağdur olacağı bir geçiş durumu olmamalıdır. Devletin piyasadaki işler karşısında yansız kalmasını sağlayacak etkilemeyecek bir makul geçiş süreciyle birlikte düşünülebilecek bir konudur.'' 
     
     SAYIŞTAY'IN DENETİMİ 
     Bankacılık Düzenleme ve Denetleme Kurumu'nun BDDK tarafından hazırlanan taslak üzerinde çalışmaları yaparak Başbakanlığa gönderdiklerini hatırlatan Bakan Şener, şunları söyledi 
     ''Kanunlar Kararlar Genel Müdürlüğü hukuk tekniği açısından da taslağı inceliyor. Ben öyle zannediyorum ki bayramdan sonra TBMM'ye sevk edilecek duruma gelir. Denetim konusunda Sayıştay Kanunu var. Sayıştay Kanunu dışındaki usul dışında yeni bir usulü iktas etmenin doğru olmadığı kanaatindeyim. Sonra Sayıştay raporları üzerine, işlemlerin yapılması zorunluluğunun ilgili Bakan'a gelmesi de doğru değil dedik. Bu herkes tarafından kabul gördü.'' 
     
     SAVCININ DA İTİRAZ HAKKI OLMALI 
     Şener, Bankacılık tasarısı ile ilgili olarak ''Diğer taraftan soruşturma izinlerinin Bakan tarafından verilmemesi halinde yargılamanın önünü kesmek de doğru değil. Yargı sürecinde Bakan izin vermese bile savcı her zaman savcının itiraz hakkı olmadır diye düşünüyorum. Bu da doğru ve makul bir değişiklik önerisi olarak görülüyor bunda bir problem yok'' diye konuştu. 
     Başbakan Yardımcısı Şener, bildiği kadarıyla Sosyal Güvenlik Kanun tasarısı taslağındaki çalışmalarda son safhaya gelmiş durumda olduğunu ve bayramdan sonra Bakanlar Kurulu'na ve TBMM'ye sevk edileceğini söyledi. 
     
     ''BÜROKRATİK İŞLEMLER PEŞİNDE KOŞMAK HALKIMIZI YORMAKTADIR'' 
     Bayramdan sonraki Ekonomi Koordinasyon Kurulu'nda ana konusunun bürokratik engeller olduğunu vurgulayan Şener, şunları söyledi 
     ''Kamu hizmeti almak isteyen vatandaş ve işadamlarımızın, bürokratik formalitelerin asgari düzeye ineceği bir yapının ortaya konması lazım. Çok sayıda evrak ve belge, uzun süre alan bürokratik işlemler peşinde koşma insanımızı yormaktadır. Ekonomik performansımızı olumsuz etkilemektedir. Ülke ekonomisinin uluslararası rekabet gücünü olumsuz etkilemektedir. Biz bunları masaya yatıracağız, hepsini gözden geçireceğiz, önemli adımlar atacağımızı zannediyoruz.'' 
     
     ''BÜTÇE DENGELERİNİ BOZAN KARAR ALMIYORUZ'' 
     Devlet Bakanı ve Başbakan Yardımcısı Şener, Başbakan Recep Tayyip Erdoğan tarafından çiftçiye yönelik yapılan tarımsal destek açıklamalarının bütçe dengeleri içerisinde hesabının yapılmış olduğunu vurgulayarak, şöyle devam etti 
     ''Dolayısıyla bütçe dengelerini bozan herhangi bir kararı biz almıyoruz. Geçen yılda, önceki yıl da hükümetin değişik gelir gruplarına ilave desteklerini disiplini bozucu etkileri olacağı kaygılarıyla eleştirenler olmuştu. Ama hiçbir zaman yıl sonunda bütçe dengeleri bozulmamıştır, mali disiplinden ödün verilmemiştir. Hükümet, ekonomik istikrar sürdürmüştür ve istikrarı sürdürmekte kararlıdır. 2005 yılı için de programımız budur. Mali istikrar önceliklerimizin başında gelmektedir. Yapılan tüm açıklamalar bütçe dengeleri öngörülerek yapılan açıklamalardır.'' 
     
     ''TÜRKİYE'NİN TRİLYON DOLARLAR SEVİYESİNE ULAŞMASI ZOR DEĞİL'' 
     Türkiye'nin trilyon dolarlar seviyesindeki bir ekonomiye ulaşmasının zor olmadığını ifade eden Şener, istikrar ortamının Türkiye'yi kolaylık bu düzeye taşıyacağını kaydetti. 
     Başbakan Yardımcısı Şener, yaptıkları hesaplara göre, Türkiye yılda ortalama yüzde 6.2 büyümesi halinde 2020 yılında milli gelirin 1.5 trilyon doların üzerinde olacağını bildirdi. 
     Şener, ''Bizim yakalamak istediğimiz Türkiye budur, bunu gerçekleştireceğiz. Onun için istikrar diyoruz onun için mali disiplin diyoruz, bunu sürdüreceğiz'' dedi. 
     
</TEXT>
</DOC>
