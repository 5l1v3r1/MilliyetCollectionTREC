<DOC>
<DOCNO> 315142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo19.html </URL>
<DATE> 2005/02/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Galatasaray, Sakaryaspor maçı hazırlıklarına başladı... 
</HEADLINE>
<TEXT>

     Galatasaray, deplasmanda 3-0 kazandığı Çaykur Rizespor maçı sonrası bir günlük iznin ardından, 19 Şubat Cumartesi günü Sakaryaspor'la yapacağı karşılaşmanın hazırlıklarına başladı. 
     Florya Metin Oktay Tesisleri'nde teknik direktör Gheorghe Hagi yönetiminde gerçekleştirilen ve yaklaşık 1,5 saat süren idmanda, Çaykur Rizespor maçında 90 dakika forma giyen oyuncular düz koşu yapmakla yetinirken, diğer futbolcular ise çift kale maç yaptı. 
     Ayrıca, çalışmaya özel neden göstererek geç katılan Necati ise düz koşuyu tek başına yapmak zorunda kaldı. 
     Sarı-kırmızılılarda yeni transferler Hakan Yakın, Ribery ve Hasan Kabze çift kale maçta performanslarıyla ve attıkları gollerle dikkat çekerken, sakatlığından yeni kurtulan ve cuma günü takımla birlikte çalışmalara başlayan Hasan Şaş da çift kale maçta sergilediği oyunla tamamen iyileştiğini gösterdi. 
     Galatasaray'da dedesini kaybeden Hakan Şükür, cenazeye katılmak üzere Sakarya'ya gittiği için antrenmanda yer alamadı. 
     Sarı-kırmızılılar, Sakaryaspor maçı hazırlıklarını yarın gerçekleştirecekleri çift antrenmanla sürdürecek. 
     
</TEXT>
</DOC>
