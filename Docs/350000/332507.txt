<DOC>
<DOCNO> 332507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko03.html </URL>
<DATE> 2005/04/12/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Fortis Bankası Dışbank'ı almak üzere Doğan grubuyla anlaştı 
</HEADLINE>
<TEXT>

     Belçika-Hollanda ortaklığı olan Fortis, Türkiye'nin en büyük yedinci özel sermayeli bankası olan Dışbank'ın yüzde 89.3'ünü alma konusunda dün Doğan Grubu ve banka çalışanlarının iki sandığı ile anlaştı. 
     Fortis, anlaşmanın toplam 985 milyon avro dolayında olacağını açıkladı. Fortis ayrıca halka açık yüzde 10 dolayındaki hisse için de çağrı yapacak. 
     Anlaşmayla birlikte Dışbank Türkiye'nin en yüksek yabancı sermayeli bankası haline gelecek. 
     Bankacılık ve sigorta alanında faaliyet gösteren ve Avrupa'nın en büyük finans kurumlarından olan Fortis'in toplam piyasa değeri 28.6 milyar avro. 
     
     Büyüme stratejisine uygun 

     Anlaşma ile ilgili bir açıklama yapan Fortis'in CEO'su Jean-Paul Votron, satın almanın Benelux Belçika, Hollanda , Lüksemburg ülkeleri dışındaki faaliyetlerini büyütme stratejisiyle tam olarak uyuştuğunu belirtti. Vorton, Fortis'in 70 milyonun üzerinde genç ve dinamik bir nüfusa sahip olan Türkiye pazarına girişle stratejik bir yatırım yaptığına da dikkat çekti. 
     Dışbank'ın CEO'su Tayfun Bayazıt dasatın almanın sadece Dışbank'ın başarısını değil, aynı zamanda Türkiye ekonomisine olan pozitif bakışı da gösterdiğini bildirdi. 
     
     Satış için arayışlar haziranda başladı 

     Doğan Holding geçtiğimiz haziran ayında, bankacılıkta uluslararası ve yerel gelişmeler çerçevesinde ana ortağı olduğu Dışbank ile ilgili olarak işbirliği, ortaklık, hisse devri olasılıklarının araştırılmasına karar verdiğini açıklamıştı. 
     Son olarak dün Dışbank'tan yapılan açıklamada, 8 nisan tarihi itibarıyla çalışmalarını tamamlamış olan bazı uluslararası bankaların tekliflerini Doğan Holding'e sundukları ve tekliflerin incelendiği bildirilmişti. 

     
</TEXT>
</DOC>
