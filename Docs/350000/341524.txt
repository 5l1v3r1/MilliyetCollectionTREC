<DOC>
<DOCNO> 341524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko31.html </URL>
<DATE> 2005/05/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
TEB Genel Müdürü Net karımız yüzde 272 arttı 
</HEADLINE>
<TEXT>

     Türk Ekonomi Bankası TEB Genel Müdürü Varol Civil, 2005 yılının ilk üç ayında net karlarının geçen yılın aynı dönemine göre yüzde 272 artışla 26.5 milyon YTL’ye ulaştığını belirterek, "BNP’nin henüz bize rüzgarının etkisi var" dedi. 
     Civil, TEB’in BNP Paribas ile birleşmeyi gerçekleştirdiği 2005’in ilk çeyreğine ilişkin mali sonuçlarını açıkladığı basın toplantısında, kredilerde yüzde 36.5, toplam aktiflerde yüzde 26.8 büyüme sağladıklarını söyledi. 
     Civil, kredilerde yaklaşık 2 milyar YTL’ye ulaştıklarını, mevduatın 2.3 milyar YTL, aktif toplamının 3.8 milyar YTL olarak gerçekleştiğini bildirdi. 
     Bankanın istikrarlı şekilde büyüdüğünü, personel sayısının 2,221’e, şube sayılarının 93’e çıktığını ifade eden Civil, hala sektörün en likit bankalarından birisi olduklarını kaydetti. 
     Civil, "Ekonomideki gelişmeler ve risk unsurunun düşüşü ve istikrarlı büyüyen ekonomik yapı bizim likit aktiflerden bir miktar daha getirisi yüksek olan kredilere, menkul değerlere doğru ilerlememize zemin oluşturdu" dedi. 
     Varol Civil, mevduat kredi oranı yüzde 82.1 olmasına rağmen, iyi bir risk yönetimi sayesinde takipteki kredilerinin yüzde 1.2’ye geldiğine dikkat çekti. 
     Civil, 101 adet olan yıl sonu toplam şube sayısı hedefini 115’e yükselttiklerini belirterek, "2006’yı 125 ve 2007’yi 150 şubeyle kapamayı planlıyorduk. Ama, sektör yabancı sermaye akışı ile hızlı değişim gösteriyor. Farklı fırsatlar çıkarsa şube sayısını artırmamız mümkün" diye konuştu. 
     
     ORTAKLIĞIN İLK MEYVESİ, TRADE CENTER 
     TEB-BNP Paribas ortaklığından bahsederken Civil, bu ortaklığın stratejik bir işbirliği şeklinde gerçekleştirilmesinin kendilerinin yönetimde devamlılığını sağladığını ve bunun önemli bir avantaj olduğunu söyledi. 
     Civil, "Bu, bize faaliyetlerimizi kesintisiz sürdürme avantajı, büyümeyi istediğimiz alanları daha hızlı hayata geçirmeyi sağlayacak" şeklinde konuştu. 
     TEB markası altında faaliyetlerini sürdüreceklerini de bildiren Civil, ortaklığın kısa ve orta vadede katkılarını anlatırken, BNP Paribas’ın dünyada 85 ülkede faaliyet göstermesinin, dış ticaretteki paylarını artırmada etkili olacağını vurguladı. 
     BNP Paribas’ın Kuzey Afrika, Orta Doğu ve Güneydoğu Asya ülkelerinde çok etkin olduğunu, BNP Paribas ile buralarda çok daha etkin hizmet vereceklerini söyleyen Civil, şunları kaydetti 
     "Bunun ilk göstergesi olarak, Haziran ayında Trade Center konseptini açıklayacağız. Bu, BNP’nin dış ticarette müşteri hizmetini etkinleştirmek için bir farklılaşma olarak sunduğu bir ürün. Biz de Türkiye’de üç ayrı bölgede, İstanbul, İzmir ve Adana’da Trade Center açılışı yapacağız. 6-8 Haziran’da açılışı yapılacak. Dış ticarette etkinliğimizi artırmak bize çok önemli katkı sağlayacak. Bu, ortaklığın ilk meyvesi olacak." Cezayir’deki BNP’de bir Türk masası kurduklarını, bunun 15-20 gün içinde hizmete başlayacağını belirten Civil, bu ülkede çalışan işadamlarıyla işbirliği imkanlarını artırmak istediklerini söyledi. 
     Kurumsal bankacılıkta proje ve ürün finansmanında daha etkin yapıya geçmeyi planladıklarını ifade eden Civil, yeni ortakla birlikte büyümeleri gereken alanın bireysel bankacılık ve küçük ve orta ölçekli bankacılık olduğunu kaydetti. 
     Diğer finansal şirketlerinin çalışmalarını anlatırken, 10’a yakın çalışma grubu oluşturduklarını aktaran Civil, BNP Paribas ile ortaklık sırasında öngördüklerinden çok daha fazla işbirliği ve sinerji yaratacakları alanlar gördüklerini söyledi. 
     
     "BÜYÜME DAHA DA HIZLANACAK" 
     Civil, kredilerdeki ve bilançodaki büyümede BNP Paribas ortaklığının etkisi olup olmadığının sorulması üzerine, şunları kaydetti 
     "BNP’nin henüz bize rüzgarının etkisi var. Önümüzdeki dönem açıklayacağımız yeni faaliyet alanlarımız henüz devreye girmediği için tam anlamıyla buna BNP etkisi demek doğru olmaz. Aslında bunda BNP’den ziyade, Türkiye ekonomisindeki gelişmelerin etkisi var diyelim. Türkiye ekonomisindeki bu istikrarlı ve olumlu hava devam ettiği, makro ekonomik göstergelerde bu olumlu sürdüğü cihetle biz de bilançomuzdaki likit aktifimizi getirisi daha yüksek olan alanlara kaydırdık. Aslında karlılıktaki esas etki buradan kaynaklanıyor." Civil, ortaklığının etkisi tam olduğu taktirde büyümenin daha da hızlanacağını vurguladı. 
     2001 krizinden sonra Türk bankacılığının makro ekonomik göstergelere paralel olarak karlarını ve sermayelerini artırdığını, faaliyetlerini rahatlıkla sürdürecek düzeyde olduğunu belirten Civil, yerli-yabancı banka ayrımını çok doğru bulmadığını söyledi. 
     Civil, şöyle konuştu 
     "Bankacılığımızın GSMH’ye oranı yüzde 70 iken, bu Avrupa’da iki misliyse bizim oralara gelmemiz için büyüyen bankacılığın finansmanında yabancı sermayenin katkısı olması son derece doğal. Eğer bizim ülkemizde büyümenin finansmanında yabancı yatırımcılar gelip katkı sağlayacaklarsa bunu çok doğal, olumlu gelişme ve Türkiye ekonomisine güven olarak görmeliyiz." Civil, bireysel bankacılık planlarında Mortgage sistemiyle büyüme, tüketici kredileri finansmanında ağırlıklı rol alma bulunduğunu aktardı. 
     
     "YABANCILARIN İŞTAHLI OLMALARI İÇİN SEBEP ÇOK" 
     Kayıt dışı olmayan tek sektörün bankacılık olduğunu savunan Civil, kayıt dışı sistem bankacılığa çekildiğinde büyümenin hızlanacağını kaydetti. 
     Türkiye’de yabancıların payının yüzde 30’lara kadar gidebileceğini dile getiren Civil, yabancıların gelmesiyle daha kaliteli rekabet olacağını söyledi. 
     "Yabancıların iştahlı olmaları için sebep çok" diyen Civil, Türkiye’nin kişi başına mevduat ve kredi rakamının düşüklüğüne, 70 milyon nüfusa ve dünyanın 16. büyük ekonomisi olduğuna dikkat çekti. 
     Civil, "Yabancılar Türkiye’ye gelmek için geç bile kaldılar" diye konuştu. 
     
</TEXT>
</DOC>
