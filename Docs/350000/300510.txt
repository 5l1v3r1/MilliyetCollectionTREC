<DOC>
<DOCNO> 300510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun44.html </URL>
<DATE> 2004/12/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fransız gazeteciler Direnişçiler, seçimi Bush'un kazanmasını istiyordu 
</HEADLINE>
<TEXT>

     Irak'ta kaçırılan Fransız gazeteciler, kendilerini kaçıran militanların, ABD başkanlık seçimlerinde George Bush'un kazanmasından yana olduklarını belirtti. 
     Fransız gazetecilerden Georges Malbrunot, Le Figaro'da çıkan yazısında, kendilerini kaçıran Irak İslam Ordusu grubundan bir kişinin, ''ABD başkanlık seçimlerinde Bush'un yeniden seçilmesinin davalarına destek bulmada yardımcı olacağını'' söylediğini aktardı. 
     Malbrunot, militanların, ''Biz Bush'u istiyoruz, çünkü böylece Amerikan askerleri Irak'ta kalacak ve bu yolla gelişebileceğiz'' dediklerini belirtti. 
     Georges Malbrunot, kendisini grubun iç istihbarat başkanı olarak tanıtan bir başka kişinin de İslam Ordusu'nun 4 düşmanı olduğunu söylediğini, bunları da ''Amerikan ve koalisyon güçleri askerleri, onların işbirlikçileri İtalyan işadamları ve Fransızlar dahil , Irak polisi ve casuslar'' olarak tanımladığını anlattı. 
     İslam Ordusu'nun 15 ila 17 bin üyesi olduğunu belirten Malbrunot, bu grubun rehin alma eylemlerini çok dikkatli düzenlediğini ifade etti. 
     Malbrunot, kendisiyle birlikte kaçırılan meslektaşı Christian Chesnot ile birlikte, öldürülebilecekleri endişesi taşıdıklarını anlattı. 
     Malbrunot, kafası kesilmiş rehineler gördüklerini, bu rehineler arasında 2 Makedonyalı, bir Irak elektrik santralı yöneticisi ile Irak Ulusal Kongresi lideri Ahmed Çelebi'nin bir koruması bulunduğunu kaydetti. 
     Radio France Internationale muhabiri 38 yaşındaki Chesnot ile Le Figaro muhabiri 41 yaşındaki Malbrunot, 20 Ağustos'ta Necef'e giderken kaçırılmışlar, 4 aylık rehine hayatının ardından birkaç gün önce bırakılmışlardı. 
     
</TEXT>
</DOC>
