<DOC>
<DOCNO> 323931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/yazar/gunes.html </URL>
<DATE> 2005/03/16/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Avrupa'daki Türkler 
</HEADLINE>
<TEXT>


Türkiye Araştırmaları Merkezi Vakfı Almanya'da Essen'de kurulmuş olan çok önemli bir kuruluş. Özellikle göçmenlerin sorunlarını araştıran ve yıllardır önemli bulguları yayımlayan olan bu kuruluşun başında Prof. Dr. Faruk Şen var. Geçen hafta Prof. Şen yeni bir araştırmaya ilişkin kısa bir bilgi notunu bana yollamıştı. Bu not gerçekten son derece ilginç bilgiler içeriyordu. Araştırmaya göre Avrupa'daki Türklerin Avrupa ekonomisine doğrudan ve çok önemli katkıları oluyormuş. 

Milyar euro GSYİH Üretim Pay 7 Belçika 279.6 2 0.7 Danimarka 195.7 1.4 0.7 Almanya 2190.5 48.1 2.2 Fransa 1625.2 6.5 0.4 Hollanda 464.8 7.5 1.6 Avusturya 232.9 4.2 1.8 İsveç 234.2 0.9 0.4 B. Britanya 1731.8 1.6 0.1 Diğer AB ül. 2759.9 0.4 0.0 AB15 9714.6 72.6 0.7 AB25 10196.1 72.6 0.7 

Yukarıdaki tablonun ilk sütununda çeşitli AB ülkelerinin milli geliri, ikincisinde Türklerin katkısı, son sütunda da bu katkının payı yüzde olarak yer alıyor. Dikkat edilirse, en büyük katkı Almanya'da yüzde 2'yi aşıyor. Avusturya ve Hollanda'da da benzer düzeyde katkı sağlanıyor. AB toplamında ise bu rakam hiç de küçümsenecek bir boyuta varıyor tam 72.6 milyar euro. Bu öylesine önemsenmesi gereken bir büyüklük ki, AB'ye yeni giren 10 ülkenin 8'inin GSYİH'sini aşıyor. Yani Türkler Avrupa'nın içinde sanki koca bir ekonomi. 
Öte yandan, Türkiye'nin milli geliri 350 milyar dolar civarında. Bu hemen hemen 260 milyar euro ediyor. Elbette çok ciddi bir büyüklük. Büyük bir nüfusa sahip olan Türkiye'nin büyük bir milli gelir yaratması gayet normal. Üstelik ülkemizde 22 milyon insan çalışıyor. Ancak AB ülkelerinde çalışan 1.3 milyon Türkün kendi ülkesinde çalışan 22 milyon insana göre bu denli gelir yaratabilmesi gerçekten şaşırtıcı. 
AB'de Türklerin kişi başına geliri 18.600 euro, yani 25 bin dolar ediyor. Türkiye'de ise kişi başına düşen gelirin 3.100 euro civarında olduğunu düşünürsek, bunun ciddi biçimde yüksek olduğu anlaşılır. Yani Türkler Avrupa'ya giderek hem oranın ekonomisine, hem de kendilerine ciddi biçimde olumlu katkıda bulunup zenginleşiyor. 
Bununla beraber, "çalışan başına milli gelir" hesabı yapılırsa ülkemizde 22 milyon insanın ortalama 12.000 euro ürettiği ortaya çıkar. Bu da Avrupa'nın sadece yüzde 30 altında. Satın alma gücü de eklenirse durumun hiç de fena olmadığı düşünülebilir. Yine de AB'deki 15 ülkenin kişi başına ortalama geliri 25.390 euro. Yani Türkler ortalama Avrupalının yarısı kadar gelire sahip. 
Bu farkın ortadan kalkması elbette zaman alacaktır. Ancak buradan çıkarılması gereken bir başka ders, Türkiye'de kişi başına yaratılan değerin hala çok gerilerde bulunduğudur. Avrupa'daki Türkler Avrupa'nın diğer çalışanlarıyla farklarını azaltabilmişler. Ya Türkiye'deki Türkler İşte bu da en temel konu. Kişi başına 15.000 euroluk bir refah düzeyine gelmeden AB'ye tam üye olmak kolay olmayacaktır. 



</TEXT>
</DOC>
