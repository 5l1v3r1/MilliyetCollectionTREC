<DOC>
<DOCNO> 301183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/yasam/yas01.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızımı benden koparamazlar' 
</HEADLINE>
<TEXT>


Kızının velayeti, boşandığı Fransız eşine verildi. O da kızını yasadışı yollarla Türkiye'ye kaçırdı. Engin Kandemir şimdi bu kaçışın kitabıyla gündemde 

Elif Korap 

Gazeteci Engin Kandemir, Fransız eşinden boşandıktan sonra kendi kızını yasadışı yollarla Türkiye'ye kaçırışını, yazdığı bir kitapla anlattı. 
Yıllar önce ABD'li Betty Mahmudi'nin kızıyla İran'dan kaçışını konu ettiği 'Kızım Olmadan Asla' adlı kitabı, tüm dünyada yankı bulmuş ve en çok satan kitaplar listesindeki yerini almıştı. Kandemir de tıpkı Mahmudi gibi kızıyla kaçışını anlattığı bir roman yazdı. Romanın adı ise "Kızımı Benden Koparamazlar". 

Kızı tokatlanınca... 
Galatasaray Lisesi'ni bitirdikten sonra işletme eğitimi için Fransa'ya giden Kandemir, Pascal Lumarola'ya şık olur evlenirler. Ancak çift, evliliklerinin 12. yılında, Beril henüz 3 yaşındayken ayrılır. Mahkeme Beril'i, annesine verir. Kandemir, nadir yapılan görüşmelerden birinde 3 yaşındaki kızından, annesinin sevgilisinin kendisini karanlık bir odaya kapattığını, zaman zaman da tokatladığını öğrenir. 

'Birlikte çok mutluyuz' 
Kandemir, devamını şöyle anlatıyor "O an kararımı verdim. Kızım gittikçe içe dönük bir kız olmaya başlamıştı. Ama yasalar da belliydi. Kızım annesiyle kalmak zorundaydı ve bir şey daha olmuştu. Pasaportumda kızımın işlenmiş olduğu sayfa koparılmıştı. Çok öfkelendim. Sahte pasaport hazırlattım. Kızımı 15 günlüğüne aldığımda, bir daha dönmeyeceğimizi biliyordum. Pasaportun bize ulaşması söylediklerinden daha uzun sürdü. Türkiye'ye gelemiyorduk. 
Serbest dolaşımın olduğu İtalya'ya kaçtık. Sonunda Triste'den bir yük gemisinin kaptanıyla anlaştım. Suriye'ye hayvan taşıyan bir gemiyle kaçacaktık. Fakat gemiyi kaçırdık. Sahte pasaportlar gelince uçak bileti aldım ve İstanbul'a uçtuk. İtalya polisi pasaportların sahte olduğunu anlamadı. Fakat Türkiye'ye girerken yakalandık ve tutuklandım. Hemen burada dava açtım ve davayı kazandım. Kızım şu anda 14 yaşında ve çok mutluyuz." 

'Babalar da sever' 
Kandemir kitabı yazış nedenini ise şöyle anlatıyor "Babaların da çocuklarını anneleri kadar sevdiğini anlatmak istedim. Fransa'da hakkımda kampanyalar açıldı. Bir cani gibi gösterildim. Halbuki ben kızım olmadan yaşayamazdım." 


</TEXT>
</DOC>
