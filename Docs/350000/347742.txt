<DOC>
<DOCNO> 347742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun03.html </URL>
<DATE> 2005/06/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Afganistan'da camide patlama Ölü sayısı 20'ye çıktı 
</HEADLINE>
<TEXT>

     Afganistan'ın güneyindeki Kandahar kentinde bir camide meydana gelen patlamada ölü sayısı 20'ye yükseldi. 
     Kandahar Hastanesi'nde görevli doktor Nezir Ahmedzai, patlamada 20 kişinin öldüğünü ve çoğu patlamada ölen Kabil polis şefi Ekrem Hakrizval'ın korumaları olmak üzere 45 kişinin yaralandığını söyledi. Hastanede çalışan bir başka görevli ise yaralı sayısını 4'ü ağır olmak üzere 72 olarak verdi. 
     Hastane Başhekimi Muhammed Haşim Alokozai'ye göre, yaralılar, bir intihar komandosunun camiye girerek üzerindeki bombaların pimini çektiğini anlattılar. 
     İçişleri Bakanlığı sözcüsü Lütfullah Meşal, Taliban karşıtı açıklamalarıyla dikkati çeken Molla Abdullah Feyaz'ın kendi adının verildiği camide yapılan cenaze töreninde düzenlenen intihar saldırısında, Hakrizval ile bazı polis görevlilerinin öldüğünü belirtti. 
     Patlama sırasında duvarın arkasında kaldığı için kurtulan Nanani Aga adlı kişi, "Patlamanın şiddetiyle şuurumu kaybettim, kendime geldiğimde birçok insanın öldüğünü ya da yaralandığını fark ettim. İnsanlar etrafta koşuşturuyordu, bazıları yerde bağırıyordu. Etraf ceset doluydu" dedi. 
     Amerikan ordusu liderliğindeki güçlerce 2001 yılının sonunda iktidardan uzaklaştırılan Taliban rejiminin kalesi konumundaki Kandahar'da, 17 Mart'ta yol kenarına yerleştirilen patlayıcıların havaya uçurulması sonucu 5 kişi ölmüş ve 17'den fazla kişi yaralanmıştı. Yetkililer, ABD Dışişleri Bakanı Condoleezza Rice'ın Kabil ziyareti sırasında düzenlenen bu saldırıdan hükümet karşıtı güçleri sorumlu tutmuştu. 
     Kandahar'da, Ocak 2004'de bisiklete bağlanan bir bomba patlamış, patlamada çoğu çocuk 15 kişi ölmüş ve onlarca kişi yaralanmıştı. Hükümet patlamanın sorumlusunun Taliban militanları olduğunu açıklamıştı. 
     ABD'nin desteklediği Devlet Başkanı Hamid Karzai hükümetine karşı çıkan Taliban üyeleri ve diğer militanlar, kış aylarında düzenledikleri birçok bombalama ve saldırıdan sonra son haftalarda eylemlerine hız verdiler. 
     Amerikan ordusu liderliğindeki koalisyon askerleri ve Afgan güçleri, düzenledikleri operasyonlarda, mart ayından bu yana 200 civarında militanı öldürdü ya da ele geçirdi. 
     
</TEXT>
</DOC>
