<DOC>
<DOCNO> 300825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/cemal.html </URL>
<DATE> 2004/12/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Erdoğan nereye 1 
</HEADLINE>
<TEXT>


Brüksel, Conrad Oteli. Başbakan Erdoğan'ın 17 Aralık basın toplantısı daha yeni bitmiş. 
Salonda keyifli esintiler... 
Erdoğan'ın yakın çevresinden, bir başka deyişle iç kabinesinden Cüneyd Zapsu'nun yüzünde neredeyse güller açacak. 
Diyor ki 
"Üçüncü hedef de vuruldu Hasan Cemal Bir numara, partinin kurulmasıydı. İkincisi başbakanlıktı. Üçüncüsü de AB'den tarihti, bu da oldu." 
Peki ya dört numara 
Cumhurbaşkanlığı mı 
O günkü heng me içinde dört numaralı hedefi sormayı unuttum. Ama Cüneyd Zapsu'nun bu sözleri beni yıllar öncesine götürdü. 
1992'nin şubat ayı. 
Demirel üç dört ay önce başbakanlık koltuğuna oturmuş ve ilk Washington ziyaretini yapmış. 
Türkiye'ye dönüyoruz. 
Uçağın ön tarafında, New York Times'ın "Türkiye için yeni rol, yeni lider" konulu başyazısını okuyan Demirel, bir anda keyifleniyor ve eliyle gazeteyi şöyle bir kaldırıp etrafına sesleniyor 
"Hedef vurulmuştur " 
New York'tan yeni kalkan uçağın arka tarafında her zamanki gibi açılan bar yoğun faaliyet içinde. Aralarında Yalım Erez'in de bulunduğu Demirel'in yakın çevresi kendinden emin bir havada, gelecek planlarından söz ediyor. 
Biri kulağıma eğilip 
"Bu da oldu, Baba'yı nihayet Amerika'yla da barıştırdık" diyor neşeyle, "İlk hedef siyaset yasağının kaldırılmasıydı. İkincisi, Baba'nın Başbakan olabileceğini göstermekti. Üçüncüsü, Washington'la barışmasıydı." 
O zaman Demirel açısından bu dördüncü hedefin ne olduğunu sormayı unutmamıştım. 
Yanıt sürpriz değildi 
Çankaya, yani Cumhurbaşkanlığı... 
Tabii Demirel'in de kafasında Özal gibi sistem değişikliği vardı. Parlamenter sistemin işe yaramadığını, Türkiye'nin hızla kalkınabilmesi için Fransa'dakine benzer yarı - başkanlık sisteminin gerektiğini düşünüyordu. 
Özal da farklı davranmamıştı. 
Amerika'dakine benzer bir başkanlık sistemi ile Türkiye'nin çok daha iyi yönetileceğine hep inandı Özal. 1987 genel seçimlerine giderken partisinin, yani ANAP'ın anayasayı tek başına değiştirecek çoğunluğu sandıktan çıkaracağından, sistemi değiştirip Çankaya'ya Başkan baba olarak oturacağından kuşku duymuyordu. 
Ama olmadı. 
Demirel çelme taktı. 
Kısacası, Özal da, Demirel de bu yolda yürümek istediler. 
Başaramadılar. 
Her ikisi de kendi partileriyle ters düştüler. Çankaya'ya çıktıktan sonra umduklarının tam tersi oldu ve partileri de, istikrar da ellerinden kayıp gitti. 
Köşk'te oturup uzaktan kumanda ile idareye karışma gayretleri fazla sonuç vermedi, hatta siyasal istikrarsızlığın derinleşmesine yol açtı. 
Şimdi sıra Erdoğan'da mı 
Şimdi o mu şansını deneyecek 
Olabilir. 
Çünkü Erdoğan'la yakın çevresinden başkanlık sistemi konusunda bir süredir açık sinyaller yanıp sönüyor. 
Aklıma bu bakımdan iki senaryo takılıyor. 
Bunlar da yarınki yazıya kalabilir. 
- 
Bu konuyla ilgilenenler, bu köşede çıkan 3 Haziran 04 tarihli, "Özal'la Erdoğan" başlıklı yazıma da göz atabilirler. 



</TEXT>
</DOC>
