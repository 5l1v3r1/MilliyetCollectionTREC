<DOC>
<DOCNO> 341002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur12.html </URL>
<DATE> 2005/05/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Babaanne, torununun döverek kolunu kırdı... 
</HEADLINE>
<TEXT>

     İbrahim ÖZÇEKİÇ DHA 

      KAYSERİ’de 7 yaşındaki torunu Buket Koçar’ı, döverek kolunu kırdığı gerekçesiyle gözaltına alınan ve çıkarıldığı mahkemece tutuksuz yargılanmak üzere serbest bırakılan babaanne Meliha Koçar, savcının itirazı üzerine tutuklandı. 
     Torunu Buket Koçar’ı döverek kolunu kırdığı iddia edilen Meliha Koçar, çıkarıldığı 2. Sulh Ceza Mahkemesince tutuksuz yargılanmak üzere serbest bırakıldı. Talas Cumhuriyet Savcılığı'nın bu karara bir üst mahkemede itiraz etmesi üzerine, Talas İlçe Emniyet Müdürlüğü ekipleri, geceyarısı Meliha Koçar’ı evine giderek yeniden gözaltına aldı. Bu kez Asliye Ceza Mahkemesine çıkarılan babaanne Koçar, tutuklanarak Kayseri Kapalı Cezaevine konuldu. 
     Talas ilçesi Bahçelievler Mahallesi’nde annesinden ayrılan babası Ersin Koçar ile birlikte babaannesi Meliha Koçar’ın yanında kalan Buket Koçar, sağ kolu kırık ve vücudunun çeşitli yerlerinde darp izleriyle okula gitmişti. Şehit Binbaşı Mahmut Şahin İlköğretim Okulu 1’nci sınıfında, sıra arkadaşlarına, kendisini bu hale babaannesinin getirdiğini anlatan Buket, annesi ile babasının ayrıldıktan sonra babaannesinin kendisini sürekli dövdüğünden yakınmıştı. Buket’in bu hale getirilmesine dayanamayan öğrenci velisi Ergün Sezer, durumu polise bildirmişti. 
     
     BABA DA GÖZALTINA ALINMIŞTI 
     Polis, sağ kolunda kırık ve yara izleri bulunduğunu belirledikten sonra, Buket’in verdiği bilgilere dayanarak babaanne Meliha Koçar ile baba Ersin Koçar’ı gözaltına aldı. Buket’in doktor muayenesi sonucu, Vücudunda darpa bağlı yara oluştuğu ve sağ kolunda kırık bulunduğu’ gerekçesiyle 10 günlük işgöremezlik raporu verilmişti. 
     Kayseri Adliyesi’nde savcı tarafından sorgulanan Meliha Koçar, Buket’in çağla toplamak için çıktığı ağaçtan düştüğünü ve kolunun kırıldığını öne sürmüştü. Savcı, ifadesini aldığı baba Ersin Koçar’ı serbest bırakırken, Meliha Koçar’ı tutuklanması istemiyle 2. Sulh Ceza Mahkemesi’ne gönderdi. Mahkeme ise, Meliha Koçar’ı tutuksuz yargılanmak üzere serbest bıraktmıştı. Adliye binasında gazetecilere tepki gösteren Meliha Koçar, suçsuz olduğunu iddia etmişti. 
     
</TEXT>
</DOC>
