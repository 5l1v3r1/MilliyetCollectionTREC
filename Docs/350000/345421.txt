<DOC>
<DOCNO> 345421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo41.html </URL>
<DATE> 2005/05/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İngilizler İstanbul'dan korkuyor Rakı içen taraftarlar olay çıkarabilir 
</HEADLINE>
<TEXT>

     İNGİLİZ gazeteleri, Şampiyonlar Ligi finali için İstanbul'a giden İtalyan ve İngiliz taraftarlar arasında olay çıkmasından korkulduğunu öne sürdü. 
     Liverpool'un Milan ile İstanbul'da karşılaşacağı dev kupa finaline İngiliz gazeteleri ve BBC, bugün de geniş yer ayırdı. The Independent gazetesinin spor yazarı James Lawton, İstanbul’dan gönderdiği haberde geçmişte yaşanan olayların bugün bir leke olarak kaldığını vurguladı, şöyle yazdı 
     Yaklaşık 30 bin Liverpool ve 20 bin kadar Milan taraftarı arasında umarım bir sorun çıkmaz. Daha da önemlisi, İngiliz taraftarlarla Türkler arasında geçmişte yaşanan olaylar tekrarlanmaz. Liverpool’da John Lennon Havaalanı’nda alınan önlemler rahatlatıcıydı. İstanbul’a giden taraftarlar pasaportlarının yanı sıra maç biletlerini de göstermek zorundaydı. Ancak önümüzde gergin geçecek saatler var. Gün boyu soğuk bira içen, dahası bu sıcak iklimde rakıyı deneyen taraftarlar arasında bazı olaylar yaşanması olası. Bunu söylemek abartılı gelebilir ama bu olasılık yokmuş gibi de davranamayız. İngiliz taraftarlar arasında hırçınlık ve olay çıkarma virüsünün en fazla ülke dışında olduklarında yayıldığı da unutulmamalı.ö The Times gazetesi ise Liverpool taraftarlarının İstanbul maceraları öncesinde dil bilgilerini geliştirmek için kent belediyesinin aldığı bir önlemi sayfalarına taşıdı. Habere göre, Liverpool Belediyesi, Şampiyonlar Ligi final karşılaşması için Türkiye’ye gidecek olan taraftarlara belli Türkçe kalıpları öğreten kartlar bastırdı. Haberde daha sonra şu görüşlere yer verildi 
     Türk garsonlardan, Liverpool’a özel, türlü benzeri bir yemeği Türkçe isteyecek taraftarların nasıl bir tepki alacaklarını kestirmek çok kolay değil. Ayrıca takım şarkısı olan You’ll Never Walk Alone'da Asla Yalnız Yürümeyeceksin diye söylenirse aynı tadı vermiyor.ö 
     
</TEXT>
</DOC>
