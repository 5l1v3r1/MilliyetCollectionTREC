<DOC>
<DOCNO> 342380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/axgun02.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayalimiz artık gerçek olacak' 
</HEADLINE>
<TEXT>


'Baba Beni Okula Gönder' kampanyası için protokol imzalayan ÇYDD ve TÜKD üyeleri, "Bize hayalimizi gerçekleştirme şansı verdiniz" dedi 

ŞENOL DEMİRCİ İstanbul 

Milliyet gazetesinin "Baba Beni Okula Gönder" kampanyasına destek veren Çağdaş Yaşamı Destekleme Derneği ÇYDD ve Türk Üniversiteli Kadınlar Derneği TÜKD ile protokol imzalandı. 

'En başta yer alırız' 
Dernek üyeleri, "Tüm ülkeyi kapsayacak bir proje bizim hayalimizdi. Milliyet bu şansı vermiş oldu" dedi. ÇYDD Başkanı Türkan Saylan, Milliyet'in şemsiyesinde okula gönderilmeyen tüm çocuklara ulaşma şanslarının doğduğunu belirtti. Saylan, "AB'ye giriş sürecinde okula gönderilmeyen 1 milyon kız çocuğu en büyük ayıbımız, bunu nasıl yaparız diye düşünürken Milliyet bu yönde bir proje oluşturdu. Bu proje bizim en başta katılacağımız bir çalışmadır" diye konuştu. Saylan şöyle devam etti 

Tek çatıda toplansa 
"Sivil toplum örgütlerinin, iş dünyasının, halkın, teker teker yaptığı eğitim faaliyetlerini bir çatı altında toplayabiliriz. Özellikle kız çocuklarına yönelik yatılı bölge okullarının faaliyetlerini Milliyet gazetesi çerçevesinde toplayabiliriz. Bu sağlanırsa Türkiye'deki eğitim sorununun büyük bir bölümü çözülecek." 

İlk etapta 500 kız çocuğuna burs 

Bin üyesi olan Türk Üniversiteli Kadınlar Derneği Başkanı Dilek Sarılı, kampanya için tüm üyelerinden bağış toplayacaklarını belirtti. Sarılı, "Sonra da büyük firmalardan bağış akışını sağlayacağız" dedi. Derneğin İstanbul ve Şanlıurfa'da 250'şer kız çocuğuna burs vermek amacıyla bir yıl süreyle yardım kampanyası düzenleyeceğini belirten Sarılı, "Hesap numaralarına ne kadar çok para yatarsa, o kadar çok çocuğu okutabiliriz" diye konuştu. 


</TEXT>
</DOC>
