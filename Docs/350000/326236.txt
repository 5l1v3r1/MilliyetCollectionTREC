<DOC>
<DOCNO> 326236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun65.html </URL>
<DATE> 2005/03/23/ </DATE>
<TIME> 23.01 </TIME>
<AUTHOR>  </AUTHOR>
<HEADLINE>
NASA uzay mekiği uçuşlarını 15 Mayıs'ta başlatacak 
</HEADLINE>
<TEXT>

     Amerikan Havacılık ve Uzay Dairesi NASA , iki yıl önceki Columbia faciasından sonra durdurduğu mekik uçuşlarına 15 Mayıs'ta yeniden başlamayı planlıyor. 
     NASA'nın Uluslararası Uzay İstasyonu ve Uzay Mekiği Programları için görevlendirdiği yöneticileri, uzun aradan sonra Discovery uzay mekiğinin 15 Mayıs ila 3 Haziran tarihleri arasında fırlatılmasının planlandığını belirttiler. 
     Yetkililerden Michael Kostelnik, fırlatma tarihi olarak 15 Mayıs'ı belirlediklerini ancak bazı ayrıntıların bu tarihi biraz geciktirebileceğini söyledi. 
     NASA yetkilisi, belirledikleri tarihler arasında uçuşlara başlayamazlarsa, 12-31 Temmuz tarihlerini ikinci hedef olarak benimsediklerini kaydetti. 
     Columbia uzay mekiğinin 2003'te dünyaya dönüşü sırasında meydana gelen faciadan sonra uzay mekiklerinde yapılan ayrıntılı onarımlarda uzay mekiğinin dış yüzeyinin altı özel seramiklerle ve kanat köşeleri karbon panelleriyle güçlendirildi. 
     
     KURTARMA EKİBİ 
     Öte yandan, yeniden uzay uçuşlarına hazırlanan NASA, mekiğin tehlike yaşaması halinde uzaya bir kurtarma ekibi göndermeyi de planlıyor. 
     NASA yetkilileri, bu amaçla tehlike durumunda acilen uzaya gönderilecek bir ekibi eğitmeyi sürdürüyorlar. 
     
</TEXT>
</DOC>
