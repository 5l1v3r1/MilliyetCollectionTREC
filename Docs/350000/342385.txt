<DOC>
<DOCNO> 342385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/gun05.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'e Taner geliyor 
</HEADLINE>
<TEXT>


Atasagun'un emeklilik dilekçesini vermesinin ardından, MİT'in başına Emre Taner'in getirilmesi bekleniyor 

ANKARA Milliyet 

Müsteşar Şenkal Atasagun'un sürpriz bir şekilde emeklilik dilekçesini vermesinin ardından, kulislerde MİT'in yeni patronluğuna, en kıdemli Müsteşar Yardımcısı Emre Taner'in getirileceği konuşuluyor. 63 yaşındaki Taner, Abdullah Öcalan'ın Kenya'da yakalanıp Türkiye'ye getirilmesi operasyonunun merkezindeki az sayıdaki isimden biri olarak tanınıyor. Atasagun'un sır gibi emeklilik kararının ardında ise, MİT Dış Operasyonlar Daire Başkanı Kaşif Kozinoğlu'yla ilgili tartışmaların ağırlıklı rol oynadığı, Atasagun ile hükümet arasında da özellikle son 4 aydır çalışma prensipleri konusunda görüş ayrılığı yaşandığı öne sürüldü. Hükümetle MİT arasındaki ilk krizin, Avusturya'da yakalanan Alaattin Çakıcı'nın üzerinden eski MİT'çi Faik Meral adına düzenlenen pasaportun çıkmasıyla patlak verdiği, eski Yargıtay Başkanı Eraslan Özkaya, Çakıcı ve Kozinoğlu eksenindeki skandalın da ilişkileri gerdiği kaydedildi. 

Teşkilattaki sıkıntı 
Eski MİT'çi Mehmet Eymür'ün www.atin.org sitesinde yer alan emekli bir teşkilat mensubunun mektubundaki iddialara göre de, MİT içindeki sıkıntılar Atasagun'u yıprattı. Emekli bazı teşkilat mensuplarınca dışarıya sızdırılan iddialarda MİT'in sivilleşme adına gerekli faaliyetleri yapamadığı, Sönmez Köksal'ın başlattığı sivilleşme çabalarının, Atasagun'un göreve gelmesiyle daha farklı bir konuma düşürüldüğü öne sürüldü. 


</TEXT>
</DOC>
