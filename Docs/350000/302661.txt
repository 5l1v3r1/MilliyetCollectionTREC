<DOC>
<DOCNO> 302661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur33.html </URL>
<DATE> 2005/12/18/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Hakkari'deki sağlık skandalında 2 hemşire kusurlu bulundu 
</HEADLINE>
<TEXT>

     Hakkari Devlet Hastanesi'nde doğum uzmanı olmadığı için 2 ebeyle bir hastane personelinin müdahale etmesi sonucu ölü doğum yaptığını iddia eden kadının şikayeti üzerine, İl Sağlık Müdürlüğü Hasta Hakları Birimi'nce hazırlanan raporda, Sağlık Bakanlığı ile 2 ebe ve hemşire kusurlu bulundu. 
     Alınan bilgiye göre, 23 Kasım'da Hakkari Devlet Hastanesi'nde ölü doğum yapan Remziye Temel'in İl Sağlık Müdürlüğü Hasta Hakları Birimine başvurması üzerine başlatılan soruşturma tamamlandı ve konuyla ilgili bir rapor hazırlandı. 
     Raporda, Devlet Hastanesi'nde Kadın Doğum Uzmanı bulundurmadığı için Sağlık Bakanlığı, hastaya detaylı bilgi vermedikleri için olay günü nöbetçi olan 2 ebeyle hemşire kusurlu bulundu. Raporda, şunlar kaydedildi 
     ''Nöbetçi ebenin ifadeleri doğrultusunda, Remziye Temel'in hastaneye geldiği sırada doğumunun yaptırılması gerekiyordu. Bunun yanı sıra hasta başka bir yere sevk edilmemesi gerekirken kadın doğum uzmanı bulunduğu için Yüksekova Devlet Hastanesi'ne sevki yapılıyor. Ayrıca hasta yakınları da hastayı hastaneye geç getirmesi nedeniyle kusurludur. Hastanın sancıları saat 16.00'da başlamasına karşın, hastaneye 23.50'de getiriliyor.'' Remziye Temel, Hakkari Devlet Hastanesi'nde doğum uzmanı olmadığı için 2 ebe ve bir hastane personelinin müdahale etmesi sonucu ölü doğum yaptığını iddiasıyla Hakkari İl Sağlık Müdürlüğü'ne başvurmuş, burada yapılan ön değerlendirmenin ardından, kadın doğum uzmanının da bulunduğu bir heyet tarafından inceleme başlatılmıştı. Temel, ayrıca Sağlık Müdürlüğü Hasta hakları birimine de şikayette bulunmuştu. 
     
</TEXT>
</DOC>
