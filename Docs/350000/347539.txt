<DOC>
<DOCNO> 347539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo25.html </URL>
<DATE> 2005/05/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sakaryaspor'dan "Lig tescil edilmesin" başvurusu... 
</HEADLINE>
<TEXT>

     Sakaryaspor Kulüp Başkanı Selahattin Aydın, Merkez Hakem Kurulu seçimlerinin iptalini gerekçe göstererek, ligin tescil edilmemesi için başvuruda bulunduklarını bildirdi. 
     Selahattin Aydın, yönetim kurulu üyeleriyle düzenlediği basın toplantısında, Merkez Hakem Kurulu MHK seçimlerinin iptali nedeniyle ligin tescil edilmemesi için başvuruda bulunan İstanbulspor ve Akçaabat Sebatspor ile ortak hareket etme kararı aldıklarını söyledi. 
     İstanbulspor yöneticilerinin, bu çalışma içine girmeden kendilerini aradığını, başlangıçta bunun ahlaki olmadığını düşündüklerini ifade eden Aydın, ''Ancak şaibeli ligde, yasal hakkımızı aramamak haksızlık olurdu. Bu nedenle ligin tescil edilmemesi istemiyle itirazımızı yaptık'' dedi. 
     Yaptıkları itirazın da içlerine sinmediğini dile getiren Aydın, ''İnşallah hayırlısı olur. Düşmenin kaldırılmasıyla ilgili bir itiraz bu, kaybedilen hakların kazanılması için. Hukuki süreç başladı, sonucunu bekliyoruz'' diye konuştu. 
     Sezon başında ligi 10. sırada bitirmeyi hedeflediklerini ama bunun gerçekleştiremediklerini belirten Aydın, şunları kaydetti 
     ''Her işte olduğu gibi bu işte de gevşekliğin, boşvermişliğin zararını gördük. Hiçbir işte, hiçbir şeyi hafife almaya gelmiyor. Türkiye şu anda Sakaryaspor'un şerefiyle, hassasiyetiyle, onuruyla mücadele ederek ligden düştüğünü söylüyor. Türkiye'de liglerde olan hadiseleri belki bizden daha iyi biliyorsunuz. Liglerde Türkiye'nin hasret kaldığı idarecilik, yöneticilik, kulüpçülük anlayışını sergilediğimiz belirtiliyor. Biz farklı şekilde ligde kalmaktansa onurlu bir şekilde düşmeyi tercih ederiz. 
     Gönül Süper Lig'de kalmayı arzu ederdi ama bize göre bu işi doğru dürüst yapmak daha önemli. Bunu anlamayan arkadaşlara da diyecek bir şey yok. Onurlu bir mücadele verdik, yönetimdekileri de kutluyorum. En çok destekçimiz Adapazarı Büyükşehir Belediye Başkanı Aziz Duran oldu. Bu işin arkasında her zaman o vardı.'' 
     
</TEXT>
</DOC>
