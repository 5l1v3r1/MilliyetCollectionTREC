<DOC>
<DOCNO> 322240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo08.html </URL>
<DATE> 2005/03/09/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
En değerli yabancı Juanfran 
</HEADLINE>
<TEXT>

     Beşiktaş'a 7.1 milyon Euro'ya malolan Juanfran, ligde toplam 736, Avrupa kupalarında ise sadece 296 dakika forma giydi. 
     
     Bir türlü uyum sağlayamadı 
     Bazı yabancı futbolcular geldikleri takıma yaptıkları katkılarla aldığı parayı fazlasıyla hak ederken, bir kısmı çeşitli nedenlerden ötürü bekleneni veremiyor ve büyük hayal kırıklığı yaratıyor. Genelde uyum sorunu’ndan kaynaklanan bu verimsiz oyunculara en taze örnek, hiç kuşkusuz Beşiktaş’ın İspanya’dan aldığı Juanfran. Aldığı para ile oynadığı dakika toplamı karşılaştırıldığında, tecrübeli futbolcu maliyet açısından adeta el yakıyor. 
     
     Artık 18’e bile giremiyor 
     Siyah-Beyazlılar, sezon başında bu oyuncuyu tam 3.5 milyon Euro bonservis bedeli karşılığında aldı. Kendisi ile de yıllık 1.2 milyon Euro’luk anlaşma yaptı. Ancak büyük beklentiler karşılığında transfer edilen Juanfran, ligde sadece 5 maçta 90 dakika oynadı. Son haftalarda ise 18’e bile alınmadı. Ligde toplam görev aldığı 13 maçta 736 dakika oynayan İspanyol futbolcu, Avrupa’da ise 6 maçta toplam 296 dakika oynayabildi. 
     
     Diğer ifadeyle 11 bin YTL 
     Devre arasında gönderilmek istenmesine rağmen kulüp bulamayan Juanfran’ın geleceğe yönelik alacakları da toplandığında, 7.1 milyon Euro’luk hayal kırıklığı göze çarpıyor. 7.1 milyon Euro’nun, TL karşılığı yaklaşık 11 trilyon. Bu miktarı Avrupa kupaları ve Türkiye Ligi’nde forma giydiği toplam 1032 dakikaya bölündüğünde ise ortaya çıkan rakam, her dakikası yaklaşık 11 milyar Türk Lirası... Yani, 11 bin YTL. 
     
</TEXT>
</DOC>
