<DOC>
<DOCNO> 301988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur27.html </URL>
<DATE> 2004/12/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yılbaşı alışverişinde çantasını kaptırdı 
</HEADLINE>
<TEXT>

     İzmir'in Hatay Semti'nde, yılbaşı alışverişi yapan kadının tezgah üzerinde bıraktığı çantası, çalındı. 
     Alınan bilgiye göre, yılbaşı alışverişi için İnönü Caddesi üzerinde bulunan giyim eşyaları satılan bir işyerine giden Vicdan Erdinç, kazakları incelerken çantasını tezgah üzerine bıraktı. Yanında bulunan kızı Eda Avşar ile ürünleri incelemeye dalan Erdinç, çantasının bıraktığı yerde olmadığını farketti. 
     Erdinç'in durumu bildirdiği mağaza yetkilileri, güvenlik kamerası kayıtlarını inceleyerek, çantanın mağazaya müşteri gibi giren bir kadın tarafından alındığını belirledi. 
     Güvenlik kamerası kaydıyla polise başvuran Erdinç, çantasında 1 milyar 700 milyon lira para, cep telefonu, kredi kartları ve kimliklerinin bulunduğunu belirterek, hırsızların bir an önce yakalanmasını istedi. 
     Olayla ilgili soruşturmanın sürdüğü bildirildi. 
     
</TEXT>
</DOC>
