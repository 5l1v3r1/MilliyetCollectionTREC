<DOC>
<DOCNO> 347926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo35.html </URL>
<DATE> 2005/06/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Güneş Zurawski'nin şu anki fiyatı bütçemize uygun değil... 
</HEADLINE>
<TEXT>

     Trabzonspor Teknik Direktörü Şenol Güneş, bordo-mavili takımın dış transferde aldığı Güven'in transferde düşündükleri bir oyuncu olmadığını söyledi. 
     Güneş, Trabzon'da yerel yayın yapan bir televizyonda yaptığı konuşmada, Güven'in transferde düşündükleri bir oyuncu olmadığını belirterek, ''Alınsın mı alınmasın mı Bu konuda görüşeceğim. Orta alanda Hasan, Adem, İbrahim gibi alternatif oyuncularımız var. Zengin bir orta alana sahibiz. Mesala genç takımdan bazı oyuncular var. Bakılacak, değerlendirecek oyuncular. Oynarsa düşünülebilecek, oynamazsa ise verilecek oyuncular olabilir. Onun için her yapılan transfere transfer gibi bakılmamalı'' dedi. 
     Transferi düşünülen Polonyalı oyuncu Zurawski için aceleci olmak istemediklerini ifade eden Güneş, şöyle konuştu 
     ''Zurawski, Trabzonspor'a gelmek istiyor. Szmykowiak için de ilk başta 2.5 milyon Avro istediler, ancak sonra bu oyuncunun fiyatı 800 bin Avro'ya kadar düştü ve transferi yapıldı. Zurawski'nin fiyatı devre arasındaki fiyatından daha düşük. Ancak yine de bütçemize uygun değil. Bizim verdiğimiz parayı şu an kimse vermiyor. Oyuncunun da bir yere gittiği yok. Beklemek iyi olabilir.'' Trabzonspor'un büyük bir kulüp ve takım olduğunu ve buna göre oynaması gerektiğini ifade eden Güneş, şunları söyledi 
     ''Geçen sezon en fazla gol atan ikinci takım olduk. Birlikte hücumu ve forveti düşüneceğiz. Takım oyunu oynarken futbolcular bireysel yeteneklerini de gösterecekler. Bu yıl tecrübe geçirdik. Çok basit hatalar yaptık. Gelecek yıl işimiz daha zor. Çok dikkatli olmamız lazım. Saha dışındaki etkenlere rağmen yarışımıza devam edeceğiz.'' Gökdeniz'in bu sezonki performansı iyi bulduğunu dile getiren Güneş, ''Gökdeniz'e bravo diyorum. Çünkü her görev verdiğim yerde oynadı. Hücuma yardım etti. Savunma ağırlıklı oynattım oynadı. Bence ona karşı yapılan eleştiriler haksızdı'' diye konuştu. 
     Sözleşmesi sona eren Emrah Eren ile mutlaka anlaşılması ve Emrah'ın takımda kalması gerektiğini kaydeden Güneş, ''Emrah ile anlaşılması gerekir. Bize faydalı olabilecek bir oyuncu. Takımdaki dengeler bozulmadan bu oyuncunun Trabzonspor'da tutulması gerekir. Emrah da sözleşmesinin sona ermesinin avantajını kullanıyor'' diye konuştu. 

     
</TEXT>
</DOC>
