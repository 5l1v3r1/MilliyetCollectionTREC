<DOC>
<DOCNO> 309479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun32.html </URL>
<DATE> 2005/01/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Güzelyurtlu'yu öldüren zanlılar Rumlara iade edilmiyor 
</HEADLINE>
<TEXT>

     KKTC Başsavcısı Akın Sait, Güney Kıbrıs'ta öldürülen işadamı Elmas Güzelyurtlu ile eşi ve kızının cinayet zanlısı olarak KKTC'de tutuklu bulunan kişilerin, Güney Kıbrıs'a iadelerinin söz konusu olmadığını bildirdi. 
     Sait, düzenlediği basın toplantısında, ''hiçbir devletin kendi vatandaşını yargılanması için başka devlete veremeyeceğine'' işaret ederek, bunun uluslararası hukukun kabul ettiği gerçek olduğunu kaydetti. 
     Güzelyurtlu ailesi cinayetiyle ilgili yakalanan zanlıların Güney Kıbrıs'a iadelerinin söz konu olmadığını belirten Sait, bugün öğleden sonra ellerindeki bütün delil ve bulguları değerlendirerek, yarınki mahkemeye kadar tutumlarını belirleyeceklerini açıkladı. 
     ''Cinayetin ortaya çıkarılması için BM aracılığıyla girişimlerde bulunduklarını, ancak Rum tarafından olumlu yanıt alamadıklarını'' kaydeden Sait, hiçbir devletin suçluları koruyamayacağını belirtti. 
     Rum yönetiminden, işbirliği çağrılarına olumlu yanıt vermesini isteyen Sait, ''Rum tarafı, polisimizle işbirliği içine girmeli'' dedi. 
     Başsavcı Sait, ''Biz elimizdeki delilleri değerlendirdikten sonra dava gerektirecek bir durum varsa zanlılar aleyhine dava getireceğiz. Yoksa serbest kalacaklar. Ondan sonra nereye isterlerse gidebilirler'' diye konuştu. 
     Sınır kapıların açılmasıyla birlikte Güney Kıbrıs'ta da, Kuzey Kıbrıs'ta da çok olay olacağına işaret eden Sait, ''Bu nedenle işbirliğinden başka çare yoktur'' dedi. Güzelyurtlu ailesi cinayetiyle ilgili bağlantıları olduğu gerekçesiyle KKTC'de tutuklanan 5 zanlı, üç günlük tutukluluk sürelerinin dolması nedeniyle yarın yeniden mahkemeye çıkarılacak. 
     Zanlıların cinayete karıştıklarına dair elinde delil bulunduğunu açıklayan Rum polisi, bu delilleri Türk tarafına vermiyor. Rum tarafı, Türk tarafının BM aracılığıyla yaptığı işbirliği girişimlerine de yanıt vermiyor ve zanlıların kendilerine verilmesini istiyor. 
     Elmas Güzelyurtlu, eşi Zerrin ve kızı Eylül, 15 Ocak'ta Güney Lefkoşa'da başlarından kurşunlanarak öldürülmüş ve 17 Ocak'ta KKTC'nin başkenti Lefkoşa'da toprağa verilmişlerdi. 
     
</TEXT>
</DOC>
