<DOC>
<DOCNO> 344278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy02.html </URL>
<DATE> 2005/05/20/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
SSK ve Bağ-Kur düzenlemesi tartışma yarattı 
</HEADLINE>
<TEXT>

     SSK ve Bağ-Kur prim borçlarını yeniden yapılandıran ve dün Meclis Plan ve Bütçe Komisyonu'ndan geçen düzenleme tartışmaları alevlendirdi. 
     Tartışmaların sebebi, hem daha önce yapılan uygulamadaki başarısızlık, hem de IMF'ye verilen sözler. 
     Plan ve Bütçe Komisyonu'nda dün kabul edilen SSK ve Bağ-Kur prim borçlarını ikinci kez yeniden yapılandıran tasarı birçok boyutuyla şimdiden tartışma konusu. 
     Tahsil edilmesi amaçlanan prim miktarı toplam 27 milyar 800 milyon YTL. Ancak önceki uygulamalar tahsilata ilişkin beklentileri düşürüyor. 
     Hükümet, göreve gelir gelmez 2003 yılında SSK ve Bağ-Kur primlerinin tahsili için bir yasa çıkardı. Borçlar 18 aya yayılırken faizlerde de kolaylık sağlandı. 
     Ancak 4 katrilyonluk borcun ancak 2.5 katrilyonluk bölümü için başvuru yapıldı. Bunun ne kadarının tahsil edilebildiği ise açıklanmadı ancak tahsilatın hedefin çok altında kaldığı biliniyor. 
     İşte bu örnek nedeniyle yeniden gündeme getirilen uygulama tereddüt yaratıyor. Çünkü bu uygulamada da borçların 18 ayda ödenmesi öngörülüyor, idareye faizlerde indirim yetkisi veriliyor. 
     Prim affı soru işaretleri yarattı Bir başka tartışma ise IMF'ye verilen niyet mektubu ile ilgili. Hükümet uygulayacağı ekonomik programda kamu alacaklarını affetmeyeceğini taahüt etti. Şimdi gündeme gelen prim affı ise bu konudaki soru işaretlerini beraberinde getirdi. 
     Ancak hükümet kaynakları bunun bir af olmadığını, alacakların yeniden yapılandırıldığını belirtiyor. IMF kanadı ise alacakların yeniden yapılandırılmasına karşı değil. 
     IMF'nin Türkiye Temsilcisi Hugh Bredenkamp CNN TÜRK'e yaptığı açıklamada "biz yeniden yapılandırmaya değil, affa karşıyız" ifadelerini kullanmıştı. 
     Tartışmalar yasa çıkıncaya kadar sürecek. Ancak prim affının uygulama biçiminde değişikliğe gidilebileceği, ödemelerini düzenli yapanları cezalandırmayacak, tahsilatı arttıracak bir formul üzerinde çalışıldığı belirtiliyor. 
     
</TEXT>
</DOC>
