<DOC>
<DOCNO> 348431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/siy01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum istekleri bitmiyor 
</HEADLINE>
<TEXT>


Rumlar, adayı ziyaret eden BM yetkilisinden, "Rumlar için daha fazla yetki" talebinde bulundu. Talat, "Papadopulos, Annan Planı dışında bir çözüm amaçlıyor" dedi 

SEFA KARAHASAN Lefkoşa 


Kıbrıs Rum Yönetimi'nin lideri Tasos Papadopulos, önceki gün görüştüğü Birleşmiş Milletler Genel Sekreteri Kofi Annan'ın Siyasi İşler Danışmanı Kieran Prendergast'a, Kıbrıs sorununun çözümü için hazırladıkları yeni önerileri iletti. 
Papadopulos'un önerileri şöyle 
Kıbrıs görüşmeleriyle Türkiye'nin AB üyeliği arasında herhangi bir ilişki kurulmasın. Türk ve Yunan askerleri Ada'dan tamamen çekilsin. Kıbrıs askerden arındırılsın. Türkiye, Yunanistan ve İngiltere'nin garantörlük hakları sona ersin, bu ülkelerin Ada'ya müdahale hakları bulunmasın. Olası bir anlaşmada garantör ülkelerin yerini BM Güvenlik Konseyi alsın. Türkiye'nin 1974 askeri harek tından sonra kuzeyde kalan Rum taşınmaz mallarının tümü eski sahipleri olan Rumlara iade edilsin. Türkiye'den gelerek Kuzey Kıbrıs'a yerleşenlerin sayısı, bir Kıbrıslıyla evli olsalar dahi, 30 binle sınırlandırılsın. Geriye kalanlar Türkiye'ye dönsün. Kurulması hedeflenen ortak yapıda yetki paylaşımı Rumlardan yana değişsin. BM Genel Sekreteri'nin uzlaşmaya varılamayan konulardaki hakemlik yetkisi olmasın. Müzakerelerin takvime bağlı olmadan ucu açık olsun. 
KKTC Cumhurbaşkanı Mehmet Ali Talat, Prendergast'ın kendisine ilettiği Rum önerilerine, "Papadopulos, Annan Planı dışında bir tavır sergiliyor, planın dışında bir çözüm amaçlıyor" sözleriyle tepki gösterdi. 
Prendergast'ın önerilerle ilgili olarak, "Rumların referandumda yüzde 74 oranındaki 'hayır' yanıtının 'evet'e çevrilmesi çözüm için önemlidir" açıklaması da Türk tarafında, "Türk tarafına yönelik üstü kapalı taviz talebi" olarak algılandı. 

'Kabul edilemez' 

ANKARA Milliyet 

ABD gezisi öncesinde dün akşam KKTC Cumhurbaşkanı Mehmet Ali Talat başkanlığındaki Kıbrıs heyetiyle bir araya gelen Başbakan Erdoğan ve Dışişleri Bakanı Abdullah Gül, ABD Başkanı Bush ve Annan ile yapılacak temaslar için ortak strateji belirledi. Toplantıda ayrıca, Rum tarafının BM'ye ilettiği şartların, hem KKTC hem de Türkiye tarafından "kabul edilemez" olduğu da vurgulandı. 


</TEXT>
</DOC>
