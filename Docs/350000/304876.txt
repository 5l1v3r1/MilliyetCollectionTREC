<DOC>
<DOCNO> 304876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko12.html </URL>
<DATE> 2005/01/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Aygün Seçim barajı düşerse Türkiye'de siyasi anlamda tsunami olur 
</HEADLINE>
<TEXT>

     Ankara Ticaret Odası tarafından hazırlanan ''Baraj Senaryoları Raporu''na göre, seçim barajının düşmesi halinde Türkiye siyasi ve ekonomik istikrar sorunu ile karşı karşıya kalacak. 
     Rapora ilişkin ATO'dan yapılan yazılı açıklamaya göre, seçim barajının düşmesi halinde etnik oyları temsil eden partiler barajı rahatlıkla aşabilecek, Türkiye sonucu ne olacağı bugünden belli olmayan koalisyon hükümetleri sürecine girecek. 
     Rapora göre, halen yüzde 10 olan barajın yüzde 5'e çekilmesi ile barajın tamamen kaldırılması arasında bir fark bulunmuyor. Partiler, yüzde 5 barajında da barajsız bir seçimde de hemen hemen aynı milletvekili sayılarıyla meclise giriyor. 
     3 Kasım 2002 seçimleri sonucunda yüzde 10 barajla AK Parti'nin 363, CHP'nin 278, bağımsızların 9 milletvekili kazandığının hatırlatıldığı raporda, barajın yüzde 5 olduğu varsayımında ise Meclis aritmetiğinin tamamen değiştiği ve Parlamentoya 7 siyasi partinin girdiği kaydedildi. 
     Raporda, söz konusu senaryoya göre, Mecliste sandalye dağılımı, ''AK Parti 266 sandalye ile birinci parti oluyor. CHP 117 milletvekili ile ana muhalefet görevini üstlenirken, bugün Mecliste temsil edilmeyen 5 parti parlamentoya girmeyi başarıyor. DEHAP , DYP 44, MHP 34, GP 28, ANAP 8 milletvekilliği'' şeklinde oluyor. 
     Bu durumda, 2002 seçim sonuçlarına göre, AK Parti 97, CHP ise 61 sandalye kaybediyor. AK Parti tek başına hükümet kuramıyor. Hükümet kurmak için gerekli olan çoğunluk AK Parti'nin içinde yer alması kaydıyla en az 2 partinin ortaklığıyla sağlanabiliyor. AK Parti'nin içinde yer almadığı bir koalisyon kurulması durumunda, CHP ile birlikte ANAP dışındaki 4 partinin ortaklığa girmesi gerekiyor.'' 
     
     BARAJ YÜZDE 7 OLSAYDI 
     Rapora göre, Yüzde 7 baraj uygulanması senaryosunda ise AK Parti 294, CHP 129, DYP , MHP 37, GP 29, bağımsızlar ise 8 sandalye kazanıyor. Böylece Parlamentoya 5 siyasi parti giriyor. AK Parti tek başına hükümet kurabiliyor, CHP ana muhalefet partisi özelliğini koruyor. 
     Buna göre, AK Parti 2002 seçimlerine göre 69, CHP 49 milletvekili kaybederken, bu kayıplar Meclise girmeyi başaran diğer üç parti tarafından kazanılıyor. -BARAJ KALKARSA- Rapora göre, yüzde 10 barajlı d'Hondt sistemine göre AK Parti 366 milletvekili çıkardı. AK Parti'nin, baraj yüzde 5'e düştüğünde milletvekili sayısı 266'ya baraj tamamen kalktığında ise 262'ye düşüyor. 
     Aynı şekilde yüzde 10 barajlı d'Hondt sisteminde 184 milletvekili çıkarabilen CHP, baraj yüzde 5'e düştüğünde 117, baraj kalktığında ise yine 117 milletvekili çıkarabiliyor. 
     Yüzde 5 barajında DYP'nin 44, GP'nin 28, DEHAP'ın , ANAP'ın 8 milletvekili, baraj kalktığında da aynı kalıyor. MHP'nin milletvekili sayısı 34'den 33'e düşüyor. Baraj kalktığında Saadet Partisi 4, BBP ise 1 milletvekilliği kazanıyor. Buna göre barajın yüzde 5'e düşmesi ile tamamen kalkması arasında fazlaca bir fark bulunmuyor. 
     
     DÜŞÜK BARAJ, KOALİSYON GETİRİYOR 
     Rapora göre, yüzde 10 ülke barajlı d'Hondt sisteminde Parlamentoya 2, yüzde 7 barajlı sistemde 5, yüzde 5 barajlı sistemde 7 parti girerken, barajların kalkması halinde Parlamentoda 9 parti yer alıyor. Nispi temsil sisteminin değişik usullerine ilişkin bilgilere de yer verilen raporda, 1950, 19 ve 1957 seçimlerinde ''Liste Usulü Çoğunluk Sistemi'', 1995, 1999, 2002 seçimlerinde ''Yüzde 10 Ülke Barajlı d'Hondt Sistemi'', 1961 seçimlerinde ''Çevre Barajlı d'Hondt Sistemi'', 1969, 1973, 1977 seçimlerinde ''Barajsız d'Hondt Sistemi'', 1965 seçimlerinde ''Milli Bakiye Sistemi'' uygulandığı, ''Yüzde 5 ülke barajlı d'Hondt sistemi''nin ise hiç bir seçimde uygulanmadığı ifade ediliyor. 
     
     ATO BAŞKANI AYGÜN 
     Rapora ilişkin değerlendirmelerde bulunan ATO Başkanı Sinan Aygün, Türkiye'nin içinde bulunduğu ekonomik ve siyasi koşulların, mevcut seçim barajının korunmasını emrettiğini savunarak, ''Türkiye, Avrupa Birliği istiyor diye, barajın kapaklarını açarsa, siyasi ve ekonomik anlamda tsunami olur'' dedi. 
     Türkiye'nin, gerekli gördüğü zaman temsilde daha adaletli bir sisteme geçeceğini, ancak Türkiye'nin içinde bulunduğu konjonktürün, siyasi ve ekonomik istikrarsızlığı hakim kılacak düzenlemelerden kaçınmasını zorunlu kıldığını kaydeden Aygün, ''Bugün, yönetimde istikrar ilkesinden hiç bir ödün vermememiz gerekir. Türkiye koalisyonlu dönemlerden çok çekti. O günlerin geri dönmesini iş dünyası olarak istemiyoruz'' değerlendirmesinde bulundu. 
     Raporun, seçim barajının düşmesi halinde ortaya çıkacak senaryoları açık açık gözler önüne serdiğine ve tehlikelerin altını çizdiğine dikkat çeken Aygün, raporun seçim barajının düşürülmesi halinde Bölücübaşı Abdullah Öcalan'ın emriyle kurulmuş ya da onun tarafından desteklenen siyasi partinin bir sonraki seçimde parlamentoya girebileceğini de net olarak ortaya koyduğunu kaydetti. 
     
</TEXT>
</DOC>
