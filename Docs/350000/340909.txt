<DOC>
<DOCNO> 340909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko29.html </URL>
<DATE> 2005/05/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
MB Beklenti Anketi'nde enflasyon tahminleri arttı... 
</HEADLINE>
<TEXT>

     Merkez Bankası tarafından her ay iki kez düzenlenen beklenti anketine göre, yıl sonu enflasyon beklentisi, tüketici fiyatları endeksi TÜFE bazında öncekine kıyasla 0.1 puan artarak yüzde 7.6’ya yükseldi. 
     Merkez Bankası, Mayıs ayının birinci dönemine ilişkin beklenti anketi sonuçlarını açıkladı. 
     Buna göre, Nisan ayının ikinci anket sonuçlarında yüzde 7.5 olan TÜFE bazında yıl sonu enflasyon beklentisi, Mayıs ayının ilk anketinde yüzde 7.6 olarak belirlendi. 
     
     CARİ AÇIK 

     Merkez Bankası’nın Beklenti Anketi’ne göre cari açık beklentisi, yıl sonu itibarıyla 15 milyar 178.3 milyon dolara yükseldi. 
     Nisan ayının ikinci anketinde, yıl sonu cari açık beklentisi 14 milyar 963.9 milyon dolar olmuştu. 
     Nisan ayının ikinci anketinde yıl sonu TÜFE’de yüzde 7.5, cari ay TÜFE’de yüzde 0.6, iki ay sonrası TÜFE’de yüzde 0,3, gelecek 12 aylık dönem TÜFE’de yüzde 7.1 olan beklentiler, Mayıs ayının birinci anketinde cari ay TÜFE’de yüzde 0.5’e gerilerken, iki ay sonrası TÜFE’de yüzde 0.3 ile değişmedi. Beklentiler, yıl sonu TÜFE’de yüzde 7.6 ve 12 aylık dönemde yüzde 7.2’ye yükseldi. 
     Cari ay sonu bileşik faiz oranı beklentisi yüzde 15.8’den yüzde 15.4’e, yıl sonu bileşik faiz oranı beklentisi uygun ortalamada yüzde 14.1’den yüzde 13.8’e geriledi. 
     Mayıs ayının birinci anketinde, cari ay sonu uygun ortalama dolar kuru beklentisi 1.3698 YTL’den 1.3618 YTL’ye, yıl sonu dolar kuru beklentisi de 1.4593 YTL’den 1.4492 YTL’ye düştü. 
     Nisan ayının son dönemde yüzde 5,5 olan cari yıl sonu GSMH büyüme beklentisi ise Mayıs ayının ilk anketinde yüzde 5.6’ya yükseldi. 
     
</TEXT>
</DOC>
