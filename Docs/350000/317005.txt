<DOC>
<DOCNO> 317005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur09.html </URL>
<DATE> 2005/02/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Pepe İskenderun'da batan M V Ulla adlı gemi, Mart'ta gönderilecek 
</HEADLINE>
<TEXT>

     Çevre ve Orman Bakanı Osman Pepe, İskenderun'da batan M V Ulla adlı geminin, Mart ayında Türkiye'den gönderileceğini söyledi. 
     Bakan Pepe, zehirli atık barındıran geminin denizden çıkarılarak Türkiye'den götürülmesi için İspanya ile yapılan temaslarda son noktaya gelindiğini bildirdi. Geminin çıkarılması, yüklenmesi ve taşınması için ihaleye çıkıldığını hatırlatan Pepe, bunun Türkiye'ye maliyetinin olmayacağını, Lafarge firmasının yaklaşık 1.5 milyon dolara malolacak bu işlemi üstlendiğini kaydetti. 
     Ulla'nın Mart ayı içinde Türkiye'den gönderilmiş olacağını ifade eden Pepe, ''Bu işlem, bir örnek teşkil edecek. Türkiye'de bulunan başka ülkelerin atıklarının da gönderilmesine misal oluşturacak. Bu nedenle de gelişme, çok önemlidir'' dedi. 
     İskenderun Körfezi'nde 4 yıl bekledikten sonra batan Ulla ile ilgili olarak, son 5 yılda il ve ilçede görev yapan yetkililer ile bakanlık görevlileri hakkında soruşturma açıldığını belirten Pepe, bu olayın hesabının mutlaka sorulacağını söyledi. 
     
     ''ZEHİR GEMİSİ'' 
     İspanya'da 3 termik santralden çıkan zehirli atıkları alan Asland firması, bu yükü izinsiz olarak İspanya'dan çıkarmıştı. Cezayir'den geri çevrilen ve 2 bin 200 ton toksik atık yük barındıran gemi, 2000 yılı Mart ayında İskenderun Körfezi'ne girmiş, burada 4 yıl bekletilmişti. Gemi, 6 Eylül 2004 tarihinde zehirli yüküyle batmıştı. 
     İspanya hükümeti, zehir atıkları izinsiz olarak yurtdışına çıkardığı için firma hakkında yasal yollara başvururken, Asland firmasının bağlı olduğu Fransız Lafarge firması da gemiyi çıkarmayı üstlenmişti. 
     
</TEXT>
</DOC>
