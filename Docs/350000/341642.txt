<DOC>
<DOCNO> 341642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur34.html </URL>
<DATE> 2005/05/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bilirkişi rezaleti... Acılı baba AİHM'ye başvuracağız 
</HEADLINE>
<TEXT>

     Diyarbakır’ın Bismil İlçesi Köseli Köyü’nde otobüs çarpması sonucu ölen 8 yaşındaki Meki Ayaz’ın annesi Hayriye Ayaz, kazayla ilgili ailenin açtığı tazminat davasına ilişkin bilirkişi raporuna tepki gösterdi. 
     Baba Medeni Ayaz ise temyize başvuracaklarını, sonuç alamamaları durumunda İnsan Hakları Mahkemesi’ne gideceklerini söyledi. 
     İlçeye bağlı Üçtepe Köyü’nde oturan Ayaz, 31 bir anne olarak evladını kaybetmenin üzüntüsünü yaşadığını söyledi. Oğlunun ölümünden bu yana tarifsiz acılar çektiğini ifade eden Ayaz, şunları söyledi 
     "Raporda oğlum öldüğü için karlı olduğumuz söyleniyor. Böyle düşünseydim, oğlumu dünyaya getirmezdim. Ben onu büyütüp okutacaktım. Rapora hiçbir anlam veremedim. İnsan olarak analık hakkımı istiyorum. Kazadan 4-5 ay sonra bir oğlum daha oldu. Ölen oğlumun adını yaşatmak için yeni doğan oğluma onun ismini verdim. Ama hiç kimse ölen oğlumun yerini tutamaz." Baba Medeni Ayaz 41 da trafik kazasından sonra mahkemeye başvurduklarını ifade ederek, şunları kaydetti 
     "Raporda iyi ki çocuğunuz ölmüş, karlısınız anlamı var. Bizim Dicle Üniversitesi’nde profesör olan bir akrabamız var. Yan komşumuzun oğlu avukat olmuş. Ne demek oğlum adam olamaz. Raporu görünce şok oldum. Mahkemelerden sonuç çıkmazsa, Avrupa İnsan Hakları Mahkemesi’ne başvuracağız." Avukat Kenan Ceylan da temyiz için başvuru hakları olduğunu, bundan da sonuç almamaları durumunda, Avrupa İnsan Hakları Mahkemesi’ne başvuruda bulunacaklarını söyledi. 
     
     OLAY 

     İlköğretim okulu 2. sınıf öğrencisi Meki Ayaz, 23 Nisan 2003 tarihinde Diyarbakır’ın Bismil İlçesi’ne bağlı Köseli Köyü’nde bir otobüsün çarpması sonucu yaşamını kaybetti. Aile bunun üzerine tazminat talebinde bulundu. 
     Ancak otobüsü sigortalayan şirketin bu talebi kabul etmemesi üzerine, Ayaz Ailesi, Bismil Asliye Hukuk Mahkemesi’nde dava açtı. Mahkeme, kusur ve tazminat hesaplamasının bilirkişi tarafından yapılması için dosyayı Ankara Nöbetçi Asliye Hukuk Mahkemesi’ne gönderdi. 
     Bilirkişi raporunda, Meki Ayaz’ın ölmesinden dolayı ailenin, çocuklarını büyütmek için harcayacakları 42 milyar liradan kurtulduğu ve bu nedenle tazminat isteme hakkının olmadığının belirtildiği öne sürüldü. 
     
</TEXT>
</DOC>
