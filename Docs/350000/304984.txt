<DOC>
<DOCNO> 304984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/siyaset/axsiy02.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, kadro partisi olacak 
</HEADLINE>
<TEXT>


Sarıgül, Erdoğan ile görüşmesinin eleştirilmesi üzerine, "Başkanım, herkesle görüşürüm" dedi 

ANKARA Milliyet 


Mustafa Sarıgül, kurultayın ahlaklı ve demokratik bir yarışa sahne olması gerektiğini belirterek, "Genel merkezden ricam, lütfen faullü dövüşmeyin" dedi. Deniz Baykal ve parti yöneticilerini, kendisi ve ailesinin onuruyla oynamakla da suçlayan Sarıgül, "Parti yönetiminden uğramadığımız hakaret, karşılaşmadığımız iftira kalmadı" dedi. 
Sarıgül, bürosunun açılışında, "Başbakan" sloganlarıyla karşılandı. CHP'nin, Baykal ve arkadaşlarının elinde sıradan partiye dönüştüğünü savunan Sarıgül, yoksul kesimlerin bu nedenle muhafazakar sağ AKP'yi tercih ettiğini ifade etti. Sarıgül, şöyle konuştu "Bundan sonra CHP'de ben değil, biz devri olacak. CHP yönetimi, partiyi halktan koparmıştır. Siyasete katılmak isteyen halkı, siyasetin dışında tutmaktadır. Partiyi yeniden halkla bütünleştirmek ve CHP'yi iktidar yapmak için büyük bir sorumluluk üstlenerek yola çıkıyorum. Bizim yönetimimizde, CHP kişi değil kadro partisi olacaktır. Bizimle, CHP iktidar olacaktır. Akıl ve yüreği bir araya getirenler tarih yapanlardır. Biz tarih yazmaya değil tarih yapmaya geliyoruz." 
Eski Başbakan Yardımcısı Hüsamettin Özkan'ın kendisine destek verip vermediğini soran gazeteciye tepki gösteren Sarıgül, "Sizden böyle bir soru bekliyordum" karşılığını verdi. Sarıgül, seçimden önce Erdoğan ile görüşmesine ilişkin soru üzerine de, "Ben belediye başkanıyım. Cumhurbaşkanı ile de başbakanla da, herkesle görüşürüm" dedi. 


</TEXT>
</DOC>
