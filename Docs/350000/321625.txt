<DOC>
<DOCNO> 321625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas02.html </URL>
<DATE> 2005/03/07/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
'MAP' tehlikesi... 
</HEADLINE>
<TEXT>

     Almanya'da ineklerde görülen BSE salgınından sonra ''MAP'' isimli başka bir bakterinin tehlike saçtığı bildirildi. 
     Bild am Sonntag gazetesinin haberinde, bakterinin ineklerde paratüberküloz rahatsızlığına yol açtığı, bu hayvanların etini yiyenlerin de bir bağırsak rahatsızlığı olan ''Morbus Crohn'' hastalığına yakalandığının tahmin edildiği belirtildi. 
     Habere göre, ''MAP'' dolayısıyla Almanya'da 160 bin kişinin ''Morbus Crohn'' hastalığına yakalandığı sanılıyor ve bu bakterinin Almanya'da milyonlarca inekte olma ihtimali üzerinde duruluyor. 
     Virüs olayının ortaya çıkmasıyla birlikte, Tüketiciyi Koruma ve Tarım Bakanı Renate Künast eleştirilere maruz kaldı. 
     Alman Tüketici Sağlığını Koruma Dairesi'nin 2001 yılında Künast'ı sözü edilen virüsün insanlara geçebileceği yönünde uyardığı, ancak Künast'ın bu konuda bir tedbir almadığı iddia edildi. 
     Giessen Üniversitesi Tıp Fakültesi Mide ve Bağırsak Rahatsızlıkları Uzmanı Prof. Dr. Hans-Ulrich Klör, gazeteye yaptığı açıklamada, ''En yüksek tehlike sınıfından hareket etmeliyiz. MAP ile Morbus Crohn rahatsızlıklarının ilişkisi olduğu yönündeki veriler çok güçlü. Hastalık süreci insanlarda ve hayvanlarda neredeyse aynı şekilde seyrediyor. Morbus Crohn hastalarında da MAP bakterilerine rastladık'' dedi. 
     ''Morbus Crohn'' hastalığı konusunda yaptığı çalışmalarla uluslararası üne kavuşan İngiliz bilim adamı John Hermon Taylor ise ''MAP bakterisi sağlık için dünyanın en büyük tehlikelerinden birisi. Ne yazık ki hükümetler İngiltere ve Almanya'da olduğu gibi bu konuda hiçbir şey yapmıyor'' dedi. 
     Alman Tüketiciyi Koruma ve Tarım Bakanlığ Müsteşarı Alexander Müller ise yaptığı açıklamada, bakanlığın sorunun bilincinde olduğunu belirterek, ''Bakanlığımız 2001 yılından beri Fririch Löffler Enstütüsü, Federal Risiko Araştırma Dairesi ve Robert Koch Enstütüsü ile birlikte Paratüberküloz ve Morbus Crohn arasındaki ilişkiyi araştırıyor'' dedi. 
     Tüketiciyi Koruma ve Tarım Bakanlığnın 2005'in ikinci yarısında ineklerde ''MAP''ın tespitine yönelik testler yapmak için bir ihale açacağı açıklandı. 
     İneklerde Paratüberküloz rahatsızlığına karşı en yoğun şekilde İsveç'in mücadele ettiği bildirilirken, paratüberküloz olduğu tespit edilen bir ineğin de Almanya'dan bu ülkeye ithal edildiği açıklandı. 
     
</TEXT>
</DOC>
