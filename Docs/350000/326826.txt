<DOC>
<DOCNO> 326826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko08.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye'den davet almadık 
</HEADLINE>
<TEXT>



Devlet Bakanı Ali Babacan'ın, nisanın ilk haftasında Türkiye'ye geleceğini açıkladığı IMF heyetinin Türkiye ziyareti programının belli olmadığını belirten IMF sözcüsü Tom Dawson, bunun Türk Hükümeti'nden resmi davet almalarının ardından gerçekleşeceğini söyledi. 
Dawson, "Heyetin Türkiye'yi ziyareti için şu anda bir program yok. Çünkü henüz resmi bir davet almadık. Davet alındığında bu isteği memnuniyetle karşılayacağız" dedi. Türkiye ile çok yakın ve yapıcı bir ilişki içinde olduklarını belirten Dawson, stand - by öncesinde ne yapılması gerektiği konusunda bir anlaşma bulunduğunu ve bundan sonra meselenin, Türk Hükümeti'nin bunları nasıl gerçekleştireceğinin belirlenmesi olduğunu söyledi. Türkiye'ye ilişkin bir gecikme olduğuna da işaret eden Dawson, "Bazı durumlarda gecikmelerden endişe duyarız. Ancak, bu konuda Türk Hükümeti, tam olarak ne yapılması gerektiğini bildiği için Türkiye'ye ilişkin bir kaygımız yok" dedi. 


</TEXT>
</DOC>
