<DOC>
<DOCNO> 302305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonyas02.html </URL>
<DATE> 2004/12/30/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Donan Karasu Nehri üzerinde futbol 
</HEADLINE>
<TEXT>

     Mehmet AYDIN MUŞ, DHA 

      DOĞU bölgemizde karakış tüm şiddetiyle hüküm sürerken, göller ve akarsular da dondu. Sıfırın altında 25 dereceye kadar düşen soğuklar nedeniyle yaklaşık yarım metre buzla kaplanan Murat'ın kolu Karasu Nehrinin üzeri, gençlere futbol sahası oldu. Buz üzerinde yapılan futbol maçları tehlikeli olmasına rağmen, ilgi topluyor. 
     İlkbaharda Muş Ovası'nda taşkınlara yolaçan Murat Nehri'nin kolu Karasu'nun üzeri, buzla kaplandı. Yaklaşık yarım metre kalınlığındaki buz, köylerin ulaşımında kolaylık sağlarken, genç ve çocuklara da oyun sahası oldu. Donan nehir üzerinde futbol oynamayı, yüzeyi çok düzgün olduğu için tercih ettiklerini belirten Sungu beldesi gençlerinden Mustafa Bilgi, "Mahalledeki arkadaşlarımızla nehrin üzerinde top oynuyoruz. Nehir tamamen buz tutunca, çok güzel bir futbol alanı oluşturdu. Buz kalınlığı fazla olduğu için kırılma tehlikesi ilkbahara yakın olur. Tek sorun zeminin kaygan oluşu. Bir çok arkadaş, buzda kayıp düşerek ufak tefek yaralandı. Ancak yine de burada futbol oynamaktan vazgeçemiyoruz'' dedi. 
     
</TEXT>
</DOC>
