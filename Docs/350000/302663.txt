<DOC>
<DOCNO> 302663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur35.html </URL>
<DATE> 2005/12/18/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Tek kişilik zincirli protesto 
</HEADLINE>
<TEXT>

     Sinop'ta, ürettiği bıçakların güvenlik güçlerince elinden alındığını ve halen geri verilmediğini iddia eden bir kişi, tarihi Sinop Cezaevi'ndeki eski cezaevi aracına kendini zincirle bağlayarak protesto eylemi yaptı. 
     Tarihi Sinop Cezaevi'ndeki kullanılmayan cezaevi aracına kendini zincirle bağlayan Konyalı Hazar Rahvan 47 , geçen yıl ürettiği bıçakları Başbakan'a göstermek ve patent için destek istemek amacıyla Başbakanlığa gittiğini, burada da bıçaklarının güvenlik güçlerince elinden alındığını iddia etti. 
     Bu nedenle bir süre gözaltına alındığını öne süren Rahvan, halen bıçaklarının kendisine iade edilmediğini, bu nedenle de bu eylemi yaptığını söyledi. 
     Bıçaklarını geri isteyen Rahvan, ''Ben Başbakanlığa bana destek ve patent almamda yardımcı olmaları için gitmiştim, ama elimden bıçaklarımı aldılar. Bıçaklarımı istiyorum. Bu nedenle de bu eylemi yapıyorum'' dedi. 
     Olay yerine gelen güvenlik güçleri, Rahvan'ı ikna ederek eyleminden vazgeçirdi. Daha sonra Rahvan, ifadesi alınmak üzere Emniyet Müdürlüğü'ne götürüldü. 
     
</TEXT>
</DOC>
