<DOC>
<DOCNO> 321206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/yazar/sazak.html </URL>
<DATE> 2005/03/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Üniter koyun 
</HEADLINE>
<TEXT>


Çevre ve Orman Bakanlığı, 'üniter yapıyı bozar' kaygısıyla 'Ovis Armeniana' olarak bilinen Anadolu yabankoyunu ile 'Vulpes Vulpes Kurdistanica' olarak tanınan kızıl tilki adlarını değiştirmiş. Karar, Orhan Pamuk'a inat alınmış olsa gerek. 
Bundan böyle Latince isimlerindeki 'Kürt ve Ermeni' takılarından kurtulan üniter koyun ve tilkiler, Anadolu dağlarında 'Türkiyeli' üst kimliğiyle özgürce dolaşabilecekler. Uzun yıllar Kürtlerin, karlı dağlarda yürürken 'kart kurt' sesi çıkaran 'dağ Türkleri' olduğunu savunmuş devlet bürokrasisi açısından, 'kızıl tilki'nin Kürdistan'la özdeşleştirilmesi, 'resmi tarih'le ne ölçüde bağdaşmaktadır, tartışılır. Ancak Çevre Bakanlığı'nın tam da AB nedeniyle 'bölünme' kaygısı duyduğumuz günlerde yabankoyunu, karaca ve tilkileri 'azınlık' statüsünden çıkararak, Anadolu'nun özbeöz türleri arasına katması övgüye değerdir. 
Böylece Türkiye üzerine oynanan oyunlardan birisi daha zamanında önlenmiştir. Adı değiştirilen yabankoyunu bundan böyle Türkçe meleyecektir 
Sanki çok fazla dağda bayırda dolaşan, ulusça doğa ve hayvan sevgisiyle yetişmiş bir toplumuz da, karşımıza çıkan ilk 'Ovis Armenina'ya özgün adıyla seslenip, 'Gel bakalım, Ovis Orien Anatolicus' diye bağrımıza basacağız. 
Aslında bir kızıl tilki olan 'Vulpes Vulpes'i görüp de ona 'Kurdistanica' takısı eklemeye çalışmak, Ulusal Parklar dahilinde bir 'hainlik' sayılacağı için, Çevre ve Orman Bakanlığı'ndan bir 'türler atlası' edinmekte yarar var. 
Dağlarda çevremize iyi bakalım. Uzmanlar, farklı isimlerle dolaşan yabankoyunu, karaca, tilkilerin doğuracağı olası tehlikeyi şöyle açıklıyor "Buradaki kasıt o kadar barizdir ki, yalnızca ülkemize özgü olup dünyanın başka hiçbir yerinde bulunmayan endemik türlerimize dahi üniter yapıyı bozucu adlandırmalar yapılmıştır. Türkiye üzerine çeşitli oyunlar oynanıyor. Değişik tür insanlar elini kolunu sallaya sallaya cirit atıyor. Bu isimleri burada Kürt vardı, Ermeni vardı yargısı uyandırmak için özellikle kullanıyorlar." 
Yabankoyunu, karaca ve kızıl tilkilerin yeni adlarının hayırlara vesile olmasını dileriz. 
HOŞGÖRÜ VE SANSÜR Cumhuriyet çizeri Musa Kart'ın 'kedi karikatürü' nedeniyle tazminata mahk m edilmesinden sonra, yazar Hikmet Çetinkaya'nın Fethullah Gülen'le ilgili yazı dizisi mahkemenin 'ihtiyati tedbir' kararı üzerine durduruldu. 
Çetinkaya, Gülen'in dava arkadaşı Nurettin Veren'in açıklamalarını yayımlıyordu. Fethullah Hoca'nın avukatları, ABD'de bulunan Gülen'in 'kişilik haklarının ihlal edildiği' gerekçesiyle yazı dizisini önlediler. Hoşgörü ve uzlaşının temsilcisi olma savındaki Gülen'in 'sansür'den yarar umması, demokratik kişiliğini sergilemektedir 



</TEXT>
</DOC>
