<DOC>
<DOCNO> 311106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur11.html </URL>
<DATE> 2005/01/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aynı köyde iki ayrı şüpheli ölüm .. 
</HEADLINE>
<TEXT>

     Niğde'nin Çiftlik İlçesi'ne bağlı Boz Köyü'nde iki kişinin ölümünün şüpheli olduğu bildirildi. 
     Edinilen bilgiye göre bir süre önce geçirdiği trafik kazası nedeniyle yaralanan ve uzun süredir tedavi gören Münevver Tosun, evinde aniden rahatsızlandı. Hastaneye kaldırılmak istenirken yolda hayatını kaybeden Tosun'un boğazında, Çiftlik Devlet Hastanesi'nde yapılan müdahale sırasında 5 santimetre çapında çiğ et bulundu. 
     Aynı köyde oturan Şükrü Kurt ise gece geç saatlerde alkollü olarak geldiği evinde kusmaya başladı. Yakınları tarafından Çiftlik Devlet Hastanesi'ne kaldırılan Kurt, müdahalelere rağmen kurtulamadı. 
     Münevver Tosun ve Şükrü Kurt'un cesetlerinin, kesin ölüm sebeplerinin belirlenmesi için Adana Adli Tıp Kurumu'na gönderildiği, her iki olayla ilgili soruşturma başlatıldığı bildirildi. 
     

     
</TEXT>
</DOC>
