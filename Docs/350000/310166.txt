<DOC>
<DOCNO> 310166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun06.html </URL>
<DATE> 2005/01/28/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
CNN'den Fox TV'ye suçlama ''Bush'un propaganda sesi'' 
</HEADLINE>
<TEXT>

     Ünlü Amerikan haber kanalı CNN'in kurucusu Ted Turner, Fox televizyonunu Bush yönetiminin ''propaganda sesi'' olarak niteleyerek, Fox News kanalının artan popülerliğini, 2. Dünya Savaşı öncesi Almanya'da Adolf Hitler dönemiyle karşılaştırdı. 
     ABD Ulusal Televizyon Programcılığı Yöneticileri Derneği'nde bir konuşma yapan Turner, Bush'un Beyaz Sarayı ile çatışmaktan kaçındıkları için dev şirketlerin, yayıncılığın ötesinde bir şeyler yaptığını iddia etti. 
     Turner, ''Bir televizyon kanalı var, Fox, bunların tam anlamıyla bir propaganda sesi. Bu tabii ki yasal ancak, haberler çarpıtılıyorsa bu demokrasimiz için gerçekten bir problem oluşturur'' dedi. 
     Fox'un reytinginin CNN ve diğer haber kanallarından yüksek olmasının kendileri için kötü bir şey olmadığını kaydeden Turner, ''1930'larda Adolf Hitler de Almanya'da kendisine karşı mücadele verenlerden daha popülerdi. Sadece daha büyük olmanız haklı olmanız anlamına gelmez'' diye konuştu. 
     ABD politikalarını haklı gösterecek şekilde bir yayın politikası izleyen Fox haber kanalı, Bush yönetiminin şahin kanadı çizgisinde yayın yaparken, aynı şirkete ait çeşitli televizyonlarda Müslümanlar ve Türklerden büyük tepki çeken ''24'' gibi farklı kültürlere karşı nefret uyandıracak programlara da yer veriliyor. 
     
</TEXT>
</DOC>
