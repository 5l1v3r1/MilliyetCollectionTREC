<DOC>
<DOCNO> 347361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo07.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz Fatih 
</HEADLINE>
<TEXT>


Milli sınavlar nedeniyle kasık fıtığı ameliyatını erteleyen tecrübeli golcü, "Yunanistan maçı çok önemli olduğu için buradayım. Yüküm ağır ancak başarılı olacağıma inanıyorum" dedi 

MEHMET DEMİRCAN 


A Milli Takımımız'ın, 2006 Dünya Kupası 2. Eleme Grubu'nda Yunanistan ve Kazakistan'la oynayacağı kader maçlarındaki en büyük gol silahı Fatih Tekke örnek bir fedak rlık sergiliyor. Zorlu karşılaşmalar nedeniyle kasık fıtığı ameliyatını erteleyerek büyük taktir kazanan yıldız futbolcu, Yunanistan'a gözdağı verdi. İnönü Stadı'nda cumartesi günü oynanacak maçın Türkiye'nin kaderini belirleyeceğini kaydeden Fatih, ""Halkımız bizden Dünya Kupası'na gitmemizi bekliyor. Yunanistan'la gerçekten kritik bir maç oynayacağız ve bunun için kamptayım. Ülkem için fedak rlık yapmaya hazırım" diye konuştu. 
Bir süredir Trabzonspor'la antrenmanlara katılamayan milli futbolcu, teknik heyetten görev istedi. Sakatlığı yüzünden aktif bir şekilde dinlendirilen tecrübeli forvet, "Takımla idman yapamama rağmen oynadığım maçlarda başarılı oldum. Şimdi daha büyük bir görev beni bekliyor ve mutlaka oynamak istiyorum. Başarılı olacağıma da inanıyorum" ifadesini kullandı. 

Ayhan yarıda bıraktı 

Ay - Yıldızlı ekibimiz, Dünya Kupası grup elemelerinde 4 Haziran'da Yunanistan ile yapacağı maçın hazırlıklarına dün akşam start verdi. Florya'da neşeli geçen antrenmanda 5'e 2 pas çalışmasına, Ersun Yanal ve antrenörler de katıldı. İdmanın son bölümünde kaleciler ayrı çalıştı. Grip olan Fatih Tekke, baldırında problem olan Hüseyin ve dizinde sorun olan Okan ile akşam saatlerinde İstanbul'a gelen Yıldıray çalışmada yer almadı. Kontrollü pas çalışması sırasında kendisini zorlayan Ayhan çalışmayı yarıda bıraktı. Saha kenarında tedavi olan Ayhan'ın sağ ayak bileğinde daha önceki sakatlığının nüksettiği, durumunun kontrollerden sonra netlik kazanacağı bildirildi. Ay-Yıldızlılar perşembe Ümraniye'de kampa girecek 

Rehhagel'in şans dileği 

TAKİ BERBERAKİS ATİNA 

Yunanistan Teknik Direktörü Otto Rehhagel, Türkiye karşısında şansa da ihtiyaçları olduğunu belirtti. "K" dergisine demeç veren Alman hoca, "Biraz da şans yardım ederse Türkiye karşısında başarılı olabiliriz" dedi. İnönü Stadı'ndaki atmosferden etkilenmemeleri gerektiğini de kaydeden tecrübeli çalıştırıcı, "Soğukkanlı ve profesyonelce futbol oynamalıyız. Türkiye ve Ukrayna'ya mağlup olursak Dünya Kupası'na gidemeyiz. Ancak bu durum bizde stres yaratmıyor, aksine galip gelme isteğimizi perçinliyor" yorumunu yaptı. 
Hazırlıklara başlayan Yunanlı futbolcular ise beraberliğin iyi bir sonuç olduğu görüşünde birleşti. Goumas, "Türkiye önünde beraberlik de olumlu bir sonuçtur. Zor bir atmosfer karşısında mücadele edeceğiz" dedi. Kaçouranis ise "Türkiye'de yenilmemek ve Ukrayna'yı yenmek istiyoruz" diye konuştu. Yunan ekibi maça sarı kart cezalısı kaptan Zagorakis ve ameliyat olan ünlü savunmacısı Dellas'tan yoksun çıkacak. 

Yanal Kazanacak güçteyiz 

Teknik Direktör Ersun Yanal, Yunanistan maçından galibiyetle ayrılacak güçte olduklarını belirterek iddialı açıklamalar yaptı. Yanal, "Tüm dünyanın gözü bu maçta olacak. UEFA tarafından da en önemli maç ilan edildi. Tek yürek olarak İnönü Stadı'nda çok ateşli bir atmosferi yaşatmalıyız. Maçın sonucu Almanya'da Türk futbolunun temsiline götürecektir. Kazanacak güçte olduğumuza inanıyorum. Tek hedefimiz maçı kazanıp, Almanya'ya gitmek" dedi. 
Tecrübeli hoca, "Kaderinizin bu maça bağlı olduğu konuşuluyor. Neler söyleyeceksiniz" şeklindeki soruyu ise "Bundan önceki maça da kaderim bağlıydı, bundan sonraki maça da bağlı olacak. Sanırım milli takım teknik direktörlerinin durumu böyle. Türk futbolu sonuca endeksli değil, programlara ve planlara endeksli hareket etmeli" diye yanıtladı. 

Komşu'ya sıcak mesaj 

Atina'da yayımlanan Ethnos gazetesine konuşan Ersun Yanal teknik direktörlük kariyerine Yunanistan'da devam edebileceğini söyledi. Yanal konuyla ilgili bir soru üzerine, "Neden olmasın. Klişeleri aşmamız gerekiyor. Panathinaikoslu İbrahim Kutluay her fırsatta Yunanistan'da olmaktan ne kadar memnun olduğunu söylüyor. İhtiyatlı davranışlar karşılıklı önyargılardan kaynaklanıyor. Bunlar günümüzde iyi düşünceler değil" açıklamasını yaptı. 


</TEXT>
</DOC>
