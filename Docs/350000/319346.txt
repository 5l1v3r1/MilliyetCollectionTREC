<DOC>
<DOCNO> 319346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur02.html </URL>
<DATE> 2005/02/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Köpeğe çarpmamak için şarampole yuvarlandı 
</HEADLINE>
<TEXT>

     KAYSERİ, DHA 

      KAYSERİ- Malatya karayolunda meydana gelen trafik kazasında, eski Emniyet Müdür Yardımcılarından 58 yaşındaki Yaşar Süslü ile 27 yaşındaki oğlu Mustafa yaralandı. Kazanın, sürücü Yaşar Süslü'nün, önüne çıkan köpeğe çarpmamak için direksiyonu kırması sonucu meydana geldiği belirti. 
     Pazarören beldesi yakınlarında meydana gelen kazada, 38 NK 004 plakalı otomobiliyle Pınarbaşı'na giden Yaşar Süslü, önüne çıkan köpeğe çarpmamak için direksiyonu kırınca, yaklaşık 3 metrelik şarampole yuvarlandı. Kazada yaralanan Yaşar Süslü ile oğlu Mustafa Süslü, Ambulansla Erciyes Üniversitesi Gevher Nesibe Hastanesi Acil Servisi'ne kaldırıldı.Yaşar Süslü'nün durumunun ağır olduğu bildirildi. 
     Yaşar Süslü, Kayseri ve Adıyaman Emniyet Müdürlüklerinde, çeşitli kademelerde görev yapmış ve son olarak görev yaptığı Amasya'da Emniyet Müdür yardımcısı olarak emekliye ayrılmıştı. Yaşar Süslü, halen Kayseri'de Par Özel Güvenlik Şirketi'nin genel müdürlük görevini yürütüyor. 
     
</TEXT>
</DOC>
