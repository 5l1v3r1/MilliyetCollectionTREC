<DOC>
<DOCNO> 309952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo15.html </URL>
<DATE> 2005/01/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Müfit Erkasap Fatih Terim ile Avrupa'dan teklif alıyoruz 
</HEADLINE>
<TEXT>

     Eski Galatasaray antrenörü Müfit Erkasap, son aylarda Fatih Terim ile bazı Avrupa kulüplerinden teklif aldıklarını bildirdi. 
     Erkasap, Şanlıurfa'da yayımlanan yerel bir gazeteye verdiği röportajda, Türkiye liglerinden de çeşitli takımların kendisine teknik direktörlük teklifi geldiğini belirtti. 
     Fatih Terim ile 30 yıl öncesine uzanan sıkı bir dostlukları olduğunu, bu yüzden yurtiçinden gelen teknik direktörlük tekliflerini reddettiğini aktaran Erkasap, Terim ile birlikte çalışmayı tercih ettiğini belirtti. 
     Kariyerini bundan sonra Avrupa'da sürdürmek istediğini aktaran Erkasap, röportajda ayrıca şunları kaydetti 
     ''Son dönemlerde Fatih Terim ile birlikte bazı Avrupalı kulüplerden teklif alıyoruz. Zaten mükemmel bir ikili oluşturuyoruz. Şu anda bu teklifleri değerlendiriyoruz. Bütün planlarımız bu yönde, onun için bir süre ülkemizde takım çalıştırmayacağız.'' Erkasap, ''Türk Milli Takımı'nı çalıştırmak ister misiniz '' sorusuna ise ''Milli takım herkes için bir onurdur, benim için de... Fatih Terim ile birlikte olursa çalıştırmak isterim. Ancak şu anda Milli Takım'ın başında bir teknik direktör var'' diye konuştu. 
     Erkasap, ''Kamuoyu sizin Şanlıurfalı olduğunuzu bilmiyor, Şanlıurfa'yı sevmiyor musunuz '' şeklindeki soruyu ise şöyle yanıtladı 
     ''Ben her ortamda Şanlıurfalı olduğumu övünerek dile getiriyorum. Hatta çok yakınlarım bana 'Urfalı' diye hitap eder. Şanlıurfalılarla aynı çatı altında olmak her zaman bana onur verir. Şanlıurfaspor da bulunduğu yere layık değil. Bir gün mutlaka Süper Lig'e çıkacaktır. Tüm Şanlıurfalılar her şeyin en iyisine layık.'' 

     
</TEXT>
</DOC>
