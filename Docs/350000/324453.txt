<DOC>
<DOCNO> 324453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy31.html </URL>
<DATE> 2005/03/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Çelik Meslek yüksek okullarında büyük bir reform düşünüyoruz 
</HEADLINE>
<TEXT>

     Milli Eğitim Bakanı Hüseyin Çelik, meslek yüksekokullarında büyük bir reform gerçekleştirmeyi düşündüklerini söyledi. 
     Bakan Çelik, gezi ve incelemelerde bulunmak üzere geldiği Çankırı'da Kredi Yurtlar Kurumu'nda kalan öğrencileri ziyaret etti. Yurdun kantininde Bakan Çelik'i karşılarında gören öğrenciler, önce şaşırdılar, sonra cep telefonlarıyla fotoğraf çektirdiler. 
     Kantinde öğrencilerle sohbet eden Bakan Çelik, gittiği yerlerde öğrencilere siyasetçi olmak isteyip istemediklerini sorduğunu ve öğrencilerden hayır yanıtını aldığını belirterek, şöyle konuştu 
     ''İyi yetişmiş bilgili insanlar siyaseti kirli bir alan görerek uzak dururlarsa, sonsuza dek ikinci sınıf insanlar tarafından idare edilmekten kurtulamazlar. Eğer bir şeyin düzelmesini istiyorsak biz de taşın altına elimizi koymalıyız. Tabi herkes politikacı, siyasetçi olacak diye bir şey yok. Maalesef Türkiye'de 12 Eylül'den sonra gençlerin yanlış düşünmemesi için adeta onları düşüncesizliğe davet eden bir ortam oldu. Üniversite gençliği özellikle düşünen, sorgulayan, muhakeme eden, neyi niçin meselesini sürekli kendi gündeminde tutan ve kitap okuyan insan olmalıdır.'' Kitap okumayı önemsediklerini ve bu anlamda Türkiye çapında ciddi kampanyalar başlatacaklarını ifade eden Bakan Çelik, ''Ders kitaplarını kast etmiyorum. Sizin bir alanda profesyonel olmanızı sağlayan kitapları kast ediyorum. Ama entelektüel derinliği olan kitaplar diyorum. Her birimiz bu toplumun birer üyesiyiz. Her birimiz sağlam olacağız ki bu toplum yoluna sağlam devam etsin'' diye konuştu. 
     Eğitim sisteminin daha verimli olabilmesi için sürekli çalışmalar yaptıklarını kaydeden Bakan Çelik, şöyle devam etti 
     ''Okulda çok konuşan çocukların susturulduğu bir eğitim anlayışı olamaz. İlk ve ortaokul müfredatını değiştiriyoruz. Artık kafamıza bilgi depolayan sistemi değiştiriyoruz. Sadece bilgi kopyalama işimizi görmüyor. Meslek yüksekokullarında büyük bir reform düşünüyoruz. Bu okullardaki fiziki yetersizlik ve öğretim elemanı sıkıntıları nedeniyle öğretim kalitesi düşüyor. Buradan mezun olan öğrenciler de iş bulmakta zorlanıyor.'' 
     
</TEXT>
</DOC>
