<DOC>
<DOCNO> 321550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo21.html </URL>
<DATE> 2005/03/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bulak Maalesef artık bütün hakemler Ersen Martin'e faul çalıyor 
</HEADLINE>
<TEXT>

     Denizlispor Teknik Direktörü Giray Bulak, Ersen Martin'in televizyonlarda hakemlere hedef gösterilmesinin takımın aleyhine olmaya başladığını söyledi. 
     Bulak, golsüz biten Diyarbakırspor maçında kötü bir futbol sergilediklerini ve 2 puan kaybettiklerini, artık bu karşılaşmayı unutup bu hafta deplasmanda oynayacakları Ankaragücü maçına bakmaları gerektiğini belirtti. 
     Ligdeki hedeflerinin geçen sezon ulaştıkları 55 puan barajına yaklaşmak ve bazı genç futbolcuları kazanmak olduğunu ifade eden Bulak, şöyle devam etti 
     ''Bu maçta bazı arkadaşlarımıza oyunun başında şans verdik. Onların da çıkışları olacaktır. Ama hemen, 20 maç oynayan diğer arkadaşları kadar başarılı olmaları mümkün değil tabii. O bakımdan önümüzdeki günlerde genç arkadaşlarımıza daha çok şans vereceğiz.'' Ersen Martin'e yapılan faullerin verilmediğini, birçok pozisyonda hakemlerin bu futbolcu aleyhine düdük çaldığını öne süren Bulak, şöyle konuştu 
     ''Ersen'in televizyonlardan hakemlere hedef gösterilmesi aleyhimize oluyor. Maalesef artık bütün hakemler Ersen'e faul çalıyor. Diyarbakırspor'un bütün savunma oyuncuları, Ersen'in üzerinde gezerken, maalesef maçın hakemi Hamza Mısır da etki altında kaldı. Halbuki Ersen'e yapılan fauller nedeniyle ceza sahası yakınında 3-4 frikik atışı kazanmamız lazımdı. İlk yarıda yine ceza sahası içinde Ersen'e yapılan bir hareket var. Bunun çok net penaltı olması gerekirdi. Ersen'i hedef gösterenlerin, artık ona yapılanları ortaya koyması lazım.'' 
     
</TEXT>
</DOC>
