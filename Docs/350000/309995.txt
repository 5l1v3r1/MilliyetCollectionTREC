<DOC>
<DOCNO> 309995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur19.html </URL>
<DATE> 2005/01/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ünlüler de "Guiness"e meraklı... 
</HEADLINE>
<TEXT>

     Dünyanın en ilgi çekici rekorlarının kayıtlı olduğu ''Guinness Rekorlar Kitabı''na girmek için Türkiye'den manken Ebru Şimşek, tiyatro sanatçısı Levent Kırca ve senarist Birol Güven'in de başvuruda bulundukları bildirildi. 
     Guinness Türkiye Fahri Temsilcisi, İTÜ Maden Fakültesi Öğretim Üyesi Prof. Dr. Orhan Kural, AA muhabirine yaptığı açıklamada, her gün onlarca müracaatın gerçekleştiği ''Guinness Rekorlar Kitabı''na girmek için artık ünlü isimlerin de başvuruda bulunduklarını söyledi. 
     Menken Ebru Şimşek'in ''Hakkında en fazla dava açılan kişi'', tiyatro sanatçısı Levent Kırca'nın da çeşitli televizyon kanallarında 19 yıldır yayınlanan ''Olacak o kadar'' adlı programıyla başvurduklarını ifade eden Kural, son olarak senarist Birol Güven'in de müracaat ettiğini ifade etti. Kural, Birol Güven'in başvurusunun ilginç olduğunu kaydederek, ''Birol Bey, sahibi olduğu prodüksiyon şirketi adına, Çocuklar Duymasın adlı dizinin 13 bölümünün, bir televizyon kanalında 490 kez tekrarlandığı gerekçesiyle, en fazla tekrarı yayınlanan dizi olarak müracaatını yaptı'' dedi. 
     Her üç başvuruyla ilgili gerekli başvuru dosyalarını hazırladığını belirten Kural, Guinness'ten gelecek yanıtı beklediklerini sözlerine ekledi. 
     
</TEXT>
</DOC>
