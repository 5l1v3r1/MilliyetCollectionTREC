<DOC>
<DOCNO> 344081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas12.html </URL>
<DATE> 2005/05/19/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
''İnsanlar Konuşa Konuşa'' İstanbul'da sahnelendi... 
</HEADLINE>
<TEXT>

     Aile Sağlığı Araştırma Derneği ASAD ile Avrupa Cinsel Sağlık Derneği’nin birlikte yürüttüğü cinsel bilgilendirme çalışmaları kapsamında, "İnsanlar Konuşa Konuşa" adlı oyun, İstanbul’da sahnelendi. 
     ASAD Başkanı Prof. Dr. Halim Hattat, Profilo Alışveriş Merkezi’ndeki Tiyatro Kare’de temsilden önce yaptığı konuşmada, cinsellikle ilgili tabulara dikkati çekmek için bu tiyatro ekibini oluşturduklarını ve skeçlerle vatandaşlara bu tabuların doğru olmadığını anlatmak istediklerini söyledi. 
     Hattat, Türkiye’de 2002 yılından bu yana "Aile Cinsel Bilgilendirme Hattı" vasıtasıyla telefon ve internet aracılığıyla insanların cinsel problemlerini çözmeye çalıştıklarını belirterek, şöyle devam etti 
     "Türkiye’nin her yerinden şimdiye kadar yaklaşık 60 bin kişi bu hattı aradı. Cinsel sorunlar içerisinde en yüksek oran, yüzde 32 ile erken boşalma ve yüzde 23 ile sertleşme problemine ait. 
     En acı olanı ise cinsel fonksiyon bozukluğu olan kişilerin yüzde 83’ü hiçbir tedavi görmediğini belirtmiş. Bunun nedeni de doktora açılmakta güçlük çekilmesi ve ekonomik sorunlar." 
     
     "HER 100 KİŞİDEN 40’I CİNSEL SORUNLARINI ANLATMIYOR" 

     Hattat, Türkiye’de 1999 yılında 2 bin kişi üzerinde yaptıkları bir araştırmaya göre, her 100 kişiden 70’inin cinsel fonksiyon bozukluğu yaşadığının ortaya çıktığını anlatarak, cinsel sorunları olan kişilerin depresyona girdiğini, aile düzenlerinin bozulduğunu ve eşlerin boşanma noktasına geldiğini söyledi. 
     Halim Hattat, "Her 100 kişiden 40’ı cinsel sorunlarını kimseye anlatmıyor, 10 kişiden sadece 1’i doktora başvuruyor" dedi. 
     Derneğin, tiyatro gösterisiyle 1 milyon kişiye ulaşmayı hedeflediğini belirten Hattat, "Cinsel fonksiyon bozukluklarına sanatçıların sergilediği skeçlerle pozitif bir bakış açısı kazandırmaya çalışıyoruz" diye konuştu. 
     Kandemir Konduk’un yazdığı skeçlerden oluşan, Volkan Severcan, Kerem Atabeyoğlu, Necati Bilgiç, Ayşen Gruda ve Burcu Çağrı’nın rol aldığı "İnsanlar Konuşa Konuşa" adlı oyun, daha önce Adana, Gaziantep ve Kayseri’de sahnelendi. 
     
</TEXT>
</DOC>
