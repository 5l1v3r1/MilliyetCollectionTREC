<DOC>
<DOCNO> 325674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur47.html </URL>
<DATE> 2005/03/21/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
Başkentte Nevruz kutlamaları... 
</HEADLINE>
<TEXT>

     Başkentte nevruz, farklı gruplar tarafından çeşitli şekillerde kutlandı. 
     Ellerinde meşalelerle Yüksel Caddesi'ndeki İnsan Hakları Anıtı'nın önüne gelen Hak ve Özgürlükler Partisi HAK-PAR Ankara İl Örgütü üyelerinden oluşan bir grup, çeşitli sloganlar atarak basın açıklaması yaptı. 
     Nevruz nedeniyle bir diğer kutlama Mamak Tıp Fakültesi Caddesi son durak kavşağında yapıldı. 
     Kavşağı trafiğe kapatarak lastik yakan ve halay çeken çeşitli gruplar adına okunan basın açıklamasında, Nevruz'un tarihçesi anlatıldı. Hükümet politikalarının da eleştirildiği açıklamada, Kürtçe sloganlar atan gruptakiler olaysız dağıldı. 
     
     TÜRK EĞİTİM-SEN'İN NEVRUZ KUTLAMASI 
     Türk Eğitim-Sen ise Nevruz'u Başkent Öğretmen Evi Konferans Salonu'nda kutladı. 
     Mehteran Bölüğü'nün gösterilerinin yer aldığı kutlamada konuşan Türk Eğitim-Sen Genel Başkanı Şuayip Özcan, Nevruz Bayramı'nı ''Türklüğün uyanışı'' olarak kabul ettiğini söyledi. 
     Nevruz kutlamalarında ''bölücüler'' için alanlarda toplanıldığını ifade eden Özcan, meydanlarda kutlama yapamamalarının ''utancı ve üzüntüsü'' içerisinde olduklarını söyledi. 
     Mersin'de Türk Bayrağı'nı yırtanların ''vatan haini'' olduğunu kaydeden Özcan, aynı yerde bayrak dağıtacaklarını belirterek, ''Çanakkale Savaşı'nda şehit düşen ve mezarlarında yan yana yatan insanların torunları şimdi çeşitli şer odakları tarafından karşı karşıya getiriliyor.'' diye konuştu. 
     
</TEXT>
</DOC>
