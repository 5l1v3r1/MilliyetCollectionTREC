<DOC>
<DOCNO> 333319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko25.html </URL>
<DATE> 2005/04/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tüzmen Tüketim malları ithalatındaki ciddi artıştan rahatsızız 
</HEADLINE>
<TEXT>

     Devlet Bakanı Kürşad Tüzmen, ithalatın kompozisyonunda bir tek rahatsızlık duydukları konunun, ''tüketim malları ithalatının çok ciddi şekilde artması'' olduğunu bildirdi. 
     Bakan Tüzmen, Ankara Ticaret Odası Yönetim kurulu Başkanı Sinan Aygün ve beraberindekileri kabul etti. 
     Tüzmen kabulde, ara mallarının da ithalat içinde fazla arttığını, ancak sermaye mallarında gidişatın fena olmadığını söyledi. 
     Bunu da normal bir trend diye düşündüklerini belirten Tüzmen, şöyle devam etti 
     ''Ama ihracat da çok hızlı artıyor. Yüzde 33-34 ihracat artışına ulaşmışız ki bu sürdürebileceğimizin açık bir göstergesidir. Biz her türlü sıkıntıya, artan petrol fiyatlarına, aşırı değerli para birimimize rağmen, ihracat artışını sürdürmeye devam ediyoruz. 
     Dış ticaret açığını, toplam dış ticaret hacmi içinde yüzde 20'ler seviyesinde ve altına indirilebilecek seviyede tutarsak, bu bizim için başarıdır, çevrilebilir bir orandır.'' 
     
     CARİ AÇIK VE PETROL FATURASI 
     Tüzmen, gazetecilerin ''cari açıkta revizyona gidileceği söylendi, ithalat ve ihracat rakamında da revizyon var mı '' şeklindeki soru üzerine, dış ticaret açığının cari açığı daima tetiklediğini ve önemli olduğunu hatırlattı. 
     Tüzmen, ancak cari açığın boyutuna, toplam gayri safi milli hasılaya oranına bakıldığında, sağlıklı bir trend sürdürdüğünü söyledi. 
     Artan petrol fiyatları dolayısıyla, faturanın 4.4 milyar dolardan 6.6 milyar dolara çıktığını kaydeden Tüzmen, 97 milyar dolar ithalat yapan bir ülke için bunun, yüzde 10 bile olmadığını vurguladı. 
     Tüzmen, ''dolayısıyla ondan dolayı petrol faturası rahatız, korkumuz yok, sıkıntı duymuyoruz'' dedi. 
     
</TEXT>
</DOC>
