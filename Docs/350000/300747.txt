<DOC>
<DOCNO> 300747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/dunya/dun01.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de eve dönüş başladı 
</HEADLINE>
<TEXT>


DIŞ HABERLER SERVİSİ 


Irak'ta direnişin kalesi olarak görülen Felluce kentine Amerikan ordusunca düzenlenen geniş çaplı operasyon sırasında kentten ayrılan Felluceliler önceki günden itibaren evlerine dönmeye başlarken, kentin enkaza döndüğünü gören öfkeli halktan Amerikan ordusuna tepki yağdı. Önceki gün yalnızca Endülüs bölgesinde yaşayan 900 kadar kişi, "askerlik yaşındaki şüpheli erkeklerin" parmak izlerinin alınmasından ve retina taramasından geçtikten sonra kente girebildi. Evlerinin enkazıyla karşılaşan halk tepkilerini, "Burada hayvanlar bile yaşamaz", "Bu, yüzyılın suçu. Öfkemiz ve direnişimiz daha da artacak" sözleriyle dile getirirken, Reuters haber ajansı da, kentten kaçanların çoğunun direnişle ilişkisi olmadığını, ancak birçoğunun operasyonun ardından öfkelendiğini ve militanlığa yöneldiğini belirtti. 


</TEXT>
</DOC>
