<DOC>
<DOCNO> 303699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko45.html </URL>
<DATE> 2005/01/05/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
KKTC limanları Güney Kıbrıs - Türkiye arasındaki ticarete açıldı 
</HEADLINE>
<TEXT>

     Kuzey Kıbrıs Türk Cumhuriyeti KKTC Bakanlar Kurulu, KKTC limanlarının, Güney Kıbrıs ile Türkiye ve diğer ülkeler arasında yapılacak ticarette kullanılabilmesi yönünde bir karar aldı. 
     Güneydoğu Asya'daki deprem ve tsunami felaketzedelerine Kıbrıs Türk halkının da yardım eli uzatması için kampanya başlatılmasını kararlaştıran hükümet, ekonomik konularda da bir dizi karar aldı. 
     Başbakan Mehmet Ali Talat başkanlığında yapılan Bakanlar Kurulu toplantısında alınan kararları Sağlık ve Sosyal Yardım Bakanı Hüseyin Celal açıkladı. 
     Bakanlar Kurulu'nun, KKTC limanlarının Güney Kıbrıs'tan Türkiye ve başka ülkelere veya Türkiye ve başka ülkelerden Güney Kıbrıs'a yapılacak ticaret amacıyla kullanılmasına ilişkin bir karar aldığını açıklayan Hüseyin Celal, limanların bu amaçlar için kişiler veya şirketlerce kullanılabileceğini söyledi. 
     Bununla Türkiye ve Güney Kıbrıs arasındaki ticarette çok daha avantajlı olan KKTC limanlarının kullanılmasını amaçladıklarını kaydeden Celal, limanların açılacağını, bu yönde Güney Kıbrıs'taki özel girişimcilerden de talep geldiğini bildirdi. 
     Celal, ''Çünkü bir malın Türkiye'ye Limasol veya Larnaka'dan gitmesi başkadır, Girne'den gitmesi başkadır. Üstelik Kuzey Kıbrıs ile Türkiye arasında kurulmuş bir hazır ulaşım düzeni de vardır. Halbuki Güney'le Türkiye arasında bu yoktur. Bu avatajımızı kullanacağız'' dedi. 
     Bir soru üzerine, ''Bu karara Rum hükümetinin çok da sevimli bakacağını zannetmediğini'' ifade eden Hüseyin Celal, ''Herhalde engellemeye çalışacak ama serbest ticaret ortamında bu ne kadar engellenebilir O da ayrı bir konu'' diye konuştu. 
     Celal, KKTC limanlarının bu şekilde kullanımı sırasında malların transit mal işlemi göreceğini ve vergilendirilmeyeceğini de belirtti. 
     
     GÜNEYDOĞU ASYA FELAKETİ İÇİN YARDIM KAMPANYASI 
     Celal, Güneydoğu Asya'da felaketten etkilenenler için yardım kampanyası başlatılması kararı alındığını belirterek, örgütler ve bireylerin katkısı için banka hesap numaralarının yarın tespit edilip açıklanacağını ve toplanacak paranın BM İnsancıl İşler Ofisi aracılığıyla deprem ve tsunami bölgesine gönderileceğini söyledi. 
     Celal, kampanyanın Başbakanlık ve Maliye Bakanlığı'nca koordine edileceğini kaydetti. 
     
     OTELLERİN DENİZ SUYU ARITMA PROJELERİNE TEŞVİK 
     Hüseyin Celal, Girne bölgesinde şu anda inşaatı devam eden 2 bin 73 yatak kapasiteli 29 adet otel bulunduğunu ve bu yoğun inşaat faaliyetinin su kaynaklarını zorladığını belirterek, bu otellerde deniz suyunun arıtılarak içme ve kullanma suyu olarak kullanılması için hazırlayacakları projelere devletin katkı yapmasının kararlaştırıldığını kaydetti. 
     Bu karara göre, devletin bu tür projelerin maliyetinin yüzde 20'sini doğrudan ödeyeceğini, yüzde 60'a kadar olan bölümü için de Kalkınma Bankası'ndan düşük faizle uzun vadeli kredi verileceğini anlatan Celal, ''Böylelikle son yıllarda maliyeti çok düşen deniz suyundan arıtılmış su elde etme işlemine imkan tanımış olacağız. Bu belki uzun vadede genel bir uygulama da olur'' diye konuştu. 
     
</TEXT>
</DOC>
