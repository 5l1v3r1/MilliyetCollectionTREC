<DOC>
<DOCNO> 303329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun41.html </URL>
<DATE> 2005/01/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İki oğlunun kafalarını keserek öldüren baba idam edilidi 
</HEADLINE>
<TEXT>

     İran'da iki oğlunu kafalarını keserek öldüren bir kişi idam cezasına çarptırıldı. 
     İran Öğrenci Haber Ajansı'nın İSNA bildirdiğine göre, Tahran eyaleti ceza mahkemeleri başkanı Nasır Serac, İsmail E.'nin 6 ve 11 yaşlarındaki oğullarının yanı sıra iki kişinin daha kafalarını keserek öldürmekten idam cezasına çarptırıldığını söyledi. 
     Eşi Masume Ş'nin İbrahim Şahsevend adlı bir kişiyle ilişkisi olduğundan şüphelendiğini ve eşini zorla bu kişiyle evlendirdiğini söyleyen Serac, daha sonra İsmail'in, İbrahim ve onun kız kardeşi Fatıma'yı öldürdüğünü, Fatıma'nın öldürülüşünü gören iki oğlunu da kafalarını keserek öldürdüğünü belirtti. 
     İsmail'in iki yetişkini öldürmekten idam cezasına çarptırıldığını belirten Serac, iki oğlunu öldürmek suçundansa kan parası ödeme cezasına mahkum edildiğini kaydetti. 
     İran basınına göre, Masume de mahkemede yaptığı açıklamada, Tahran'ın güneyindeki Veramin kasabasından çocuklarını Tahran'da hastaneye götürürken şoförlük yapan Afgan asıllı İbrahim ile tanıştığını ve onunla yasa dışı ilişkiye girdiğini söyledi. 
     Çocuklarının bu ilişkiyi babalarına anlatması üzerine, İsmail'in İbrahim ve ailesinden intikam almaya karar verdiğini belirten Masume, ''Beni öldürmekle tehdit ederek İbrahim ile ilişkimi sürdürmemi isteyen kocam, kendisini dayım olarak tanıtarak beni 700 kişinin katıldığı evlenme töreniyle İbrahim ile evlendirdi'' dedi. 
     Kocasının, İbrahim'in kız kardeşi Fatıma'yı bir bahaneyle eve getirdiğini ve kafasını keserek vücudunu parçalara ayırdığını söyleyen Masume, kocasının bu manzarayı gören çocuklarını da evin banyosunda kafalarını keserek öldürdüğünü anlattı. 
     Masume, kocasının daha sonra İbrahim'i define buldukları bahanesiyle dağa götürerek kazmayla öldürdüğünü ve kafasını gövdesinden ayırdığını kaydetti. 
     Masume de İbrahim ile zina yaptığı için idama mahkum edildi. 
     İran'da cinayet, silahlı soygun, tecavüz, din değiştirme, zina ve ciddi uyuşturucu kaçaklığı suçu işleyenler idam ediliyor. 
     Uluslararası Af Örgütü'ne göre, İran'da 2002 yılında 113 ve geçen yıl 108 kişi idam edildi. 
     
</TEXT>
</DOC>
