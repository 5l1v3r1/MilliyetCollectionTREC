<DOC>
<DOCNO> 303803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur29.html </URL>
<DATE> 2005/01/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MEB, "yılın kaliteli okulu"nu seçecek 
</HEADLINE>
<TEXT>

     Milli Eğitim Bakanlığı MEB , her yıl ''Yılın Kaliteli Okulu'' ve ''Yılın Kaliteli Ekibi''ni belirleyerek, ödül verecek. 
     MEB'e bağlı okul ve kurumlarda toplam kalite yönetimi uygulamalarında emsallerine göre üstün başarı gösteren okul kurum ve ekiplerin ödüllendirilmesine ilişkin esas ve usulleri içeren ''MEB Toplam Kalite Yönetimi Uygulama Yönergesi'' hazırlanarak, uygulamaya konuldu. 
     Yönergeye göre, ödüller ''Yılın Kaliteli Okulu Kurumu'' ve ''Yılın Ekibi'' olmak üzere iki ayrı kategoride verilecek. 
     Ödül için okullar veya kurumlar, yaptıkları çalışmalarla ilgili olarak ''Yılın Kaliteli Okulu Kurumu'' kategorisinde 40 sayfayı, ''Yılın Ekibi'' kategorisi için de 15 sayfayı geçmeyecek şekilde, Bakanlıkça oluşturulan ve getirilen kriterleri içeren formları esas alarak rapor hazırlayacaklar ve bağlı bulundukları milli eğitim müdürlüklerine başvuracaklar. 
     Raporlar, Eğitimde Kalite Hareketi Yürütme Kurulu'nca oluşturulacak ''Değerlendirme Komisyonu''nda ele alınacak. Değerlendirilecek okullara veya kurumlara ''saha ziyareti'' yapılacak. 
     Eğitimde Kalite Hareketi Yürütme Kurulu, saha ziyareti sonucunda her bir kategoride ilk üç dereceye girecek okul veya kurumlar ile ekipleri belirleyecek. 
     Her kategoride belirlenecek il birincilerinin raporları Bakanlık Personel Genel Müdürlüğü'ne gönderilecek. Bakanlıkça yapılacak İnceleme sonucunda ''Yılın Okulu Kurumu'' ve ''Yılın Ekibi'' seçilecek. 
     Dereceye girenlere, berat, plaket, takdir ve teşekkür belgeleri verilecek. Dereceye girenlere, imkanlar ölçüsünde ayni ya da nakdi ödüller de verilebilecek. 
     
     DEĞERLENDİRME NASIL YAPILACAK 
     Değerlendirmede, okulun fiziki yapısından yönetim tarzına, ulaşımdan geç gelen veya devamsızlık yapan öğrenci sayısına, okulda kaza geçiren öğrenci sayısından sağlık kuruluşlarına sevk alan öğrenci sayısına kadar çok sayıda kriter göz önünde bulundurulacak. 
     ''Ürün veya hizmetten yararlananlar'' olarak öğrencilerin ve velilerin, ayrıca öğretmenler ile diğer çalışanların memnuniyeti ile ilgili göstergeler dikkate alınacak. 
     Öğrencilerin ve velilerin memnuniyeti ölçülürken, ''öğrenme yöntemleri, sınıf ortamı, okulun fiziki ortamı, kantin, yemekhaneler, ulaşım, güvenlik, güvenilirlik, ders programları, ders arası, ders araç-gereçleri, ders programları ve dilek, öneri ve şikayetlerinin dikkate alınması'' gibi konulardaki görüş ve düşünceleri baz alınacak. 
     Çalışanların memnuniyeti ölçülürken de ''yönetimden memnuniyet, performans değerlendirme sistemi, okul ortamı, öğretmene okul tarafından sağlanması gereken hizmetler, kararlara katılım, çalışana sağlanan ücret dışı hizmetler kreş, servi, gezi, sosyal-kültürel etkinlikler , iş kazaları, çalışanlarca iletilen şikayet sayıları ve şikayetlerin dikkate alınma durumu, idari denetim veya teftişlerde okulun çalışanlarına sağladığı hizmetleri doğrulayan veya eleştiren raporlar'' gibi kriterler göz önünde bulundurulacak. 
     Bunların yanı sıra genel olarak, okuldaki ''hizmetten yararlananların memnuniyeti ile ilgili'' şu göstergeler de değerlendirmeye alınacak 
     - Öğrenci devamsızlık oranları, - Devamsızlıktan sınıf tekrarına kalan öğrenci sayıları, - Başarısızlıktan sınıf tekrarına kalan öğrenci sayıları, - Sorumlu geçen veya ek sınavla geçen öğrenci sayıları, - Okuldan ayrılan veya uzaklaştırılan öğrenci sayıları, - Sınıfını doğrudan geçen öğrenci sayıları, - Sağlık kuruluşlarına sevk alan öğrenci sayıları, - Rapor alan öğrenci sayıları, - Bir üst öğretim kuruluşuna yerleştirilen öğrenci sayıları, - Okulda kaza geçiren öğrenci sayıları, - Öğrencilere ve velilere sunulan hizmetler nedeniyle okula verilen ödül ve unvanlar, - Öğrenci ve veliden gelen öneri dilek sayıları, - Öğrenci ve veliden gelen şikayet sayıları. 
     
</TEXT>
</DOC>
