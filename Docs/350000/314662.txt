<DOC>
<DOCNO> 314662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun17.html </URL>
<DATE> 2005/02/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Togo'da binlerce kişi polisle çatıştı... 
</HEADLINE>
<TEXT>

     Afrika ülkelerinden Togo'da yeni devlet başkanının atanmasını darbe olduğu gerekçesiyle protesto eden binlerce kişiyle polis arasında çatışma çıktı. 
     Görgü tanıkları, başkent Lome'da, Faure Gnassingbe'nin devlet başkanı seçilmesini protesto eden yaklaşık 3 bin göstericinin polise taş ve madeni parçalar attığını, araçları engellemek için ateşler yaktığını söyledi. Güvenlik güçlerinin de göstericilere gözyaşartıcı gaz ve copla müdahale ettiği belirtildi. 
     Lome'da dünkü gösterilerde de çatışma çıkmış ve yaklaşık 10 kişi yaralanmıştı. 
     38 yıldır devlet başkanı olan Gnassingbe Eyadema'nın 5 Şubat'ta kalp krizinden ölmesi üzerine oğlu Faure Gnassingbe, ülkenin yeni devlet başkanı ilan edilmişti. Açıklamayı, Togo Genelkurmay Başkanı Zakari Nandya yapmıştı. 
     Togo anayasasına göre, geçici devlet başkanlığını Ulusal Meclis Başkanı Fambare Ouattara Natçaba'nın üstlenmesi gerekiyordu. 
     
</TEXT>
</DOC>
