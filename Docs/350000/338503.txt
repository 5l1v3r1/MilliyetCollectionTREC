<DOC>
<DOCNO> 338503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur25.html </URL>
<DATE> 2005/04/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türk-İş'ten 1 Mayıs'ta sağduyu çağrısı... 
</HEADLINE>
<TEXT>

     Türk-İş Genel Başkanı Salih Kılıç, ''1 Mayıs'ı ürkmeden, korkmadan, endişe duymadan, anlamına uygun bir şekilde kutlayacağımızdan hiç kimsenin endişesi olmasın'' dedi. 
     Kılıç, Türk-İş 1. Bölge Temsilciliği'nde ''1 Mayıs kutlamaları''na ilişkin düzenlediği basın toplantısında, 1 Mayıs'ın 115 yıldan bu yana işçi haklarının korunması amacıyla kutlandığını söyledi. 
     Toplumsal emeğin, işçilerin kutsal haklarının geliştirilmesi için kendilerinin de yarın 1 Mayıs'ı kutlayacağını anlatan Kılıç, 4 işçi ve memur konfederasyonunun üyelerinin birlikte hareket etmesini Türkiye açısından olumlu bir gelişme olarak gördüklerini vurguladı. 
     Bazı dönemlerde kutlamalar sırasında çeşitli olumsuzluklar yaşandığını, ancak artık geriye değil geleceğe bakmak gerektiğini kaydeden Kılıç, ''Gelecekte daha mutlu, daha huzurlu, daha verimli ve daha dinamik, kendi hak ve çıkarlarını koruyan bir yapıyı oluşturmayı amaçlamaktayız'' dedi. 
     Herkese her yerde demokrasi istediklerini ifade eden Kılıç, demokrasiyle birlikte, demokrasinin vazgeçilmez unsurlarından biri olan sendikal hak ve özgürlüklerin de hayata geçirilmesi için kutlamaların anlamına uygun sonuçlanmasını dilediklerini bildirdi. 
     
     ''TÜRK HALKI SAĞDUYUDAN YANADIR'' 
     1 Mayıs'ın herkesin kendi üzerine düşen görevi yerine getirerek, anlamlı bir şekilde kutlayacağına inançlarının sonsuz olduğunu belirten Kılıç, şunları kaydetti 
     ''1 Mayıs'ı ürkmeden, korkmadan, endişe duymadan, anlamına uygun bir şekilde kutlayacağımızdan hiç kimsenin endişesi olmasın. Türk halkı devamlı sağduyudan yanadır. Hakkın ve hukukun tesliminde de haklının yanındadır. Geçmiş yıllarda yaşamış olduğumuz birtakım olumsuzlukları geriye bırakarak, 1 Mayıs'ı, herkese barış, kardeşlik ve huzur getirmesini ve işçi hareketinde sinerji yaratmasını dileyerek kutlayacağız. 
     Kutlamalara, hangi düşüncede olursa olsun, işçilerin bayramına gölge düşürülmeden, işçilerin hak ve çıkarlarını desteklemek için gelmek gerekiyor. Konfederasyonlar, kendi yürüyüş güzergahlarında güvenlik tedbirlerini aldılar.'' 
     
     ''ÖZELLEŞTİRMELERE 'EVET' DEMİYORUZ' 
     Kılıç, Türkiye'nin gündeminde bulunan özelleştirmelere de değinerek, ciddi anlamda ekonomik verimlilik ve istihdam yaratan Erdemir, Petkim, Tüpraş ve Türk Telekom gibi kuruluşların elden çıkarılmasına Türk-İş topluluğu olarak ''evet'' demediklerini söyledi. 
     Türk-İş Genel Başkanı Salih Kılıç, konuşmasını şöyle tamamladı 
     ''Bu işletmeler hiçbir zaman devletin üstüne kambur olmamış, aksine istihdam yaratarak verimli bir şekilde çalışmaktadır. Bu işletmelerin, kuruluşların yüzde 50 artı 1'inin devletin elinde kalmak kaydıyla yönetimlerinin çokuluslu ve yerli işbirlikçilerine devredilmesine 'evet' demiyoruz. Ciddi rahatsızlıklarımızı ifade ediyoruz. Eğer yabancı sermaye gelmek istiyorsa, işbirliği yapmak isteyen çevreler varsa, onlar bu işletmeleri almaktan çok yeni yatırımlar, yeni kuruluşlar yapsınlar. Biz de onlara destek verelim.'' 
     
</TEXT>
</DOC>
