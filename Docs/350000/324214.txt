<DOC>
<DOCNO> 324214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/ekonomi/eko05.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC'in kararı çıkışı durduramadı 
</HEADLINE>
<TEXT>



Petrol İhraç Eden Ülkeler Örgütü'nün OPEC dün başlayan toplantısında Suudi Arabistan'ın önerisi kabul edilerek 500 bin varillik üretim artışına karar verildi. Ancak aynı gün, petrolün varil fiyatı yeni bir rekor kırarak 56.30 dolara çıktı. 
Artış kararı ile yüksek seyreden petrol fiyatlarının düşürülmesi amaçlanıyordu. OPEC Başkanı Şeyh Ahmed elFahd el Sabah, alınan kararına rağmen fiyatların yüksek seyretmesi halinde yılın ikinci yarısında 500 bin varillik daha fazla petrol arz edilebileceğini ifade etti. 
OPEC'in resmi kotaları halen 27 milyon varil düzeyinde bulunuyor. Böylelikle gerekli olduğu takdirde resmi kota 28 milyon varile çıkacak. 
Suudi Arabistan Petrol Bakanı Ali el Naimi ise Londra'da yayımlanan El Hayat gazetesine konuştu. Suudi Bakan, 55 dolar civarında seyreden petrol fiyatlarının çok yüksek olduğunu ve fiyatları 40-50 dolar aralığına çekmek istediklerini belirtti. 
Artırım kararı ve açıklamalara karşın petrol fiyatı rekor kırdı. ABD'de düne göre 23 sent gerileyerek varil başına 54.82 dolardan işlem gören petrol, akşam saatlerinde 56.30 dolara çıktı. Londra'da ise brent petrol 54.75 dolara çıktı. Böylece 9 Mart'ta kırdığı 54.30'luk düzeyi geçmiş oldu. 


</TEXT>
</DOC>
