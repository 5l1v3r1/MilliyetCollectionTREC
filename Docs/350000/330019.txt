<DOC>
<DOCNO> 330019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/ygokce.html </URL>
<DATE> 2005/04/04/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Eski dostlar 
</HEADLINE>
<TEXT>



Diyarbakır sadece Beşiktaş için değil, üç büyüklerin tümü için tehlikeli deplasman. Ne var ki, Beşiktaş dün tarihinin belki de en rahat yolculuğuna çıkmasına rağmen yine de özlediği galibiyeti bulamadı. 
Çalımbay'ın Koray'ın ve İbrahim Üzülmez'in yokluğunda oluşturduğu kadro maça çok iyi bir başlangıç yaptı. Daha 1. dakika dolarken Carew'in bireysel girişimleri ile üst üste iki korner kazandılar. Ancak maç boyunca rakibine en azından kornerlerde ezici bir üstünlük 13 - 4 sağlayan Siyah - Beyazlılar, aynı zenginliği gol pozisyonu ve şut sayısında bulamadılar. 
Maç Carew, Ahmet Dursun ve Ahmed Hassan'ın bireysel çabaları ile biraz renklendi ama bu çabalarda ne sistem olarak, ne de taktik bakımdan bir üretkenlik gözleniyordu. Beşiktaş, Tümer'in oyun lideri olarak görev üstlendiği 72 dakika boyunca usta oyuncunun top kayıpları ile hayal kırıklıkları yaşadı. Rıza Çalımbay maçı kazanmak için her türlü riski göze aldı. Ancak birbiriyle uyumsuzluk sorunu çeken Beşiktaş'ın farklı oyunculardan kurulu kadrosu istediği golü bir türlü bulamadı. 

Cem Papila iyi yönetti 
Diyarbakırspor'da protokol gereği Yasin, Sinan Kaloğlu ve Eser zaten oynamadı. Burhan ve sonradan oyuna giren Jupi'nin sakatlığı belli ki ev sahibinin gücünü indirgemiş. Böyle zayıflamış bir rakibe karşı Beşiktaş etkili olamadıysa sorunlarını kendi içinde aramalı. 
Cem Papila 432 gün sonra yeniden Beşiktaş maçında düdük çalarken hatasızdı. Gösterdiği sarı kartlar doğruydu. Oğuz Çetin ve Rıza Çalımbay, Milli Takım'da birlikte dost günler geçirdiler. Dün de skor tabelası onların dostluğunu gösteren bir denklik içeriyordu. Birbirlerine üzmediler, kırmadılar. 



</TEXT>
</DOC>
