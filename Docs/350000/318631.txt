<DOC>
<DOCNO> 318631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur19.html </URL>
<DATE> 2005/02/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kırmızı kart gördü, depresyona girdi .. 
</HEADLINE>
<TEXT>

     Osmaniye 1. Amatör Küme Futbol Ligi takımlarından Sağlıksporlu Fuat Gümüş'ün, yaklaşık 3 ay önce bir maçta gördüğü kırmızı kart nedeniyle rakip takımdan bir yöneticinin kendisiyle dalga geçmesi sonucu depresyona girdiği bildirildi. Genç futbolcu, yaklaşık 2 aydır evinde psikolojik tedavi görüyor. 
     Fuat Gümüş, yaklaşık 3 ay önce Polisgücü ile yaptıkları maçta rakibine sert girdiği gerekçesiyle hakem tarafından kırmızı kartla oyun dışı bırakıldı. Takımının sahadan 2-0 yenik ayrılmasına üzülen ve ardından rakip takım yöneticilerinden birinin gördüğü kart nedeniyle alay etmesi Fuat'ın sağlığını olumsuz yönde etkiledi. 
     Bunalıma giren ve evinde 2 aydır psikolojik tedavi gören Fuat, yeşil sahalara döneceği günü iple çekiyor. 
     Genç futbolcunun tedavisiyle ilgilenen Psikiyatri Uzmanı Asım Aktan, Fuat'ın manik depresyon geçirdiğini belirterek, ''manik depresyon sıklıkla görülebilen bir rahatsızlık. Uzun süreli tedavi gerektirir. Kendisini kontrol altında tutarak, dinlenmesini sağlıyoruz'' dedi. 
     İl Sağlık Müdürü Mehmet Bahar ve Sağlıkspor Kulüp Başkanı Yusuf Çimen de genç futbolcuyu yalnız bırakmadıklarını, tedavisi için gereken tüm imkanı sağladıklarını belirterek, ''Futbolcumuzun eski günlerine yeniden dönmesini bekliyoruz'' dediler. Fuat'ın duygusal bir genç olduğunu ve karşılaşma sonrası rakip takımdan bir yöneticinin kendisine ''Koştun, yırtındın ne oldu Sahadan da atıldın'' demesine çok üzüldüğünü ifade eden Kulüp Başkanı Çimen, şöyle konuştu 
     ''Fuat, son 10 maçta 14 gol atan çok başarılı bir oyuncumuz. Rahatsızlığı bir an önce atlatması için tedavi ettiriyoruz. Futbolcumuzla dalga geçen rakip takım yöneticisinin oyuncumuzdan özür dileyerek moral vermesini istiyoruz'' dedi. 
     Fuat'ın annesi Ayten Gümüş ise oğlunun aldığı yoğun ilaçlar nedeniyle günün önemli bölümünü uykuda geçirdiğini ifade ederek, şunları söyledi 
     ''Oğlum içine kapanık bir kişiliğe sahip. Sanat okulunu bitirdikten sonra kendisini tamamen futbola verdi, işe bile girmedi. Hedefi bu yıl gol kralı olarak, kendini kabul ettirmek ve profesyonel kulüplere gitmekti. Kırmızı kart nedeniyle iki maç ceza verilmesi, bu maçlarda forma giyemediği için gol atamamasına çok üzüldü. Bu arada tedavisine başlandı. Çok ısrarcı olduğu için antrenörü 3-4 maç, 15-20 dakika oynattı. Bunlarda da gol attı. Ama rahatsızlığı artınca doktoru maçlara çıkmasını yasakladı.'' 
     
</TEXT>
</DOC>
