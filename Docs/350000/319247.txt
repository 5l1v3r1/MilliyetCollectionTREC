<DOC>
<DOCNO> 319247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko12.html </URL>
<DATE> 2005/02/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tekstil'de KDV indirimi TOBB'a havale... 
</HEADLINE>
<TEXT>

     Tekstilde 14 aydır gündemde olan katma değer vergisi indiriminde, IMF'yi ikna işini Türkiye Odalar ve Borsalar Birliği TOBB üstlendi. 
     Edinilen bilgiye göre, Başbakan Recep Tayyip Erdoğan'ın, 2003 yılının son aylarında açıkladığı tekstil ürünlerindeki KDV oranının yüzde 18'den 8'e çekilmesi için Maliye Bakanlığı'nda yürütülen çalışmalarda, IMF engeli bir türlü aşılamıyor. 
     Özel sektörün ısrarla talep ettiği KDV indirimi için bir kararname taslağı hazırlayan Maliye Bakanlığı, iplik, kumaş gibi işlenmiş ürünler, iç ve dış giyimde kullanılan konfeksiyon malzemeleri ve perde, şerit gibi dokuma mensucat ürünlerinde 10 puanlık bir KDV indirimine gidilmesini kararlaştırmıştı. 
     Bu arada 2003 yılı Aralık ayı içinde çıkarılan Vergi Yasasında hammaddeyi yüzde 18 KDV ile alan, ancak ürüne yüzde 8 KDV uygulayacak olan firmalar için aylık iadeye ilişkin düzenleme de yer almıştı. 
     Ancak tekstildeki KDV indirimi, IMF'nin vergi kaybına yol açacağı gerekçesiyle itiraz etmesi yüzünden bir türlü hayata geçirilemedi. 
     
     TOBB RAPOR HAZIRLIYOR 
     Özel sektörün sürekli dile getirdiği KDV indiriminde IMF engelinin aşılamaması üzerine ekonomi yönetimi, Odalar Birliği'nden tekstil sektöründeki vergi uygulamaları konusunda kapsamlı bir rapor hazırlamasını istedi. 
     TOBB da bu talep çerçevesinde tekstil sektörünün mevcut durumu, sektörün görüş ve önerileri ile vergi indirimi sonucu ortaya çıkabilecek mali tablo konusunda bir rapor hazırlamaya başladı. 
     Odalar Birliği'nin tekstil raporunun IMF'ye de sunulacağı ve KDV indiriminin gerekliliğinin bu raporla ortaya konulacağı belirtildi. 
     
     MALİYE DE İNDİRİME TARAFTAR 
     Bu arada ''KDV indirimi için biz her türlü çalışmayı yaptık, ancak IMF'nin bu düzenlemeye ısrarla karşı çıkması üzerine bu indirim yürürlüğe konulamadı'' diyen Maliye Bakanlığı yetkilileri de tekstil sektörü gibi bu düzenlemeye taraf görünüyorlar. 
     Maliyeciler, tekstildeki KDV indirimi ile üretim ve ihracatın destekleneceğini, KDV iade işlem sayısının düşeceğini, bunun ise vergi dairelerindeki iş yükünü azaltacağını vurguluyorlar. Yetkililer, vergi indirimiyle birlikte tekstil sektöründe yoğun şekilde yaşanan kayıt dışılığın da azalacağını ifade ediyorlar. 
     Maliye kanadı, IMF'nin tekstildeki KDV indirimi ile birlikte vergi kaybı ortaya çıkacağı görüşüne de katılmıyor. Maliyecilere göre, Türkiye'de tekstil ihracatının büyük bölümünü dış ticaret sermaye şirketleri ile sektörel dış ticaret sermaye şirketleri yapıyor. Üreticiden aldığı mal karşılığı çok az KDV ödeyen bu şirketler, ihracat karşılığında ise devletten yüzde 18 KDV iadesine hak kazanıyor. Eğer, tekstildeki KDV oranı yüzde 18'den 8'e düşerse, bu şirketlere ödenecek iade tutarı da azalacağı için devlet, bu yolla önemli miktarda tasarruf sağlayacak. 
     Öte yandan Devlet Bakanı Ali Babacan, geçtiğimiz günlerde Bursa'da yaptığı bir konuşmada, 2004 yılında tekstildeki KDV indirimi için yoğun çalışma yaptıklarını, ancak tekstilin çok büyük bir sektör oluşu ve bu konuda atılacak bir adımın getirisi ve götürüsü konusundaki hesapların kendilerini zorladığını söylemişti. 
     Babacan, KDV indirimi konusundaki niyetlerinin hala geçerli olduğunu ve bu konuda bir adım atmayı gönülden istediklerini de vurgulamıştı. 
     
</TEXT>
</DOC>
