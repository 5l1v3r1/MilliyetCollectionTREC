<DOC>
<DOCNO> 300793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/aspo.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Juanfran topa tuttu 
</HEADLINE>
<TEXT>


Beşiktaş'ta gönderilecekler listesine konan İspanyol oyuncu, "Yönetim, içindeki fırtınayı dindirmek için beni kurban seçti. Ama yanlış yaptılar. Suçu kendilerinde aramalılar. Bunun adı acizliktir" dedi 

MEHMET ÇİFTÇİ 


'Kampa katılacağım' 
BEŞİKTAŞ'A büyük umutlarla transfer edilen, ancak kötü performansı nedeniyle gönderilmesine karar verilen Juanfran, Siyah - Beyazlı yönetimi yaylım ateşine tuttu. Kendisine gitmesi konusunda resmi bir tebligat gelmediğine dikkat çeken İspanyol oyuncu, "Sözleşmem devam ediyor. Gelişmelerden haberdar değilim. Tatil sonrası kampa katılacağım. Birileri istiyor diye çantamı alıp, başka bir kulübe gidemem" ifadelerini kullandı. 

'Neden gösteremiyorlar' 
YÖNETİMİN kötü gidiş nedeniyle bir kurban aradığını ve piyangonun kendisine çıktığını kaydeden tecrübeli oyuncu, "İçlerindeki fırtınayı dindirmek için faturayı bana kestiler. Ama yanlış yaptılar. Salı günü hocam Del Bosque ile bir görüşmem oldu. Yönetimin benden memnun olmadığını söyledi, ancak bir neden gösteremedi. Dünya'nın hiçbir yerinde bir futbolcunun kulüple ilişkisi böyle kesilmez" diye konuştu. 

'Tek sorumlu ben miyim ' 
TAKIMIN bugünkü durumundan tek başına sorumlu tutulamayacağını belirten Juanfran, "Yönetim de özeleştiri yapıp, biraz suçu kendinde aramalı. Kazan kaynıyor, futbolcu göndererek ortalık yatıştırılmaya çalışılıyor. Bunun adı acizliktir, zaaftır" dedi. İspanyol oyuncu, "İstenmediğim yerde kalmam ancak Beşiktaş'ın bana ödediği parayı kimse vermez. Ya beni ucuza gönderecekler, ya da kalacağım. Seçim onların" yorumunu yaptı. 


</TEXT>
</DOC>
