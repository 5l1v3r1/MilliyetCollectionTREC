<DOC>
<DOCNO> 315041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun17.html </URL>
<DATE> 2005/02/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Almanya'da skandal .. 
</HEADLINE>
<TEXT>

     Almanya Dışişleri Bakanı Joschka Fischer, vize dağıtımında ortaya çıkan bazı usulsüzlüklerle ilgili olarak gerektiği takdirde Araştırma Komisyonu'nda ifade vermeye hazır olduğunu söyledi. 
     Fischer, bugün başkent Berlin'de Birlik 90 Yeşiller Partisi'nin konuya ilişkin toplantısından önce yaptığı açıklamada, Hıristiyan Demokrat Birlik Partisi CDU Genel Başkanı Angela Merkel'in kendisini bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleri konusunda suskun kalmakla eleştirdiğini hatırlatarak, ''Gerektiği takdirde Araştırma Komisyonu'nda ifade vermeye hazırım'' dedi. 
     Organize suç olaylarının kendi iktidarlarıyla birlikte başlamadığını belirten Fischer, ''Kiev'deki usulsüzlüklerden Volmer genelgesi sorumlu değil. Bunlar tek tük olaylar. Bunlar komisyonda araştırılacak'' diye konuştu. 
     Eski Dışişleri Bakanlığı Müsteşarı Ludger Volmer'in hazırladığı genelgenin, yabancı bilim adamları ve işadamlarına, ayrıca aile birleşimi kapsamında Almanya'ya gelecek yabancılara kolaylık sağlanmasını öngördüğünü, bunun vize verilmesinde gevşeklik olarak kabul edilmemesi gerektiğini söyledi. 
     Volmer, muhalefet partileri tarafından yoğun şekilde eleştirilmesi üzerine, federal meclis Dış İlişkiler Komisyonu üyeliğinden istifa etmişti. 
     Başbakan Gerhard Schröder de Fischer'in, kendisinin ve koalisyon hükümetinin tam desteğine sahip olduğunu belirterek, muhalefet partilerinin Fischer'i yıpratma çabalarında başarılı olamayacaklarını söyledi. 
     Aşağı Saksonya Eyaleti Başbakanı Christian Wulff CDU ise vize usulsüzlüklerinden dolayı Fischer'i ve Federal İçişleri Bakanı Otto Schily'yi eleştirerek, Fischer'in istifa etmesi gerektiğini savundu. 
     
</TEXT>
</DOC>
