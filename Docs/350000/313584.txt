<DOC>
<DOCNO> 313584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur37.html </URL>
<DATE> 2005/02/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yolda bulduğu parayı polise teslim etti 
</HEADLINE>
<TEXT>

     Konya'da bir kişi, yolda bulduğu yaklaşık 300 YTL'yi Konya Emniyet Müdürlüğü'ne teslim etti. 
     Alınan bilgiye göre, Fatih Keklik, merkez Selçuklu İlçesi Nalçacı Caddesi'nde yürürken Musalla Mezarlığı kapısı yakınlarında, bir poşet içinde yaklaşık 300 YTL buldu. Keklik, bulduğu parayı Konya Emniyet Müdürlüğü'ne giderek, yetkililere tutanak karşılığında teslim etti. 
     Parayı kaybeden kişinin zor durumda kalacağını düşündüğünü ifade eden Keklik, ''Bu parayı, sahibine iade edilmek üzere polise vermek benim vatandaşlık görevim zaten'' diye konuştu. 
     Emniyet yetkililerinin örnek davranışından dolayı teşekkür ettiği Fatih Keklik, işlemlerin tamamlanmasının ardından Emniyet Müdürlüğü'nden ayrıldı. 
     Paranın sahibinin bulunmasına çalışılıyor. 
     
</TEXT>
</DOC>
