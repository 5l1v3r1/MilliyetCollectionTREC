<DOC>
<DOCNO> 345413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo33.html </URL>
<DATE> 2005/05/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İtalyan basınına göre Türkler, Milan'ı destekleyecek... 
</HEADLINE>
<TEXT>

     Avrupa Şampiyonlar Ligi finalinde yarın gece Atatürk Olimpiyat Stadı’nda yapılacak Liverpool-AC Milan karşılaşması öncesinde, İtalyan spor gazeteleri bugünkü manşetlerini AC Milan’a ayırdı. 
     La Gazzetta dello Sport’un manşetinde "Milan hedefe kilitlendi" denildi. Habere göre kırmızı-siyahlı ekip, uzatmalar ve beraberlik olasılığını da göz önüne alarak, penaltıları kimlerin atacağını da saptamış durumda. Penaltıları Shevchenko, Pirlo, Crespo, Nesta ve Seedorf kullanacak. Diğer isimler ise son dakikada belirlenecek. 
     İç sayfada ise Manchester United karşılaşmasında harika kurtarışlarıyla dikkati çeken Brezilyalı kaleci Dida’ya Liverpool ile oynanacak final maçında da büyük görev düşeceği belirtildi. Konuya ilişkin haber başlığında, "Milan’daki tılsımın adı Dida" denildi. 
     Corriere dello Sport’un final maçını, "Herkes İstanbul’da. Yarın 20.45’te Milan-Liverpool" başlığıyla duyurdu. İç sayfadaysa, Milan’ın, özellikle son 10 gün, final için sıkı bir şekilde çalıştığına dikkat çekildi. AC Milan’ın 23 yaşındaki yıldızı Kaka, "İngiliz savunmasını geçebilmek için, hıza ihtiyacımız var" dediğine işaret edildi. 
     Tuttosport gazetesinin manşetinde ise Brezilyalı yıldız ön plana çıkarılarak, "Milan Kaka, tarihte bir yer arıyor" denildi. Final karşılaşmasının kendisi için de önemli olduğunu belirten Kaka’nın, "Umudum, asla unutulmayacak bir şey yapmayı başarmak. Yorgun olmayacağız" şeklindeki sözleri ise alt başlık olarak kullanıldı. 
     
     İTALYAN BASININA GÖRE TÜRKLER AC MİLAN’I DESTEKLEYECEK 

     İtalyan gazeteleri, Türklerin büyük bölümünün AC Milan’ı destekleyeceklerini yazdılar. La Gazzetta dello Sport’un başlığında, "Milan, yüzün gülsün İstanbul senin arkanda" denilmekte. Fatih Terim’in "Ben Milan’ı çalıştırmıştım. Herkes kimi destekleyeceğini biliyor" biçimindeki sözü de spottan verildi. 
     30 bin İngiliz’in de Liverpool’u desteklemek için İstanbul’da 
     olacağına dikkati çeken haberde, İngilizlerin Fenerbahçe taraftarlarının desteğini alma konusunda anlaşma sağladıkları da ileri sürüldü. İtalyan basınındaki haberlerde, final maçı biletlerinin karaborsada 1000 avroya kadar yükseldiği de iddia edildi. La Gazzetta dello Sport’un, maç için İstanbul’a gidecek İtalyanlara kentteki turistik mekanlar, Türk hamamları ve Türk mutfağı konusunda yaklaşık yarım sayfa bilgi vermesi de dikkati çekti. 

     
</TEXT>
</DOC>
