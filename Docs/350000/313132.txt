<DOC>
<DOCNO> 313132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko21.html </URL>
<DATE> 2005/02/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Maliye Bakanı ÖİB'nin büyük hatalar yaptığına inanmıyorum 
</HEADLINE>
<TEXT>

     Maliye Bakanı Kemal Unakıtan, özelleştirme kapsamındaki kuruluşları küçültme değil, büyütme mantığında olduklarını belirterek, ''İlla özelleştireceğiz diye küçültüp, ekonomik bakımdan yok edecek duruma getirmek, bizim düşüncemizde yok'' dedi. 
     Bakan Unakıtan, incelemelerde bulunmak üzere İzmir'in Aliağa İlçesi'ndeki PETKİM tesislerine geldi. Genel Müdür Kenan Yavuz'un verdiği brifing öncesi gazetecilerin sorularını yanıtlayan Unakıtan, PETKİM'in Türk sanayiinin ''gözbebeği'' olduğunu söyledi. Petrokimya ürünlerinde Türkiye'nin, potansiyeli nedeniyle çok büyük ithalat yapmak durumunda kaldığını ifade eden Unakıtan, PETKİM'in üretim kapasitesini ne kadar artırırsa artırsın, pazar payının hazır olduğuna dikkati çekti. Unakıtan, şöyle konuştu 
     ''Özelleştirme mantığımız sadece özelleştirmek için eldeki kuruluşları küçültmek değil, onları büyütmek yönündedir. Ekonomik şartlara uymak şartıyla, ekonomik olarak ne kadar büyütebilirsek, elimizdeki malların fiyatları, değerleri o kadar fazla olur. Bütün işletmelerimizi özel sektör mantığıyla çalıştırmak istiyoruz. Yani illa bir müesseseyi özelleştireceğiz diye küçültüp, ekonomik bakımdan yok edecek duruma getirmek, bizim düşüncemizde, planımızda yok. Biz müesseselerimize gerekli yatırımları yaparak ekonomiye katkılarını büyütmek istiyoruz, hem de özelleştirmek istiyoruz. Bizim politikamız bu.'' 
     
     YATIRIMLAR 
     PETKİM'in son zamanlarda büyük yatırımlara sahne olduğunu dile getiren Unakıtan, bu yatırımların ekonomiye de önemli katkılarının olacağını kaydetti. PETKİM'de çok güzel bir yapı kurduklarını belirten Unakıtan, özel sektör mantığıyla fevkalade performans sergilendiğine dikkati çekti. Unakıtan, önemli olanın kişiler değil, sistem olduğunu kaydederek, şöyle devam etti 
     ''Özelleştirmeyi mutlak düşünmek lazım. Buralarda sisteme bakmak, sistemi iyi kurmak lazım. Bakınız diğer batı ülkelerinde nasıl sistemler kurulduysa bizim de aynı sistemleri getirmemiz lazım. Şahıslar iyi olabilir. Çok çok iyi olabilir, kötü de olabilir. Tamamen şahıslara bağlamamak lazım bu işleri. İyi idarecileri her zaman takdir etmek lazım. Ben de takdir ediyorum. Özelde, kamuda olsun, sistemin kendisine bakmak lazım. O da özelleştirmeden geçiyor.'' 
     
     PETKİM'İN ÖZELLEŞTİRİLMESİ 
     PETKİM'in bu yıl içinde özelleştirilip özelleştirilmeyeceği yönündeki soruya Unakıtan, ''Herhalde mümkün olabilir. Özelleştirme İdaresi Başkanlığı yakında açıklama yapar. Kesin bir şey yok. Diğerlerinde olduğu gibi bir açıklama yaparlar'' dedi. 
     Unakıtan, benzer bir soru üzerine, TÜPRAŞ'ta da çalışmaların sürdüğünü ve yakında açıklama yapılacağını söyledi. 
     Unakıtan, özelleştirmeyle ilgili geçmişte yapılan hatalarla ilgili bir soruya da şöyle cevap verdi 
     ''ÖİB uzun zamandan beri kurulu olan bir idare. Başındaki kişilerde değişme olmakla birlikte, genel yapı, aynı yapı devam ediyor. Her idarenin kendine has bazı hataları olabilir. Gayet normal şeyler. Her hata bir ders mahiyetindedir. Son özelleştirmelerle ÖİB'nin çok büyük bariz hatalar yaptığına inanmıyorum. İşlerini biliyorlar, hukuki temelleri sağlam çalışmalar yapıyorlar. Zaman içinde toplumun her kesiminin özelleştirmenin gerekliliğine daha fazla inanacağına inanıyorum.'' 
     
     BÜYÜK EFES OTELİ 
     Bakan Unakıtan, bir soru üzerine, Emekli Sandığı'na ait Büyük Efes Oteli'ni, hukuki problemlerini çözdükten sonra satacaklarını belirtti. Oteli muhakkak özelleştireceklerini vurgulayan Unakıtan, otelle ilgili daha önce yapılan anlaşmaların, Emekli Sandığı'nın menfaatine olmadığını kaydederek, ''Gerekli çalışmalar yapılıyor. Otelin özelleştirilmesine yönelik yeni bir hukuki altyapı kurulacak. Kısa zamanda çözerler. Problemleri çözülen, hemen satılacak'' diye konuştu. 
     
</TEXT>
</DOC>
