<DOC>
<DOCNO> 336429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko16.html </URL>
<DATE> 2005/04/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tüzmen Dış ticaretimiz yüzde 100 artış gösterdi... 
</HEADLINE>
<TEXT>

     Devlet Bakanı Kürşad Tüzmen, Türkiye'nin, İpekyolu güzergahı üzerinde bulunan 6 ülke ile son iki yılda dış ticaretinin yüzde 100 artış gösterdiğini belirterek, ''Bu ülkelerle toplam yatırım tutarımız bugün 12 milyar doları aşmıştır'' dedi. 
     Dış Ticaret Müsteşarlığı'nın koordinasyonunda, Devlet Demiryolları Genel Müdürlüğü işbirliği ile Forum Fuarcılık ve Geliştirme A.Ş'nin organize ettiği ''İpek Yolu Türk İhraç Ürünleri Fuarı'' treninin hareketi dolayısıyla Ankara Tren Garı'nda bir tören düzenlendi. 
     Törende bir konuşma yapan Devlet Bakanı Kürşad Tüzmen, bugün hareket edecek İpekyolu treninin yolculuğunun 38 gün süreceğini bildirdi. 
     Türkiye'nin daha önce komşu ülkeleriyle yaptığı ticaretin yüzde 3-5'i geçmediğini, ancak şimdi bu oranının yüzde 30'lara yükseldiğini söyleyen Tüzmen, Türkiye'nin çevre ülkeleriyle gerçekleştirdiği ihracat oranının da yüzde 40'lara yükseldiğini anlattı. 
     İpek yolu Treni ile İran, Türkmenistan, Tacikistan, Özbekistan, Kırgızistan ve Kazakistan'a gidileceğini belirten Bakan Tüzmen, Türkiye ile bu 6 ülke arasındaki dış ticaret hacminin son iki yılda yüzde 100 artış gösterdiğini belirterek, aynı ülkelerle bugün yapılan toplam yatırım tutarının 12 milyar doları aştığına dikkati çekti. İpek Yolu üzerindeki ülkelerle ortak tarih, dil, din, ve coğrafyanın paylaşıldığını hatırlatan Tüzmen, ancak dünya ticaret pastasından neden istedikleri kadar pay alamadıklarını sordu. 
     İpek Yolu güzergahındaki ülkelerin çok kısa zaman içerisinde taşımacılık maliyetlerini oldukça düşüreceklerini ve bu sayede çok hızlı bir şekilde ekonomik kalkınmalarını gerçekleştireceklerini anlatan Tüzmen, ''hedefimiz büyük, ufkumuz, hayallerimiz geniş olmalı'' dedi. 
     
     ULAŞTIRMA BAKANI YILDIRIM 
     Ulaştırma Bakanı Binali Yıldırım da konuşmasında, demiryollarının yüz yıldan bu yana sadece ülke insanını taşımadığını, aynı zamanda kültürünü, gelenek, görenek, örf ve adetlerini de taşıdığını söyledi. 
     İpek Yolu Treni'nin Türkiye dahil 7 ülke ve 11 şehri dolacağını belirten Yıldırım, 40'a yakın işadamı ve sanatçının da trende seyahat edeceğini bildirdi. 
     Yolculuk boyunca trenin uğrayacağı 7 başkentte düzenlenecek etkinliklere birer Türk bakanın katılacağını da anlatan Yıldırım, bu trenin yola çıkmasında hükümetin ve Başbakan Recep Tayyip Erdoğan'ın önemli katkıları bulunduğunu ifade etti. Trenin son durağı olan Almatı'da ise Başbakan Recep Tayyip Erdoğan'ın bulunacağını belirten Yıldırım, demiryolları olarak bu projede yer almalarının kendileri için bir onur olduğunu söyledi. 
     
     2 ÖNEMLİ PROJE 
     Yıldırım, kendi hükümetleri döneminde kamu yatırımları içerisinde en büyük payı 5 milyar dolar ile iki önemli projelerinin aldığını belirterek şunları söyledi 
     ''Bunlardan biri İpek Yolu'nun Batı Avrupa bağlantısını kesintisiz sağlayacak Marmara Tüp Geçiş Projesidir. Yapımı da halen devam etmektedir. İkincisi ise İstanbul-Ankara Hızlı Tren Projesidir. Bunun Ankara-Eskişehir ayağını önümüzdeki yıl bu vakitler açmış olacağız. Eskişehir-İstanbul güzergahı ise bu yıl içerisinde başlayacak. Projenin tamamlanmasıyla birlikte Ankara-İstanbul arasını 2.5 saatte gidebilme imkanına kavuşacağız.'' TCDD Genel Müdür Vekili ve Yönetim Kurulu Başkanı Talat Aydın da, hükümetin bu projenin gerçekleştirilmesi için her türlü adımı attığını bildirdi. Bu fuarın demiryolu ağı üzerinden gerekleştirilmesinden ayrıca mutluluk duyduklarını belirten Aydın, söz konusu fuar aracılığıyla bölge ülkeleriyle Türkiye arasındaki ticaretin daha da gelişeceğini bildirdi. 
     Törende ''İpek Yolu Türk İhraç Ürünleri Fuarı''nı düzenleyen Forum Fuarcılık Genel Müdürü Bilgin Aygül ile fuara sponsorluk yapan Turkcell İletişim hizmetleri adına Ergün Duran, TOBB yönetim Kurulu Üyesi İbrahim Yamak, Türkiye İhracatçılar Meclisi TİM Başkanı Oğuz Satıcı da birer konuşma yaptılar. 
     Daha sonra Trenin geçeceği güzergah üzerinde bulunan 6 ülkenin halk oyunları ekipleri gösterilerde bulundu. Ardından da bu ülkelerin büyükelçileri ile büyükelçilik temsilcilerine Devlet Bakanı Kürşad Tüzmen ile Ulaştırma Bakanı Binali Yıldırım tarafından birer plaket verildi. 
     Forum Fuarcılık Genel Müdürü Bilgin Aygül de, Bakan Tüzmen ile Yıldırım'a birer plaket sundu. Törende, Jandarma Genel Komutanlığı bando takımı da çeşitli eserleri seslendirdi. 
     Daha sonra Devlet Bakanı Tüzmen, Ulaştırma Bakanı Yıldırım ve beraberindekiler, kurdele kesip havaya beyaz güvercin uçurarak İpek Yolu trenindeki 19 konteyneri gezdi. Bu konteynerlerde yer alan standlardaki ürünleri inceleyen bakanlar, trende yer alan konferans salonunda kısa bir basın toplantısı da gerçekleştirdi. 
     Trenin gezilmesinin ardından DDY VİP salonunda bir kokteyl verildi. Ardından Demiryolları Müzesi gezildi. İpek Yolu treni bu akşam saat 17.00'de İran'a gitmek üzere Ankara Garı'ndan hareket edecek. 
     Devlet Bakanı Kürşad Tüzmen daha sonra, Başkent Hastanesi'nde tedavi görmekte olan İran'ın Ankara Büyükelçisi Firuz Devletabadi'nin eşini hastanede ziyaret etti. 
     
</TEXT>
</DOC>
