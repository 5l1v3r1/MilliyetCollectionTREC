<DOC>
<DOCNO> 338666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko11.html </URL>
<DATE> 2005/05/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TMSF Uzan ve Bilgin Grubu'na ait eşya ve eserleri sattı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan ve Bilgin Grubu'ndan haczedilen eser ve eşya toplam 1 milyon 250 bin YTL'ye satıldı. 
     TMSF'den yapılan açıklamaya göre, Antik A.Ş.'nin gerçekleştirdiği ihalede Kemal Uzan'dan haczedilen Ahmet Afif Paşa Yalısı'ndan alınan 129 kalem eşya ve Bilgin Grubu'ndan haczedilen 70 kalem eser arasında tablolar, çeşitli antikalar, heykeller ve ipek halılar yer aldı. 
     Açık artırma yöntemiyle yapılan ihalede, 100 bin YTL ile en yüksek muhammen bedele sahip Varnia Zarzecki'nin 155x250 boyutlarındaki ''Boğaziçi'nde Piknik'' isimli tablosu 600 bin YTL'den alıcı buldu. 
     İhalede satışa çıkarılan Carlo Bossoli imzalı ''İstanbul'' isimli eser 200 bin YTL'ye, Kenan Evren'in 5 adet eseri de toplam 3 bin 450 YTL'ye satıldı. 
     TMSF tarafından ihaleye çıkarılan tablolar arasında İbrahim Çallı, Halil Paşa ve İbrahim Safi gibi ünlü ressamlara ait eserler de yer aldı. 
     İhalede satılamayan 33 kalem eşya, 7 Mayıs'ta Antik A.Ş.'de ikinci kez satışa çıkarılacak. 
     
</TEXT>
</DOC>
