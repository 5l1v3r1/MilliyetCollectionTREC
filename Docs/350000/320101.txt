<DOC>
<DOCNO> 320101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur23.html </URL>
<DATE> 2005/03/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Diyanet Misyonerliği din özgürlüğü hareketi olarak tanımlayamayız 
</HEADLINE>
<TEXT>

     Diyanet İşleri Başkanı Ali Bardakoğlu, Türkiye'nin, dindarlıkla modernliği, İslam'la demokrasiyi uzlaştırmış ve dengede tutmuş bir ülke olduğunu belirterek, ''Türkiye'nin bu görüntüsü, bu kazanımı, farklılıklarla bir arada yaşama tecrübesi Avrupa için de çok önemlidir'' dedi. 
     Bardakoğlu, AA muhabirine yaptığı açıklamada, 25-30 yıldan bu yana Avrupa'daki Türklere sağlıklı ve doğru din hizmeti götürmeye çalıştıklarını söyledi. Bu sayede oradaki soydaşlar arasında birliktelik, milli ve manevi değerlere bağlılık, radikal ve dini anlayışlardan uzak olma konusunun gözle görülür hale geldiğini belirten Bardakoğlu, batılı ülkelerin temsilcileriyle yapılan görüşmelerde, Diyanet İşleri Başkanlığı'nın katkısından övgüyle söz edildiğini kaydetti. 
     Türkiye'nin batılı ülkelere gönderdiği din görevlilerinin, gurbetçilere sağlıklı ve doğru din bilgisi hizmeti vermeye çalıştıklarını ifade eden Bardakoğlu, şunları söyledi 
     ''Türkiye, dindarlıkla modernliği, İslam ile demokrasiyi uzlaştırmış ve dengede tutmuş bir ülkedir. Türkiye'nin bu görüntüsü, bu kazanımı, farklılıklarla bir arada yaşama tecrübesi Avrupa için de çok önemlidir. 
     Avrupa Birliği ile müzakereler daha çok dini ve kültür alanında yoğunlaşacaktır. Hatta bu konuda zaman zaman farklı görüşlerin de ortaya çıkacağını düşünüyorum. Ama bunları konuşarak aşacağız. Avrupa'nın Türkiye'nin bu kazanımının farkında olması ve bunun kadrini ve kıymetini bilmesi gerekir.'' Türkiye'yi dışlayarak, Türkiye'yi diğer İslam ülkeleri ile aynı safhaya koyan Avrupa Birliği'nin dünya barışına hizmet edemeyeceğini ifade eden Bardakoğlu, ''Aksine dünyayı giderek 2-3 kutuplu hale getirmiş olur. Bu da gelecek nesillerimiz açısından fevkalade sıkıcı ve riskli bir dünyanın yansıması demektir'' dedi. 
     
     MİSYONERLİK FAALİYETLERİ 
     Türkiye'de misyonerlik faaliyetleri karşısında yapılması gereken en doğru işin vatandaşlara İslam dinini, milli ve manevi değerleri mümkün olduğunca doğru bir şekilde öğretilmesi olduğunu belirten Bardakoğlu, dünyanın giderek özgürlüklere daha çok önem vermeye başladığını söyledi. Bu konuda yasaklayıcı, engelleyici olmanın, hem dış dünyaya ulaşacak imaj açısından hem de sonuçları açısından fazla anlamlı olmayacağını bildiren Bardakoğlu, ''Kendi insanımıza sahip olduğu tarihi mirası, milli ve manevi değerleri daha iyi tanıtmalı ve dinini daha iyi öğretmeliyiz. Ben Diyanet İşleri Başkanlığı'nın söylediğim alanda hizmet yapmasıyla, bu konunun biraz daha aşılacağını düşünüyorum'' dedi. 
     Misyonerlik hareketinin salt ''din özgürlüğü hareketi'' ve bir dinin mensubunun ''dinini anlatması hareketi'' olarak tanımlanmasının doğru olmayacağını vurgulayan Bardakoğlu, şöyle devam etti 
     ''Misyonerlik hareketi sade bir din mensubunun kendi dinini tanıtmasından ibaret olsaydı elbette sorun olmazdı ve bu kadar tepki toplamazdı. Böyle olunca da ben şahsen her din mensubunun kendi dinini insanlara anlatmasını ve kendi dininin yayılması için çaba sarf etmesini saygıyla karşılıyorum ve onun dininin en tabii görevi olarak düşünüyorum. Türkiye'de tartışılan da zaten bu olmamalıdır. Bu olduğu zaman özgürlüklere karşı çıkıyoruz anlamına gelecektir. Daha çok tartışılan, Türkiye'de misyonerlik faaliyetleri kapsamında gerçekleştirilmesi planlanan, ulusal ve uluslararası hedef ve stratejilerdir.'' İnsanların kendi dinlerini özgürce yaşaması ve seçmesi gerektiğini söyleyen Bardakoğlu, dinlerin uluslararası çıkar ilişkilerine araç kılınmasının ileride dinler arasında gerilimleri artıracağına dikkati çekti. 
     Dinlerin dünya barışı açısından önemine de değinen Bardakoğlu, dinlerin, kavga üreten, insanlar arasında gerilimi artıran faktör olmaması gerektiğini belirtti. Bardakoğlu, dinlerin, barışı ve huzuru, saygıyı, toleransı geliştiren ve destekleyen değerler olması gerektiğini kaydetti. 
     
</TEXT>
</DOC>
