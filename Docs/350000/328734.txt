<DOC>
<DOCNO> 328734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/ekonomi/eko04.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devletten özele kalmıyor' 
</HEADLINE>
<TEXT>


EKONOMİ SERVİSİ 

Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, devletin, kamu borçlanma senetleri lehine yarattığı avantajlarla, sermaye piyasasından özel sektörü dışladığını söyledi. TÜSİAD'ın 'Sermaye Piyasası' raporunun tanıtım toplantısında konuşan Ömer Sabancı, "Yatırımın finansman yolları, yıllardır makro ekonomik sorunların gölgesinde kaldı. Devlet, kamu borçlanma senetleri lehine yarattığı avantajlar ve yüksek faizlerle, sermaye piyasasından özel sektörün dışlanmasına neden oldu" dedi. 

'Türkiye ligde' 
Türkiye'nin, son dönemde ekonomik parametrelerde görülen iyileşme sonucu, enflasyon, bütçe açığı, kur, faiz gibi temel ekonomik göstergelerde artık uluslararası karşılaştırmalarda sınıflandırma dışı kalmaktan kurtulmuş bulunduğunu belirtti. 
Sermaye piyasalarının gelişimi açısından hayati önem taşıyan bir konunun da menkul kıymet gelirlerinin vergilendirilmesi olduğunu ifade eden Sabancı, şunları kaydetti "1 Ocak 2006'dan başlamak üzere uygulanacak menkul kıymet gelirler vergisi, Türkiye'de sermaye piyasalarının gelişimi açısından sonuçları üzerinde hassasiyetle durulması gereken bir konudur." 
TÜSİAD'ın raporunda, "Hazine'nin sermaye piyasalarında tek borç alıcı durumu devam ettirilmemelidir" denildi. 


</TEXT>
</DOC>
