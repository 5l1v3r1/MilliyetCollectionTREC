<DOC>
<DOCNO> 307929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/ekonomi/aeko.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta imtiyaz kavgasını yönetmelik de bitirmedi 
</HEADLINE>
<TEXT>


İlaçta 'veri imtiyazı' yönetmeliği çıktı. Ruhsat bekleyen 300 jenerik başvurusu geçerli olacak. Yabancı üreticiler yönetmeliği beğenmedi 

ANKARA Milliyet 

Türkiye, AB'ye uyum sürecindeki önemli adımlarından birini orijinal ilaç formülünü korumayı amaçlayan 'veri imtiyazı'nı yasallaştırarak attı. Yerli ilaç sanayi beklentilerini dikkate alan hükümet, başvurusu yapılmış 300 jenerik üretim başvurusuna ruhsat verecek. Veri imtiyazını 20 yıllık patent süresi dahilinde altı yılla sınırlanacak. 
Sağlık Bakanlığı'nca AB'ye uyum nedeniyle hazırlanan Beşeri Tıbbi Ürünler Ruhsatlandırma Yönetmeliği, Resmi Gazete'de dün yayımlandı. İlaca yasal üretim ve satış izni verilmesini düzenleyen yönetmeliğe göre, orijinal ilaç, Gümrük Birliği'ne GB dahil ülkelerden birinde ilk defa ruhsat aldığında 6 yıllık veri imtiyazı süresi de başlayacak. Yerli sanayi, bu süre boyunca orijinal ilaca benzer formülle jenerik ilaç üretemeyecek. 

Eski başvurular geçerli 
Türkiye, veri imtiyazını 20 yıl olan patent süresi dahilinde geçerli sayacak. Yani orijinal ilaç, GB üyesi ülkelerde ruhsat aldığı tarihten itibaren jenerik ilaç üretimine karşı 6 yıl korunacak. Ancak ruhsat tarihi ne olursa olsun 20 yıllık patent süresi sona erince veri imtiyazı da sona ermiş olacak. 
Veri imtiyazı uygulamasına 1 Ocak 2001'den itibaren ilk defa ruhsat almış orjinal ilaçlar dahil edilecek. Ancak sözkonusu orijinal ilaçlar ile ilgili 1 Ocak 2005'e kadar Türkiye'de yapılmış jenerik ilaç başvuruları geçerli kalacak. Yönetmeliğin öngördüğü diğer uygulamalar şöyle 
Sağlık Bakanlığı, kamu sağlığını ciddi olarak tehdit eden istisnai durumlarda jenerik ruhsatı verebelicek.Ruhsat başvurusu ön incelemesi, 30 günde tamamlanacak. Bakanlık, başvuru sahibine 1 ay sonunda bilgi vermek zorunda olacak. Bakanlık, ön incelemeyi tamamladıktan sonra ruhsatlandırma işlemlerini 210 gün içinde sonuçlandıracak. Ancak ruhsat sahibinden talep edilecek farklı bilgi ve belgelere ilişkin süre buna dahil edilmeyecek. Olağanüstü haller ile farklı kamu kurumlarınca yapılacak değerlendirme süreleri de bunun dışında tutulacak.Ruhsatlar 5 yıl süreyle geçerli olacak.Yönetmeliğe aykırı davrananlar hakkında Türk Ceza Kanunu ve ilgili diğer mevzuat hükümleri uygulanacak. Veri imtiyazı dışındaki yönetmelik hükümleri 30 Haziran 2005'ten itibaren geçerli olacak. 

Yabancılar 
300 jenerik ruhsat alacak' Araştırmacı İlaç Firmaları Derneği Genel Sekreteri Engin Güner, yönetmelikte 1 Ocak 2005'ten geriye dönük olarak jenerik ilaç üretimini engelleyecek hükümler olmamasını eleştirdi. Böylelikle ruhsat bekleyen 300'den fazla jenerik ilaca ruhsat verileceğini açıklayan Güner, "Bizim istediğimiz olmadı" dedi. 

Yerli sanayi 
Denge sağlandı İlaç Endüstrisi İşverenleri Sendikası Genel Sekreteri Turgut Tokgöz ise, yerli sanayi olarak Sağlık Bakanlığı'nca dengeli bir politikada karar kılındığını düşündüklerini açıkladı. Tokgöz, "Türkiye, şu anda AB'ye tam uyumlu hale gelmiştir. Bizim istediğimiz geriye dönmemesi idi. Kısmın gerçekleşti " diye konuştu. 


</TEXT>
</DOC>
