<DOC>
<DOCNO> 326394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur29.html </URL>
<DATE> 2005/03/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Korsan CD satıcıları, zabıta minibüsüne saldırdı 
</HEADLINE>
<TEXT>

     İzmir'in Buca İlçe Belediyesi zabıta minibüsüne saldıran korsan CD satıcıları, minibüsün camlarını taşla kırdı. 
     Buca Belediyesi'nden yapılan yazılı açıklamaya göre, Şirinyer Zabıta Karakolu ekipleri, Forbes Sevgi Yolu'ndaki denetimlerde topladıkları CD'leri minibüse bıraktı. Bu arada CD'leri geri almak isteyen seyyar satıcılar, taşlarla saldırarak minibüsün camlarını kırdı. Saldırganlar olay yerine gelen takviye zabıta ekiplerini görünce kaçtılar. 
     Olaydan sonra saldırıya uğrayan minibüsleriyle Şirinyer Polis Karakolu'na giden zabıta ekipleri, suç duyurusunda bulundu. 
     Konuyla ilgi açıklama yapan Buca Belediye Başkanı Cemil Şeboy, ilçeyi seyyar satıcılar, korsan CD ve kitap satıcılarından temizlediklerini belirterek, ''Arada bu tür olaylar oluyor. Hukuki sorumluluklarını yerine getiren ve devletimize vergi veren esnafımızın hakkını bu çapulculara yedirtmeyiz'' dedi. 
     
</TEXT>
</DOC>
