<DOC>
<DOCNO> 333996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy07.html </URL>
<DATE> 2005/04/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
CHP'li Anadol Kaya'nın fezlekesinin takipçisiyiz 
</HEADLINE>
<TEXT>

     CHP Grup Başkanvekili Kemal Anadol, enerji yolsuzluğu ile ilgili olarak AKP Ağrı Milletvekili Cemal Kaya'nın fezlekesi geldiğinde dokunulmazlığının derhal kaldırılmasını isteyeceklerini bildirirken, "Kaya, CHP'den AKP'ye geçtiği sırada genel başkanımız bunun kirli bir transfer olduğunu söylemişti. Şimdi Başbakan Recep Tayyip Erdoğan ve AKP Yöneticileri bunu anlatmak zorundalar" dedi. 
     Kemal Anadol ANKA'ya yaptığı açıklamada, adı enerji yolsuzluğuna karışan AKP Ağrı Milletvekili Cemal Kaya hakkında hazırlanan fezleke ile ilgili değerlendirmelerde bulundu. Kaya'nın CHP'den AKP'ye geçtiği sırada Deniz Baykal'ın bunu "kirli bir transfer" olarak nitelediğini anımsatan Anadol, "O zaman bir tepki, bir yanıt gelmedi, daha sonra iddialar ortaya çıktı. Gene bir sessizliğe büründü Sayın Başbakan" dedi. 
     Anadol, Kaya'nın adının enerji yolsuzluğuna bulaştığını ve hakkında fezleke düzenlendiğini anlatırken, "Mumcu ile Erdoğan arasında 'ne aldınız, ne verdiniz' tartışmaları sırasında biez CHP olarak 'birbirinizi beklemeden açıklayın' dedik. Ve milletvekili transferlerine karşı çıkan Başbakan Cemal kaya'nın transferini unutmuş göründü. Şimdi başbakanın Kaya'nın bulunduğu durumu açıklaması gerekiyor, Erkan Mumcu'nun sorusunu yanıtlaması gerekiyor ve AKP yöneticileri de çıkıp konuşmak zorundalar" diye konuştu. 
     
     AKP'NİN ELİ YANAR 
     Anadol, başından beri Anayasa'nın 83 ve 100'üncü maddelerinin değiştirilmesi gerektiğini her platformda dile getiurdiklerini anımsatırken, ancak bu isteklerinin AKP tarafından çeşitli bahanelerle geri çevrildiğini söyledi. 
     Bunun üzerine kendilerinin normal prosedürün uygulanmasını, yani karma komisyona gelen fezlekelerin dönes sonuna bırakılmamasını istediklerini anlatan Anadol, "Yani böyle bir kısır döngü içindeyiz" dedi. Anadol, ancak Kaya'nın fezlekesi komisyona geldiğinde bunun da dönem sonuna bırakılmasının AKP'nin "elini yakacağını" belirtirken, dokunulmazlık konusunda zaten zor durumda olan AKP'nin milletin karşısında çok zor duruma düşeceğini ifade etti. 
     
</TEXT>
</DOC>
