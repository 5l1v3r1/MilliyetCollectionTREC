<DOC>
<DOCNO> 322042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/asiy.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin 'sağı solu' belli 
</HEADLINE>
<TEXT>


Son 2 yılda yapılan protesto gösterilerinde, İslami kesimin eylemlerini yalnızca izleyen polis, sol grupların eylemlerine ise sert şekilde müdahale etti 

İSTANBUL Milliyet 


Kadınlar Günü nedeniyle geçen pazar Beyazıt Meydanı'nda eylem yapanlara çok sert müdahale eden polisin bu tutumu, AB'ye uyum sürecinde tepki çekerken, siyasi yelpazenin farklı taraflarındaki gruplara farklı karşılıklar vermesi de tartışma yarattı. Bu farklı tutumun, son 2 yıldaki örnekleri şöyle 

Bunlar seyredilenler 
6 Kasım 2002 İstanbul Beyazıt Meydanı önce türbanlı, ardından sol görüşlü öğrenci gösterilerine sahne oldu. Türbanlı grup, İstanbul Üniversitesi ana girişine dek yürüdü. 
28 Şubat 2003 Beyazıt'ta cuma namazının ardından savaşa hayır mitingi yapıldı. İslami kesimin oluşturduğu kalabalık, ABD ve AKP'yi protesto edip duvara pankartlar astı. 
28 Mart 2003 Beyazıt Meydanı'nda cuma namazından çıkan yaklaşık 4000 kişi, ABD'nin Irak'a saldırısını protesto etti. 
6 Kasım 2004 YÖK'ün yıldönümünde türbanlı öğrencilerin "MGK'nin eli YÖK'ten gitmeli" pankartlarıyla yaptığı gösteriye polis müdahale etmedi. 
10 Aralık 2004 "Türbana Özgürlük" isteyen eylemciler, Abdi İpekçi Parkı'nda çadır kurdu, günlerce imza topladı. 

Bunlar da tepki görenler 
6 Kasım 2002 İslamcı grubun eyleminden sonra Beyazıt'ta YÖK'ü protesto eden Devrimci Öğrenci Birliği üyesi grup, polisle gergin anlar yaşadı. 
16 Mart 2003 16 Mart ve Halepçe katliamlarının yıldönümünde, Beyazıt Meydanı'nda sivil toplum kuruluşlarıyla öğrenci derneklerinin düzenlediği gösterinin ardından polis, 100 kişiyi döverek gözaltına aldı. 
28 Mart 2003 Türkiye Komünist Partisi TKP üyeleri, 1 Mart tezkeresini protesto amacıyla Taksim Meydanı'nda yaptıkları basın açıklaması sırasında kendilerine saldırdıkları gerekçesiyle Beyoğlu İlçe Emniyet Müdürü ve Çevik Kuvvet Müdürü hakkında suç duyurusunda bulundu. 
16 Haziran 2003 Beyazıt'ta Irak savaşını protesto etmek isteyen gruba çevik kuvvet biber gazı ve copla müdahale etti. 

Engelliye cop 
29 Haziran 2003 F tipine karşı AKP'yi protesto etmek isteyen tutuklu aileleri, Recep Tayyip Erdoğan'ın evinin önünde toplandı. Polis, yaşlı kadınlar ve tekerlekli sandalyedeki engelli göstericileri copladı. 
22 Ağustos 2003 KESK, Kızılay Meydanı'nda da basın açıklaması yapmak istedi. Polis müdahale etti. 13 sendika yöneticisi hakkında soruşturma açıldı. 
6 Kasım 2003 Kızılay ve Beyazıt meydanlarında YÖK'ün kuruluş yıldönümünü protesto etmek isteyen öğrencilere karşı cop ve gaz bombası kullanıldı. 
28 Haziran 2004 Göstericilerin NATO'ya karşı her türlü eylemine polis biber gazı ve coplarla engel oldu. 
10 Aralık 2004 Eğitim - Sen'in kapatılması istemini protesto için Kadıköy'de toplanan öğretmenler, tekme tokat dövüldü. 
12 Ocak 2005 İÜ Edebiyat Fakültesi'nde kavgada gözaltına alınan arkadaşlarını adliye önünde bekleyen öğrencilere polis müdahale etti. 148 kişi daha gözaltına alındı. 

Vali Provokasyon var 

İstanbul Valisi Muammer Güler, pazar günü Beyazıt Meydanı'nda yapılan 2 ayrı gösteride provokasyon olduğunu belirterek, "Kamuoyunda sadece orantısız güç kullanımına ilişkin görüntüler yer aldı. Gerçekleri kamuoyunun da bilmesini istiyorum. Burada güvenlik güçlerinin zor kullanmaya adeta teşvik edildiği, tahrik edildiği belirlenmiştir. Polisin müdahalesi kanuni zorunluluktu. Olayla ilgili soruşturma da başlatıldı" dedi. 

Solcuya dayak 

Geçen yıl, 16 Mart'ın yıldönümünde öğrencilerin ve sol grupların yaptıkları eylemlere polis böyle müdahale etti. 2003'te 100 kişi gözaltına alındı. 


Şeriatçıya bir şey yok 


24 Nisan 2004'te cuma namazı çıkışı Beyazıt Meydanı'nda toplanan bu grup, HAMAS lideri Rantissi'nin öldürülmesini protesto etmişti. 


</TEXT>
</DOC>
