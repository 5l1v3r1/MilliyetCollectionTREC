<DOC>
<DOCNO> 311005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko39.html </URL>
<DATE> 2005/01/31/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Wall Street Journal Yatırımcılar Türkiye'yi kucakladı 
</HEADLINE>
<TEXT>

     Bülent Keneş AA 

Avrupa Birliği AB ile yakınlaşan Türkiye'nin yabancı yatırımcılardan büyük ilgi gördüğünü kaydeden Wall Street Journal gazetesi, yatırımcıların Türk ekonomisinin her geçen gün daha fazla Avrupa ekonomileri çizgisine geleceği tahminiyle yatırımlarını artırdığını belirterek, ''Yatırımcılar Türkiye'yi kucakladı'' diye yazdı. 
     Türkiye'de borsada işlem gören hisse senetlerinin bu yıl şimdiden yüzde 8 oranında bir artış gösterdiğini, 2003 yılından bu yana ki artışın ise yüzde 161 olduğunu ifade eden gazete, bazı yatırımcıların ilk kez Türk hissesi aldığına dikkat çekti. 
     Türkiye'nin AB ile üyelik sürecine İtalya, hatta Polonya'dan daha fakir bir durumdayken başladığını ileri süren gazete, kredi derecelendirme kuruluşu Fitch'in Türkiye'nin kredi derecesini BB - 'ye yükseltmesine rağmen bunun yabancı yatırıma uygunluk derecesinin hala üç kademe altında olduğuna işaret etti. 
     Buna rağmen yatırımcıların Türkiye'ye yöneldiğini yazan gazete, 2001 yılındaki ekonomik krizden bu yana Türk ekonomisinin büyük gelişme kaydettiğini, yüzde 70'i bulan gecelik faizlerin bugün yüzde 17 seviyesine indiğini ve bu oranın yıl sonunda yüzde 13'e, 2006 yılı sonunda ise yüzde 10'a düşmesinin beklendiğini ifade etti. 
     Son 30 yıldır ilk kez bu yıl enflasyonun yüzde 9,3'e gerileyerek, tek haneli bir rakama düştüğünü belirten Wall Street Journal, yabancı gözlemcilere göre geçen yıl yüzde 8-9 oranında bir büyüme kaydeden Türk ekonomisinin, bu yıl da Türkiye'nin yüzde 5'lik büyüme tahmininden daha hızlı büyüyeceğinin öngörüldüğünü yazdı. 
     Türkiye'nin AB üyelik sürecinin uzun bir yol olacağına da dikkat çeken gazete, müzakere süreci başarılı olsa bile Türkiye'nin üyeliğinin en az 10 yıl alacağını kaydederek, bu konuda Kıbrıs sorununun en önemli problemlerden birini oluşturduğuna işaret etti. 
     Türkiye'nin TL'de altı sıfır atmasının Türk Lirası'nı Eurobond piyasalarına açtığını da yazan gazete, olumlu gelişmelere rağmen Türk hükümetinin vergi kaçakçılığı ve sosyal sigorta açığı gibi konularla uğraşması gerektiğini kaydetti. Wall Street Journal, Irak'ta devam eden istikrarsızlığın da Türk ekonomisine zarar verebileceğine dikkat çekti. 
     
</TEXT>
</DOC>
