<DOC>
<DOCNO> 327009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko16.html </URL>
<DATE> 2005/03/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ünlü oteller işçisiyle anlaşamadı 
</HEADLINE>
<TEXT>

     Turizm sezonu yaklaşırken Taksim Otelcilik, Hilton ve Dedeman otel zincirlerinde yürütülen toplu iş sözleşmesi görüşmelerinde anlaşma sağlanamadı. 
     AA muhabirinin aldığı bilgiye göre, Türk-İş'e bağlı Türkiye Otel, Lokanta, Dinlenme Yerleri İşçileri Sendikası'nın TOLEYİS örgütlü bulunduğu Taksim Otelcilik bünyesindeki Abant Palace Otel Bolu , Obaköy Tatil Köyü Antalya , Side Tatil Köyü Antalya , Kemer Naturland Antalya ile Mersin Oteli'nde sürdürülen toplu iş sözleşmesi görüşmelerinde uyuşmazlığa gidildi. 
     DİSK'e bağlı Türkiye Otel, Lokanta, Eğlence Yerleri İşçileri Sendikası'nın OLEYİS toplu iş sözleşmesi yapmaya yetkili olduğu otellerden Ankara Hilton'a grev kararı asıldı. Mersin Hilton'da uyuşmazlığa gidilirken, İzmir Hilton'da ise uyuşmazlık sonrasında oluşturulan arabulucu, raporunu hazırlayarak taraflara gönderdi. 
     Dedeman otel zincirleri bünyesindeki İstanbul, Ankara, Antalya ve Nevşehir otellerinde de görüşmelerin uyuşmazlıkla sonuçlanmasından sonra arabulucu atanması sürecine girildi. 
     İşçi sendikaları, işverenlerin, varolan yüksek işsiz sayısını toplu iş sözleşmesi görüşmelerinde ''koz'' olarak kullandığını öne sürüyor. Sendikalar, temel anlaşmazlık konularını işverenin enflasyon üzerinde zam vermek istememesi, varolan sosyal hakları geriye çekmek istemesi ve disiplin maddelerindeki kimi düzenlemelerde tarafların mutabık kalmaması olarak sıralıyor. 
     
</TEXT>
</DOC>
