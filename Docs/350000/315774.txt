<DOC>
<DOCNO> 315774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy15.html </URL>
<DATE> 2005/02/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TRT'de Demiröz'ün görevden alınması tartışılıyor... 
</HEADLINE>
<TEXT>

     TRT'nin Başbakanlık Teftiş Kurulu tarafından soruşturulacak olması ve bütçesinin onaylanmayışı nedenleriyle Genel Müdür Şenol Demiröz'ün istifa etmesi gerektiği savunulurken, istifa etmemesi durumunda görevden alınıp alınamayacağı da tartışılmaya başlandı. 
     Haber-Sen Genel Basın Yayın Sekreteri Osman Köse, bütçesi onaylanmadığı için TRT Genel Müdürü Demiröz'ün istifa etmesi gerektiğini savundu. Köse, bütçeleri onaylanmadığında hükümetlerin istifa etmesi gibi Genel Müdür Şenol Demiröz'ün de TRT bütçesinin onaylanmadığı gün istifa etmesi gerektiğini savunudu. 
     Başbakanlık Teftiş Kurulu'nca TRT için başlatılan soruşturma karşısında Genel Müdür Demiröz'ün görevden alınma koşullarını değerlendirirken de Köse, RTÜK'ün, TRT Genel Müdürü'nü seçme yetkisinin bulunduğunu ancak, görevden alma yetkisinin bulunmadığını anımsattı. TRT Genel Müdürü'nün görevden alınması için gerekli denetlemelerin yapılmasının ve Cumhuriyet Savcılığı'nın soruşturma açması gerektiğine işaret eden Köse, "Nasıl ki hükümetler bütçeleri onaylanmadığında istifa eder. Aslında Demiröz'ün de TRT bütçesinin onaylanmadığı gün istifa etmesi gerekirdi" dedi. 
     Köse, TRT bütçesinin 3 Ocak'tan başlayan toplantıların hiçbirinde kabul görmediğini bildirdi. 
     
     YASA NE DİYOR 
     Yasaya göre, TRT Genel Müdürü'nün görevden alınmasının şartları ise şöyle 
     "Genel Müdür, milli güvenlik ve kamu düzenini gerekli kıldığı devlet memuru olma niteliğini yitirdiği, ağır hizmet kusuru işlediği veya tarafsızlığı ihlal edildiği hallerde, bu hallerin gerekçeli olarak belirtilmesi suretiyle ve Radyo ve Televizyon Yüksek Kurulu teklifi ve Bakanlar Kurulu kararıyla görevden alınır." 

ANKA 
     
</TEXT>
</DOC>
