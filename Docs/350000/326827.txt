<DOC>
<DOCNO> 326827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko09.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, sabit faizli YTL ile borçlanmaya döndü 
</HEADLINE>
<TEXT>



Krizden sonra, iç borç takasıyla borçlarının bir kısmını döviz ve dövize endeksli borçlarla değiştirerek vade uzatmaya çalışan Hazine, şimdi de kur riskini azaltmak için iç borç stokunu ağırlıklı olarak Türk parasına YTL dönüştürme stratejisi izliyor. 
2002 sonunda yüzde 67.9'a kadar gerileyen YTL cinsinden iç borçların stok içerisindeki payı 2003 sonunda yüzde 78.1'e, 2004 sonunda yüzde 82.4'e, bu yıl şubat sonunda ise yüzde 83.8'e kadar çıktı. 231.3 milyar YTL olan iç borç stokunun 193.8 milyar YTL'lik kısmını YTL cinsinden borçlar oluşturdu. 
Döviz ve dövize endeksli borçların payı da önemli ölçüde azalarak bu yıl şubat sonunda yüzde 12.6'ya geriledi. Bu gelişme ile birlikte Hazine, stoktaki YTL cinsinden borçların ağırlığını artırarak, özellikle 2001 krizinde üstlendiği kur riskini önemli ölçüde azalttı. 2002 sonunda yüzde 36.3 düzeyinde bulunan sabit faizli borçların stok içerisindeki payı da yüzde 50.4'e kadar çıktı. 


</TEXT>
</DOC>
