<DOC>
<DOCNO> 333189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo04.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Gökdeniz 
</HEADLINE>
<TEXT>


Teknik Direktör Şenol Güneş, "Gökdeniz, Fenerbahçeli Anelka kadar değerli bir futbolcu. Şampiyonluk iddiamız devam ediyor. Bütün maçları kazanmak istiyoruz" ifadesini kullandı 

ÖMÜR AVCI DHA 


Trabzon Dünya Ticaret Merkezi'nde düzenlenen 1. Karadeniz Kitap ve Kültür Fuarı'nda söyleşiye katılan Teknik Direktör Şenol Güneş çarpıcı açıklamalar yaptı. Tecrübeli çalıştırıcı, Bordo - Mavili taraftarları takımlarına sahip çıkmaya çağırdı. 
Gökdeniz'in, Fenerbahçe'nin dünyaca ünlü yıldızı Anelka kadar değerli bir isim olduğunu söyleyen Güneş, "Biz de 10 milyon poundluk oyuncular almak isteriz. Siz o parayı buraya getirebilirseniz bu şehrin çehresi değişir. Anelka, Fenerbahçe'ye çok büyük paraya geldi. Gökdeniz'in ondan aşağı kalır yanı yok. Ama rakam olarak aldığı değer hiçbir zaman Anelka gibi olmamıştır. Ama bu kolay değil. Bu Türkiye'nin ve Trabzon'un şanssızlığı. Elimizde Fatih Tekke, Gökdeniz, Szymkowiak ve Yattara var. Yarış kolay olmuyor. Şöhretleri buraya getirme şansımız yok. Çünkü büyük paralar dönüyor" diye konuştu. 

Bizi yemesinler 
Mevcut kadroyu elde tutmanın zorluklarına da değinen Şenol Güneş bu yolda camiaya büyük görev düştüğünü söyledi. Futbolcuların zaman zaman hatalar yapabildiğine dikkat çeken Bordo - Mavili takımın hocası şöyle devam etti "Bu kadroyu nasıl elde tutarız diye düşünmek lazım. Çünkü bu kadroyu koruyabilmek kolay değil. Sen buna söversen, tepki gösterirsen ters teper. Yanlışı varsa, güzellikle söylenmeli. Dışlamaya kalkarsan, yuhalarsan, o da işin kolayını bulur. 'Beni istemiyorlar, nasıl olsa isteyen de var' deyip gider. Şampiyonluk iddiamız yok, demiyoruz. Ama bizi bununla oyalamasınlar. Balığa yem atarlar, sonra kaldırıp balığı yerler. Bizi yemesinler. Biz her maçı kazanalım. Bakalım ne olacak " Güneş, strese girmemeleri için oyuncularıyla sık sık toplantılar yaptığını da sözlerine ekledi. 

Szymkowiak forvet çıktı 

Polonya'da 242 maçta 27 gol atan yıldız futbolcu Trabzon formasıyla 9 sınavda 5 kez ağları salladı 

Golleri, asistleri ve çalışkanlığıyla adeta parmak ısırtan Trabzonspor'un Polonyalı yıldızı Miroslaw Szymkowiak istatistikleriyle de dikkat çekiyor. Devre arası geldiği Bordo - Mavili takımda geride kalan 9 lig maçında 5 gol atarak 0.55 gol ortalaması yakalayan başarılı futbolcu, forvetleri solladı. 
Orta sahada görev yapan Szymkowiak, Polonya Ligi'nde oynadığı yıllarda ise toplam 242 maçta sadece 27 kez rakip ağları sallamıştı. 

'Kasamız dolu borcumuz yok' 

Trabzonspor Kulübü Başkanı Atay Aktuğ, taraftarlara umutlu mesajlar gönderdi. Fenerbahçe ile aralarında bulunan 9 puanlık farka bakmadıklarını belirten Aktuğ önlerindeki 7 lig maçını da kazanmak istediklerini söyledi. 
Galatasaray galibiyetiyle büyük moral bulduklarını kaydeden Başkan Aktuğ, "Artık Diyarbakır'la cuma günü oynayacağımız maçı düşünüyoruz. Bu kritik sınavdan galibiyetle ayrılarak yolumuza devam etmeliyiz" dedi. 
Yönetim olarak yaptıkları ekonomik çalışmaların sonuç verdiğini vurgulayan Aktuğ, "Trabzonspor artık borçsuz ve kasasında parası olan bir kulüptür" ifadesini kullandı. 

Yattara stop etti 

Trabzonspor'un Gineli futbolcusu İbrahim Yattara frene bastı. Yıldız oyuncu son haftalarda gol yollarında etkili olamıyor. Bordo - Mavili takımda attığı goller ve yaptığı asistlerde dikkat çeken başarılı futbolcu son 7 lig maçında sadece 1 kez rakip ağları sallayarak şaşkınlık yarattı. 
Süper Lig'de bu sezon 7 golü bulunan Yattara en son Karadeniz ekibinin 4-3 kazandığı Sakaryaspor maçında 1 kez fileleri havalandırmıştı. Teknik Direktör Şenol Güneş, Galatasaray sınavında devre sonunda oyundan aldığı Gineli için "Kalitesi tartışılmaz bir oyuncu, ancak zaman zaman form düşüklüğü yaşıyor. Trabzonspor'da iyi oynayan formayı kapar" diyerek gözdağı verdi. 


</TEXT>
</DOC>
