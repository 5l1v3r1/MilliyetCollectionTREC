<DOC>
<DOCNO> 340660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun13.html </URL>
<DATE> 2005/05/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"Berlin'in en cesur annesi" bir Türk 
</HEADLINE>
<TEXT>

     Almanya’nın başkenti Berlin’de bir oğluna böbreğini bağışlayan ve diğerine pankreasını bağışlamak isteyen Türk anne, Alman B.Z. gazetesi tarafından "Berlin’in en cesur annesi" olarak nitelendirildi. 
     B.Z. gazetesinde yayımlanan haberde, 5 çocuk annesi 43 yaşındaki Ayla’nın 3 ay önce 18 yaşındaki oğlu Tural’a böbreğini bağışladığı ve şeker hastası olan 10 yaşındaki oğlu Tugay’a da pankreasını bağışlamak istediği belirtildi. 
     Gazeteye açıklamada bulunan Ayla, "Çocuklarım benim mutluluğum. 
     Tural aniden böbrek hastası oldu. Doktorlar böbrek nakli yapılması gerektiğini ve bekleme süresinin 6 yıla kadar çıkabileceğini söylediler. Bu kadar bekleyemezdim" dedi. 
     Tural da ameliyatın başarılı geçtiğini, annesi sayesinde yeniden sağlığına kavuştuğunu belirterek, "Yeni böbreğim çalışıyor. Ancak hala kortizon alıyorum" dedi. 
     Şeker hastası 10 yaşındaki oğlu Tugay’a da pankreasını vermek istediğini söyleyen anne Ayla, "Bir çocuğun hayatının kurtulması söz konusu iken, çekeceğim acının ne önemi olabilir" dedi. 
     Anne Ayla’nın 25 yıldır Almanya’da yaşadığı bildirildi. 
     Haberde, hekimlerin pankreas nakline izin vermediği belirtildi. 
     
</TEXT>
</DOC>
