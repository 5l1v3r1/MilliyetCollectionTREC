<DOC>
<DOCNO> 309404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerium hazır kıta 
</HEADLINE>
<TEXT>


Fransız golcü Anelka'nın heyecanı tüm Sarı - Lacivertli camiayı şimdiden sararken, yıldız oyuncunun formasını basmak için Fenerium yetkililerinin yönetimden gelecek "tamam" haberini beklediği öğrenildi 


Büyük gelir hedefi 
FENERBAHÇE'NİN her konuda anlaşmaya vardığı Fransız oyuncu Anelka, İstanbul'a gelmek için gün sayarken, Fenerium yetkilileri de beklemeye koyuldu. Golcü futbolcunun formalarını basmak için yönetimden gelecek habere endekslenen mağaza yöneticileri tüm hazırlıkları tamamladı. Bir saatte 10 bin forma basılabileceği öğrenilirken, Anelka'dan yüklü bir gelir hedeflendiği öğrenildi. 

9 numarayı sordu 
ANELKA'NIN yöneticilerle yaptığı pazarlık sırasında 9 numarayı kimin giydiğini sorduğu, ancak Serhat tarafından giyilen bu formanın sahibi bulunduğunu öğrenince ısrarcı davranmadığı belirtildi. Bu arada İkinci Başkan Nihat Özdemir, ilk kez Anelka'nın transferinde olumlu gelişmelerin yaşandığını doğrularken, kontenjanın açılması halinde Fransız oyuncuda son noktanın koyulacağını belirtti. 

Emre ısrarı 

TEKNİK Direktör Daum'un, İtalya'nın Inter takımında forma giyen Emre Belözoğlu'nun transferinde ısrarcı olduğu öğrenildi. Alman hoca, gelecek yıl milli oyuncuyu takımda görmek istediğini iletirken, İtalyan kulübünün belirlediği yüksek bonservis ücretinin, Fenerbahçe yönetiminin elini kolunu bağladığı ancak çalışmaların devam ettiği bildirildi. 

Hooijdonk'a veto geldi 

SARI - Lacivertli yönetimin Pierre van Hooijdonk'a antrenörlük teklif etme düşüncesi Teknik Direktör Daum'dan onay bulmadı. Alman hocanın görevde bulunduğu sürece Hollandalı yıldızı yardımcısı olarak istemediğini, yöneticilere bildirdiği öğrenildi. Bunun üzerine Hooijdonk projesi şimdilik rafa kaldırıldı. Bu arada Hollandalı yıldız, yönetimin kendisine böyle bir teklifle gelmesi halinde kabul edeceğini söyledi. 

Servet şoku 

SARI-Lacivertliler'de dün MR'ı çekilen Servet'in sağ arka adalesinde ödem tespit edildi. Genç oyuncunun Çaykur Rizespor maçında forma giymesinin zor olduğu bildirildi. Servet'in yerine Deniz'in görev yapacağı kaydedildi. Bu arada Fenerbahçe, bir günlük iznin ardından Çaykur Rize maçının hazırlıklarına bugün start verecek. 


</TEXT>
</DOC>
