<DOC>
<DOCNO> 337434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo10.html </URL>
<DATE> 2005/04/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Le Monde Ribery Boğaz'da parlıyor... 
</HEADLINE>
<TEXT>

     Fransız Le Monde gazetesi, Franck Ribery'nin oyunuyla Türkiye'de büyük beğeni topladığını yazdı. Le Monde'a göre genç futbolcu yine de mütevazılığını koruyor. 
     Fransa'nın en prestijli gazetelerinden Le Monde'un bugünkü sayısında Galatasaray'ın Fransız oyuncusu Franck Ribery'yle ilgili bir yazı yayımlandı. Yazıda, genç yıldızın Metz'den Galatasaray'a transferi, geçmişi ve İstanbul'daki günleri gibi birçok konuya değinilirken Ribery'nin son dönemdeki yükselişinin bir Türk gazetesinin manşetindeki bir başlığa benzediği vurgulandı 'Ferraribery'. 
     İşçi bir ailede zor şartlarda büyüyen ve amatör futbolculuk döneminin ardından Metz'de ilk kez profesyonel bir kontrata imza atan Ribery'nin, şu aralar Türk medyasının gözbebeği olduğunun belirtildiği yazıda, futbolcunun şu sözlerine yer verildi "Her şey Metz'den bu yana çok değişti. Başarısızlıklar ve sorunlara rağmen kendime her zaman çok güvendim. İstanbul çok büyük ve tarihi bir şehir. Burada dil sorunu çekmiyorum. Kulüpte birçok kişi Fransızca biliyor. Hatta az da olsa teknik direktör Hagi bile." 
     
     'Herkes aynısı yapardı' 

     22 yaşındaki oyuncunun Sarı-Kırmızılılara transferinin çok hızlı gelişmesinden dolayı Fransa'da büyük eleştiri almasına da değinilen yazıda, Fransız oyuncunun "Küme düşmemek için mücadele eden bir takım yerine Şampiyonlar Ligi hedefleyen bir takım seçtim. Herkes bunun aynısı yapardı bence" sözleri yer aldı. Le Monde, Ribery'nin İslamiyet'i seçmesine de yer verirken, özel yaşamında gizliliğe önem veren orta saha oyuncusu için şu ifadelere yer verdi "Büyük başarılar onun sade kalmasına engel olmadı. Onun değerleri daha geleneksel 
     Aile ve çalışmak. Ribery, büyük bir olgunlukla, başarılı ve parlak kariyerine uyum sağladı." Yazının son bölümünde ise Ribery'nin top sürüşü, hızı ve paslarıyla şimdiden Süper Lig'in önemli oyuncularından birisi haline geldiği, yine de gol vuruşlarında çekingenliği olduğu ve Galatasaray'ın Fenerbahçe'yle hem lig şampiyonluğu hem de Türkiye Kupası için vereceği mücadelenin Fransız yıldız için geçilmesi gereken zorlu bir etap olduğu söylendi. 

     
</TEXT>
</DOC>
