<DOC>
<DOCNO> 317339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur28.html </URL>
<DATE> 2005/02/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ailenin komşusu, Kızıltepe duruşmasında gördüklerini anlattı... 
</HEADLINE>
<TEXT>

     Mardin'in Kızıltepe İlçesi'nde baba- oğlun öldürülmesiyle ilgili duruşmaya 15 dakika ara verildi. 
     Mardin 2. Ağır Ceza Mahkemesi'nde bugün başlayan ilk duruşmaya, TBMM İnsan Hakları Komisyonu üyeleri, çeşitli barolardan çok sayıda avukat, bazı sivil toplum kuruluşu temsilcileri izleyici olarak katıldı. 
     Sanık polis memurları, başka yerlere atanması nedeniyle duruşmaya katılmadı. Sanık polis memurları M.K, Y.A, S.A.T. ve S.A. mahkemeye gönderdikleri yazıda, başka kente tayin olduklarını ve ifadelerinin talimatla alınmasını istedi. 
     Sanık Avukatları Sedat Altun ve Veysel Güler, kamu güvenliği açısından davanın başka bir yere nakledilmesini talep etti. 
     Müştekiler, öldürülen Uğur Kaymaz'ın annesi Makbule Kaymaz ve Ahmet Kaymaz'ın annesi Emine Kaymaz, psikolojik olarak hazır olmadıkları için ifade vermek istemediklerini söylediler. 
     Duruşmada dinlenen Kaymaz ailesinin komşusu olan tanık Ahmet Tekin, olayı görmediğini, silah sesleri duyduğunu ve düğün zannettiğini belirterek, şöyle dedi 
     ''Daha sonra silah sesleri devam edince bahçeye çıktım. Silah sesleri kesildi ve polis geldi. Ahmet Kaymaz'ın evini arayacaklarını ve gözlemci olmamı istediler. Kabul ettim. Ev arandı. O sırada savcı geldi. Savcı kim olduğumu sordu. Ben de gözlemci olduğumu söyledim. Savcı ile dışarı çıktık. Cesetler duruyordu. 'Tanıyor musun ' dedi. Ben Uğur'u tanıdım. Diğer cesedin yüzü kanlar içinde olduğu için ışık getirmelerini istedim. Getirdiklerinde onun da Ahmet Kaymaz olduğunu fark ettim.'' Duruşma verilen 15 dakikalık aradan sonra devam edecek. 
     
</TEXT>
</DOC>
