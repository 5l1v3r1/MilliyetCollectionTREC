<DOC>
<DOCNO> 348323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur16.html </URL>
<DATE> 2005/06/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ulla’nın yükünün çıkartılması çalışmasında kaza 
</HEADLINE>
<TEXT>

     Ufuk AKTUĞ İSKENDERUN Hatay , DHA 

HATAY'ın İskenderun Körfezi'nde 6 Eylül 2004'de batan ve içinde 2 bin 200 ton zehirli atık bulunan MV Ulla’ adlı geminin sudan çıkartılması için Balıkçı Barınağı'na getirilen yüzer platforma konteyner yükleyen vinç ile konteyner denize düştü. 
     Ulla'daki yükü çıkartacak olan Omur Gemi Kurtarma ve İnşaat A.Ş. şirketi tarafından dün İskenderun Balıkçı Barınağı'na çekilen BC-1’ adlı yüzer platforma bugün malzeme yüklenmeye başlandı. Yaklaşık 250 metrekare alana sahip olan yüzer platforma bir vinç ile konteyner yüklenmek istendi. Ancak vinç, konteynerı havaya kaldırdığı sırada dengesi bozulunca konteyner ile birlikte denize düştü. Ulla'nın batık bulunduğu bölgeye taşınacak olan malzemelerin denize düşmesi sırasında şans eseri ölen ya da yaralanan olmadı. Ekip, denize düşen vinç ve konteynerı çıkartmak için çalışmalara başladı. 
     Bu arada MV Ulla atığını çıkartmak için 4 römorkörün çalışacağı, 6 dalgıcın ise suda sondaj bağlantılarını yapacağı belirtildi. Omur Gemi Kurtarma ve İnşaat A.Ş. yetkilileri ise İspanya'dan gönderilen Venüs’ ve Merkür’ adlı geminin yükün sevkiyatını dönüşümlü olarak yapacağını söyledi. 
     
     500 METRE YASAKLI ALAN 

     Bu arada, MV Ulla'dan yükün çıkartılacağı 500 metrekarelik alana giriş çıkışların yasaklandığı açıklandı. Bu yasağın yük çıkartma işlemlerinin sağlıklı bir şekilde yürütülmesi için alındığı belirtilirken Sahil Güvenlik ekiplerinin de bölgede güvenlik önlemi alacağı kaydedildi. 
     
</TEXT>
</DOC>
