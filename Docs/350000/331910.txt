<DOC>
<DOCNO> 331910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/yazar/sazak.html </URL>
<DATE> 2005/04/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İşte Öyle Bir Şey 
</HEADLINE>
<TEXT>


Melih Kibar'ı Bebek Camii'nden son yolculuğuna uğurlayan sanatçı dostları gibi, dün öğle saatlerinde Ataköy Marina'da 'Açık Deniz' programının konuğu olan küçük yelkenciler de, Açık Radyo'dan çalınan Türk Popu'nun unutulmaz melodileriyle besteciye selam gönderdiler. Program kapanırken, Boğaz çocuğu olan Melih Kibar'ın arkadaşları Bebek-Aşiyan arasında denize girilen, sandala binilen, derme çatma malzemeyle yelken yapılan günleri andılar. 
Boğaziçi dün pırıl pırıldı. Güneşin içimizi ısıttığı bir günde besteleriyle 'Eurovision'lu yıllar'a damgasını vurmuş, Çiğdem Tal ve Erol Evgin'le yaptığı parçaları hit olmuş bir müzisyenin zamansız kaybının hüznü düştü mavi sulara. Ağır bir hastalıktan tedavi görmesine karşın, televizyon programlarında izliyorduk Melih Kibar'ı. Ekran tanışıklığımız 1970'lerin 'tek kanallı, siyah beyazlı' TRT dönemine uzanıyordu. 
1975'te Türkiye'nin ilk 'Eurovision' çıkarması, Semiha Yankı'nın 'Seninle Bir Dakika'sından çok Melih Kibar'ın 'Çoban Yıldızı' adlı sinyal müziğiyle başlamıştı. 
Radikal Kültür Sanat, sanatçı için güzel bir sayfa hazırlamış 
Melih Kibar, Milliyet'in Liselerarası Müzik Yarışması'nda toplum önünde kendini sınadıktan sonra, Timur Selçuk'tan dersler alarak müziğini geliştiriyor. Eurovision'un açılış gecesi için beste yapmasını da hocası Timur Selçuk istiyor. 
O yıl Eurovision'da sinyal müziği ile yarışılsa daha iyi derece alınacaktı. Makus talihimizin değişmesi için çeyrek asırdan fazla bekledikten sonra Sertab Erener'le kazandığımız Eurovision Şarkı Yarışması'ndaki birincilik ödülünün en fazla mutlu ettiği bestecilerin başında 'ömrünü bu işe veren' Melih Kibar geliyordu. 
Kibar'ı 'ölümsüzleştiren' bir başka çalışması da 'Hababam Sınıfı' filminin müziği oldu. Hababam'ın serüvenleri ekrana geldikçe, müziği de unutulmazlar arasına katıldı. 1980'lere doğru, Türk Popu'nun en üretken ekibi doğmuştu 
Sevdan Olmasa... İşte Öyle Bir Şey... Ah Bu Hayat Çekilmez gibi parçalar, Tal -Kibar-Evgin üçlüsünün eseriydi. 
Bu dönem, 'Arabesk'e karşı Türk Popu'nun yükselme çağıydı. 
Boş vermişliğin, kaderciliğin, acı ve ıstırabın karşısında aşkı, sevgiyi, coşkuyu içeren söz ve besteleriyle gençliği yakaladılar. Popüler kültürün sığlığına kapılmadan, Batı'dan esintilerle yerli popu yükselttiler. Müzikteki bugünkü patlama Çiğdem Tal , Onno Tunç, Melih Kibar gibi söz ve müziğe, besteye yatırım yapanların katkısıyla oluşmuştur. 
'Cilalı İmaj Devri'ne kapılmayan... 
Zor yetişen, erken kaybedilen değerler. 
Hayatın şarkı sözleri de bu değil mi 



</TEXT>
</DOC>
