<DOC>
<DOCNO> 340044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/spo05.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerten dönemi 
</HEADLINE>
<TEXT>


Futbol Federasyonu, dün altı saat süren tartışmalı bir toplantının ardından Merkez Hakem Kurulu Başkanlığı'na Ufuk Özerten'i getirdi, bazı üyeler bu karara tepki gösterdi 

CEMAL ERSEN 


Özerk Futbol Federasyonu döneminin hakem kökenli olmayan ilk Merkez Hakem Kurulu Başkanı, sancılı bir süreçten sonra atamayla göreve getirildi. MHK'nin seçim yerine atamayla göreve gelmesine ilişkin yasa değişikliğinin dünkü Resmi Gazete'de yayınlanarak yürürlüğe girmesinin ardından federasyon, yaklaşık 6 saat süren tartışmalı toplantının ardından sürpriz isim olan Yönetim Kurulu üyesi Ufuk Özerten'in görevlendirilmesini oy çokluğu ile benimsedi. Ancak bu karara karşı çıkan bazı üyelerin istifa edebileceği öğrenildi. 
Önceki akşam başdanışmanı Ahmet Güvener'i kurul başkanı yapmak için nabız yoklayan, üyelerin önemli bölümünden gördüğü tepki sonrası rotayı Özerten'e çeviren Futbol Federasyonu Başkanı Levent Bıçakcı, dün sabah 11.00'de başlayan toplantıda başkan adayını gündeme getirince, yönetim arasında büyük şaşkınlık yaşandı. Daha önce Sabri Çelik ile çalışmaya devam edeceği yolunda yakın çevresine mesaj veren Bıçakcı'nın, Fenerbahçe - Trabzonspor maçının tartışılan hakemi Cem Papila'nın Salı akşamı MHK'nin izni ile Star TV'ye canlı yayına çıkması üzerine ipleri kopardığı vurgulandı. 
Yönetim kurulu toplantısına Özerten'in ardından Çelik'i davet eden Bıçakcı hazırladığı listeyi gösterip kendisine görev teklif edince, "Kendimi hakem camiasına güldüremem. Kabul edemem" yanıtı aldı. 
Özerten'in MHK Başkanı olmasına karşı çıkan bazı yönetim kurulu üyeleri FIFA modeli bir tarzı kabul etmeyeceğini ifade etmesine karşın, başdanışman Ahmet Güvener'in hazırlanmasında büyük katkısı olduğu bildirilen MHK listesi sıcak tartışmaların ardından oy çokluğu ile kabul edildi. Bu arada Çelik ve Muhittin Boşat'a, Beşiktaş'ın sezon başından beri gösterdiği tepkinin de, Bıçakcı'nın geri adım atmasında etken olduğu belirtildi. Osman Avcı, Yüksel Okçuoğlu, Ahen Tüzün, Nihat Güner ve Gazenfer Doğu'nun Başdanışman Güvener'in isteği üzerine listede yer aldığı öğrenildi. Ufuk Özerten'in de yönetim kurulu üyeliğinden istifa ettiği bildirildi. 

Ufuk Özerten kimdir 
1951'de İstanbul'da doğdu. Makine mühendisi. Ankara Emniyet Spor'da uzun süre yöneticilik yaptı. 1992'de Şenes Erzik federasyonunda 3. Lig temsilcisi olarak görev aldı. 2000 Haziran'a kadar yönetim kurulu üyesi oldu. Son olarak Levent Bıçakcı federasyonu yönetim kurulu üyeliğinde bulundu. 

Ne dediler 
FENER MEMNUN 
Fenerbahçe Asbaşkanı Nihat Özdemir, Ufuk Özerten'e her türlü desteği vereceklerini söyledi. Özdemir, "Hayırlı olsun, başarılı olacağına inanıyoruz. Kendisi hem Futbol Federasyonu'nda hem de Gençlerbirliği'nde, yönetici olarak iyi hizmetler vermiştir. Bundan sonra da iyi hizmetler vereceğini biliyoruz" dedi. 

ASLAN İNANIYOR 
Asbaşkan Ergun Gürsoy, Ufuk Özerten için olumlu mesajlar verdi. Gürsoy, "Kötü adam değil. Zaten bize kimse yanlış yapamaz. Hakem yanlış yaparsa, onlardan sormam. Sorun burada. Yamukluğu olanlar ayıklanıyor. Ufuk bu işi başarabilir. İnanıyorum. Yüksel Okçuoğlu'nun olduğu yerde yanlış olacağını düşünmüyorum" diye konuştu. 

KARTAL KUTLADI 
Beşiktaş, Ufuk Özerten'in atanmasını doğru karar olarak nitelendirildi. Başkan Yıldırım Demirören, Özerten'i telefonla kutladı. Demirören, "Desteklediğimiz isimdi. Kendisine güvenimiz sonsuz ve görevi başarıyla yapacağına inanıyoruz. Zaten başından bu yana başkanın hep hakem camiası dışında olmasını istemiştik" dedi. 

'MAHCUP ETMEZ' 
Kulüpler Birliği Vakfı ve Gençlerbirliği Başkanı İlhan Cavcav, "Ankara'dan tanıdığım, çok yakınım olan biri. Aslında bu yüzden konuşmam belki doğru olmaz. Ama şunu söyleyeyim, kendisi yıllardır sporun, futbolun içinde. Dilerim Allah mahcup etmez ve Türk futboluna başarılı hizmetlerini bu makamda da sürdürür" diye konuştu. 


</TEXT>
</DOC>
