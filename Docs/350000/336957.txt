<DOC>
<DOCNO> 336957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun43.html </URL>
<DATE> 2005/04/26/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Kemal Derviş'in UNDP Başkanı seçildiği resmen açıklandı 
</HEADLINE>
<TEXT>

     Birleşmiş Milletler BM , CHP İstanbul Milletvekili Kemal Derviş'in BM Kalkınma Programı UNDP Başkanlığı'na seçildiğini resmen açıkladı. 
     BM Genel Sekreteri Kofi Annan'ın sözcüsü Stephane Dujarric, olağan günlük basın toplantısında, Kemal Derviş'in UNDP başkanı seçildiğini söyledi. 
     Dujarric, Annan'ın UNDP İcra Kurulu Başkanı'na bir mektup yollayarak, Derviş'in dört yıllık bir süre için UNDP'nin yeni başkanı seçilmesini BM Genel Kurulu'ndan isteyeceğini bildirdiğini kaydetti. 
     Sözcü, bugüne kadar geleneksel olarak katkıda ve bağışta bulunan ülkelerden başkanların seçildiği UNDP'ye ilk defa, bu kuruluş tarafından kalkınma programları uygulanan bir ülkeden başkan seçildiğine dikkati çekti. 
     Kemal Derviş'in ekonomi ve küresel ekonomi yönetimi konusunda büyük tecrübeye ve pek çok başarıya sahip olduğunu belirten Dujarric, Derviş'in, Genel Sekreter tarafından seçkin küresel adaylar arasından tercih edildiğine vurgu yaptı. 
     Derviş'in, kalkınma ve uluslararası finansman alanlarında test edilmiş pratik ve entelektüel başarıları şahsında bütünleştirmiş bir kişi olduğunu kaydeden Dujarric, Derviş'in yoksullukla mücadeleye yönelik arzusunun ve bir yönetici olarak yeteneklerinin altını çizdi. 

     
</TEXT>
</DOC>
