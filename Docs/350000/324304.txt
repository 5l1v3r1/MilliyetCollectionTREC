<DOC>
<DOCNO> 324304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/tamer.html </URL>
<DATE> 2005/03/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
ABD dayattı Irak'ta sadece GDO'lu tarıma izin var 
</HEADLINE>
<TEXT>


Bu yıl 15 Mart Dünya Tüketiciler Günü'nde belli başlı tüketici örgütleri tüm dünyada tek bir konuyu işlediler Genetiği değiştirilmiş organizmaların GDO yarattığı tehlikeler. 
Türkiye'de de bazı tüketici örgütlerinin düzenledikleri panellerde aynı konu ön plana çıkarıldı. Tüketiciyi Koruma Derneği TÜKODER'in toplantısında konuşan Yıldız Teknik Üniversitesi biomühendislik ana bilim dalı öğretim üyelerinden Prof. Dr. Şeminur Topal'ın şu sözleri tüyler ürperticiydi 
"Amerika, seçimler sonrasında Irak'ta genetik modifikasyon dışında tarım yapmama kararı getirdi " Yani Iraklı tarım üreticileri artık sadece genetik değişime uğramış tarım ürünleri üretebilecek. İnanılır gibi değil. Prof. Topal'a göre "ABD, özellikle de geri kalmış ülkelerin tarımını ele geçirmeye çalışıyor ve bu politikasını, ABD senato üyelerinin çoğunun yönetim kurulu üyesi oldukları çokuluslu şirketler eliyle yürütüyor." 

AB geçit vermiyor 
Genetiği değiştirilmiş tarım ürünlerinin anavatanı Amerika, Arjantin ve Kanada. Ziraat Mühendisleri Odası İstanbul Şubesi Başkanı Ahmet Atalık'ın verdiği bilgiye göre 1996'da GDO'lu tarım yapan ülke sayısı 6, tarım yapılan alan 1.7 milyon hektarken, 2004'te ülke sayısı 17'ye, tarım alanı 81 milyon hektara yükselmiş. Arjantin'in yanı sıra Brezilya ve Meksika gibi bir zamanlar ABD'nin arka bahçesi durumundaki ülkelerle Çin ve Hindistan gibi nüfusu 1 milyarı aşkın ülkelerde de GDO'lu tarım yapılıyor. Dünyada GDO'lu gıda ürünleri pazarının toplam hacmi 1998'de 30 milyar dolarken 2003'te 70 milyar dolara yükselmiş bulunuyor. 
Avrupa Birliği'ne üye 25 ülkeden sadece İspanya, genetik değişime uğramış tarım ürünleri üretiyor. Almanya GDO'lu tarıma girip, kısa süre içinde terketmiş. AB'ye aday ülkelerden Bulgaristan da GDO'lu tarımdan çıkmış. 

Türkiye'de yok 
Türkiye'de GDO'lu tarım yok. Ancak Prof. Şeminur Topal, Amerika'nın Irak'ta sadece GDO'lu tarım yapılması dayatmasının bizi de yakından ilgilendirdiğine işaret ediyor ve diyor ki "Bu hem Irak halkı için hem de komşumuz olmasından dolayı bizim için büyük tehlike. Çünkü GDO'lu tohumlar hem rüzg rın etkisiyle, hem de hayvanlar vasıtasıyla bir ülkeden komşu diğer ülkeye kolaylıkla taşınabiliyor." 
GDO'lu gıda ürünlerinin ülkemize ithalatı da yasak, ancak geçen yıl genetiği değiştirilmiş ürün faslından 1 milyon tona yakın mısır, 400 bin ton da soya satın almışız. Yasağı delme gerekçesi Gümrük kapılarımızda bu ürünleri analiz edebilecek laboratuvarımızın bulunmaması 

Hormonlu vejetaryen 
Genetik yapıları değiştirilmiş gıda ürünlerinin alerji, solunum bozuklukları ve mide rahatsızlıklarına neden olduğu kanıtlanmış, ancak kanserojen etkisi konusunda henüz kesin bir bulgu yok. 
ABD'de 3 yaşından küçük çocuklara GDO'lu gıda ürünü yedirmek yasak. Yine ABD'de 1998'de yapılan geniş çaplı bir araştırmanın sonuçları da, GDO'lu ürünleri zanlı sandalyesine oturtuyor Araştırma, ebeveynleri vejetaryen ve et tüketen olmak üzere 2 gruba ayrılmış 14 bin çocuk üzerinde yapılmış. Ve ebeveynleri vejetaryen olan çocuklarda, et yiyen çiftlerin çocuklarına oranla daha fazla doğum bozuklukları tespit edilmiş. Artan bir biçimde rastlanan en çarpıcı arıza, erkek bebeklerin penislerinde anormallik ve çift cinsiyetli hem penis, hem de vajinaya sahip çocukların dünyaya gelmesiymiş. Sorun annelerin hormon dengesinin bozulması olarak belirlenmiş. Araştırmacılara göre bu durumu açıklayabilecek en güçlü olasılık, genetik değişime uğratılmış gıdaların artan kullanımı. 



</TEXT>
</DOC>
