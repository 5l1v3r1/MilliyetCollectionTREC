<DOC>
<DOCNO> 349086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun06.html </URL>
<DATE> 2005/06/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kuzey Irak’ta bölgesel Kürt meclisi toplandı 
</HEADLINE>
<TEXT>

     Can HASASU DHA 

      IRAK Kürtlerinin Erbil’deki ’bölgesel parlamentosu’, 30 Ocak’taki Irak genel seçimlerinin ardından ilk oturumunu, Irak Cumhurbaşkanı Celal Talabani, Irak Kürdistan Demokrat Partisi IKDP lideri Mesut Barzani ve birçok davetlinin katılımıyla bugün gerçekleştirdi. 
     1992 yılında 4 Haziran günü Kürt partilerinin Saddam Hüseyin yönetiminden bağımsız olarak kurduğu ilk ’parlamentonun’ 13’üncü kuruluş yıldönümünde, Erbil, Süleymaniye ve Duhok kentlerini kapsayan ’bölgesel Kürt parlamentosu’nda yapılan ilk oturumda, Irak Kürt bölgesi meclisi başkanlığına Irak Kürdistan Yurtseverler Birliği IKYB Erbil sorumlusu Adnan Müftü, yardımcılığına ise IKDP Kerkük sorumlusu Cemal Kerkuki seçildi. Başka adayın olmadığı parlamento başkanlığının sekreterliğine de Fırsat Ahmet getirildi. 
     
     TÜRKİYE’DEN HAŞİM HAŞİMİ VE ŞERAFETTİN ELÇİ KATILDI 
     Parlamentonun ilk oturumuna, AKP eski milletvekili Haşim Haşimi ve eski Bayındırlık Bakanı Şerafettin Elçi gibi Türkiye’den konukların yanı sıra, Irak Ulusal Meclis Başkanı Haçim el Hüsni, Irak Başbakan Yardımcısı Roj Nuri Şavez, Amerika’nın Kerkük’te bulunan bölgesel koordinatörü ve büyükelçisi Anne Bodine ve BM Genel Sekreteri Kofi Annan’ın Irak Özel Temsilcisi Eşref Kazi de katıldı. 
     
     TALABANİ ETNİK VE DİNİ ÇATIŞMADAN UZAK BİR ORDU KURMALIYIZ 
     Talabani, parlamentoda yaptığı konuşmada, "Etnik ve dini çatışmadan uzak, siyasete karışmayan, güçlü bir ordu kurmalıyız. Anayasayı hazırlama sürecinde Kürt, Arap, Türkmen, Şii, Sünni, hepsinin katılımıyla düzgün bir kanun hazırlanmalı. Herkesin kanunlar önünde eşit olduğu demokratik bir hukuk devleti haline gelmeliyiz. Böylece, özgürlüğümüzü kazanmamızda yardımcı olan yabancı güçlerin de ülkeden ayrılmasını isteyebiliriz" dedi. Talabani ayrıca, "Bu parlamentodakilerin büyük bir sorumluluğu var. Kürtlerin ve Irak’ın birliği için elimizden geleni yapmalıyız" ifadelerini kullandı. 
     Daha önce ’Kürdistan bölge başkanı’ olması konusunda taraflar arasında uzlaşmaya varılan IKDP lideri Barzani ise yaptığı konuşmada, tarihi bir gün yaşandığını ifade ederek, kendilerini bugüne getiren herkese’ teşekkür etti. 
     Bu arada parlamentonun önünde, geleneksel peşmerge kıyafetleri içindeki tören alayı dikkat çekti. 
     
</TEXT>
</DOC>
