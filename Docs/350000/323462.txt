<DOC>
<DOCNO> 323462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo26.html </URL>
<DATE> 2005/03/13/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Cavcav "Bukadar seyirci baskısı altında maç yönetmek kolay değil" 
</HEADLINE>
<TEXT>

     Gençlerbirliği Kulübü Başkanı İlhan Cavcav, 3-2 yenildikleri maçı yöneten hakem Cem Deda'nın verdiği kararlara saygı duyduğunu belirterek, ''Bu kadar seyirci baskısı altında maç yönetmek her babayiğidin harcı değil'' dedi. 
     Cavcav, maç sonrası basın mensuplarının sorularını yanıtlarken, hakem Deda'nın verdiği kararların kendi takdiri olduğunu vurgulayarak, ''Bu kararlara saygı gösteriyorum. Herkesin de saygı göstermesi gerekir. Genç bir hakem. Bu kadar seyirci baskısı altında böyle bir sahada maç yönetmek, her babayiğidin harcı değil. Ben Cem Deda'yı kutluyorum'' dedi. 
     
     ALEX ''ÖNEMLİ BİR MAÇTI'' 
     Fenerbahçe'nin, Gençlerbirliği karşısında 3 golünü atarak, takımının galibiyetinde büyük rol oynayan Brezilyalı oyuncu Alex, kendilerini takip eden rakiplerle puan farkını korumalarını gerektiğini, bu nedenle Gençlerbirliği maçının büyük önem taşıdığını söyledi. 
     Alex, iyi performansına rağmen büyük maçlarda fazla gözükmediği yönündeki bir soruyu, şöyle yanıtladı 
     ''Bu tür eleştirileri normal buluyorum. Benim kafam rahat. Takım olarak Avrupa'da istenen sonuçları alamadık. Ama bu iş, bir ekip işidir. Başarılı olmak için sadece benim performansım yeterli değil.'' Brezilyalı oyuncu, sezon sonunda takımdan ayrılacak Van Hooijdonk ile ilgili olarak ise ''Van Hooijdonk büyük bir oyuncu. Ama herkes kendi yolunu çizmekte özgür. O'nun yerine iyi bir oyuncu alınacaktır'' dedi. 
     Alex, gol krallığıyla ilgili olarak bir soruya da ''Fatih ile çekişiyoruz. Ama kendisi bana göre daha ileride oynuyor. Ben daha önce 3 kez gol kralı olmuştum. Ama benim için takımın şampiyonluğu önemli'' şeklinde yanıt verdi. 
     
     VAN HOOIJDONK ''YEDEK ÇIKMAK SÜRPRİZ OLDU'' 
     Fenerbahçe'nin Hollandalı oyuncusu Van Hooijdonk ise maça yedek çıkmanın kendisi için sürpriz olduğunu söyledi. 
     Van Hooijdonk, çok iyi çalıştığını vurgulayarak, şöyle dedi 
     ''Bu hafta oynayacağımı tahmin ettim. Yedek çıktığım için üzgünüm. Önümüzdeki hafta oynayacağımı tahmin ediyorum. Yedeklik kimsenin isteyeceği birşey değil. Gelecek hafta Denizlispor maçında oynamak istiyorum.'' Gençlerbirliği ile yapılan maç konusunda görüşlerini açıklayan Hollandalı oyuncu, ''Maçta herşey vardı. Çok sayıda gol oldu. İki takım da çok istekliydi. İyi bir maç oldu'' dedi. 
     
</TEXT>
</DOC>
