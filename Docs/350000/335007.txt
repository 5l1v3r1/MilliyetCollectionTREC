<DOC>
<DOCNO> 335007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/siy05.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taşla 3 kuş formülü 
</HEADLINE>
<TEXT>


ANKARA Milliyet 


AKP yönetimi, enerji ihalelerine yönelik yolsuzluk operasyonunda telefon dinlemelerine takılınca, hakkında fezleke hazırlanan Ağrı Milletvekili Cemal Kaya ile ilgili hem partiye, hem de hükümete yönelik eleştirileri göğüslemek için "orta yol formülü" buldu. Benimsenen "milletvekilliğinden istifa" formülü, hakkında fezleke düzenlenen AKP'lilerin dokunulmazlıklarını korurken, Kaya için yargılanma yolunu açacak. Kaya'ya, "AKP üyeliğinin devamı" sağlanarak verilen destekle aynı zamanda kamuoyuna "partide yolsuzluk nedeniyle gedik açılmadığı" görüntüsü verilmeye çalışılacak. 
AKP milletvekillerinin hakkında dokunulmazlıklarının kaldırılması talebiyle 80 fezleke düzenlenmiş olması, parti yönetimini CHP'den transfer edilen Cemal Kaya hakkında başka bir formül bulmaya yöneltti. 
65'i CHP'lilere ait toplam 159 fezlekeyi Genel Kurul'a indirmeyerek dönem sonuna erteleten AKP, telefon dinlemelerine takılan ve savunması zorlaşan Kaya'nın dokunulmazlığını bugüne, kadarki tutumuyla çelişkiye düşmeden açmanın yolunu bulmaya çalıştı. 
AKP Merkez Yönetim Kurulu'nun MYK önceki günkü toplantısında, parti içi komisyonun hazırladığı rapordaki "Kaya'nın AKP'yi yıprattığı" görüşü, üyelerin büyük kısmı tarafından benimsendi. 

Şahin korundu 
Ancak partiden ihraç istemiyle disipline gönderme yönteminin, muhalefetin eline koz vereceği ve iddianamede adı geçen AKP Genel Sekreteri İdris Naim Şahin açısından olumsuz bir sürecin başlamasına neden olacağı görüşü h kim oldu. Bu nedenle "parti üyeliği korunarak milletvekilliğinden istifa" formülünün hem Şahin'i zor durumda bırakmayacağı, hem diğer dokunulmazlık dosyaları konusundaki parti tutumuyla çelişkiye düşmeyi önleyeceği üzerinde uzlaşıldı. Yönetim, istifası TBMM'ce onaylanırsa dokunulmazlığı sona erecek olan Kaya hakkında yargılama yapılacağı için şimdilik ihraç mekanizmasını işletmemeyi benimsedi. Başbakan Tayyip Erdoğan'ın da onayladığı formül uyarınca Kaya'ya "milletvekilliğinden istifasını açıklaması, ancak AKP üyeliğinde kalması" talebi iletildi. 





</TEXT>
</DOC>
