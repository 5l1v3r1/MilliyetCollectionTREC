<DOC>
<DOCNO> 336595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun02.html </URL>
<DATE> 2005/04/25/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Türklerin Beyaz Saray önündeki protestosunu provoke etmek istediler 
</HEADLINE>
<TEXT>

     ABD'deki Türk toplumu üyeleri, Ermenilerin soykırım iddialarının yıldönümü kabul ettiği 24 Nisan tarihinde, Beyaz Saray'ın önünde bir protesto gösterisi düzenledi. 
     ABD'nin dört bir tarafından gösteri için gelen bine yakın Türk, Azeri ve Kıbrıslı Türklerden oluşan grup, Beyaz Saray'ın karşısında bulunan Lafayette Park'ta, önceden polisten alınan izin çerçevesinde barışçı bir protesto gösterisinde bulundular. 
     Amerikan polisinin güvenlik önlemleri aldığı gösteri, İstiklal Marşı ve Amerikan ulusal marşının okunmasıyla başladı. Ermeni terör örgütü ASALA'nın öldürdüğü şehitler için bir dakikalık saygı duruşu yapıldı. Gösteride, ABD'nin önde gelen insan hakları savunucularından, avukat Bruce Fein da Ermeni tezlerinin geçersizliğine ilişkin bir konuşma yaptı. 
     Göstericilerin arasına sızarak Ermenilerin tezlerini savunan bir bildiri dağıtmaya başlayan Ermeni asıllı bir Amerikalı, güvenlik güçlerini harekete geçirdi. Olay çıkmaması için Türkler birbirini uyarırken, Amerikan polisinin ikazları üzerine, Washington makamlarından izin almadan bildiri dağıtmaya kalkan kişi ve birkaç yandaşı, gösteri alanından uzaklaştırıldı. 
     Türklerin elindeki pankartlarda, bugüne kadar soykırımı tanımadıkları için ABD'ye teşekkür eden yazılar dikkat çekti. Törende Türk, Amerikan, KKTC ve Azerbaycan bayrakları göze çarptı. 
     Birkaç Ermeni asıllı Amerikalının, Türkler'in bulunduğu parkın karşısında, ellerinde Türkiye karşıtı pankartlar tuttuğu görüldü. 

     
</TEXT>
</DOC>
