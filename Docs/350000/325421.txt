<DOC>
<DOCNO> 325421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo11.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistteki komedi 
</HEADLINE>
<TEXT>


Türk atletizmine başarılı isimler kazandıran Mersin'de antrenman yapılacak tek tartan pist bulunmuyor. Uluslararası şampiyonalara hazırlanan atletler, toprak zeminde ya da 1.5 saat uzakta Adana'da çalışıyor 

SEDAT HARDAL 


Süreyya Ayhan, Elvan Abeylegesse ve Eşref Apak ile Dünya Atletizmi'nde önemli başarılar yakalayan Türkiye, pist krizini aşamıyor. 
Milli takıma birçok atlet kazandıran, uluslararası arenada başarılı sonuçlar alan Mersin, bu sorunu yaşayan şehirlerimizin başında geliyor. Tek bir tartan pistin olmadığı Mersin'de, sporcular toprak zemin üzerinde çalışıyor. Sahada çivili ayakkabıyla koştuklarında zeminde çukurlar oluşuyor ve sakatlığa davetiye çıkarıyor. Yağmur yağdığında saha çamurlandığından antrenman yapılmıyor. Kamplar dışında önemli organizasyonlar öncesi 1.5 saat uzaklıktaki Adana Yüreğir Atletizm Pisti'ne gidiliyor... 

Babasıyla gidiyor 
Selahattin Çobanoğlu, Esen Kızıldağ, Nevin Yanıt, Sevim Sinmez, Tuğçe Şahıloğlu, Derya Selda Sınar... Mersin'de yaşayan milli atletlerimizden birkaçı... Avrupa ve Dünya arenasında özellikle gençler kategorisinde başarıdan başarıya koşan sporcular, yaşadıkları şehirde tartan pist olmamasından şikayetçi. 
Gençler 800 metrede Dünya üçüncülüğü bulunan, 23 yaşaltı Dünya sıralamasında 2., Avrupa'da ise birinci olan Selahattin Çobanoğlu, yaşadığı sıkıntıyı şöyle anlatıyor "Tevfik Sırrı'ya sakatlık korkusuyla antrenmana çıkıyorum. Çivili ayakkabıyla koştuğumda, zeminde oluşan çukur başımıza iş açıyor. Sonuçta Olimpiyat Oyunları'nda yarışmış, büyük hedefleri olan bir sporcuyum. Bu pistte sakatlanmamam işten bile değil. Bu yüzden haftanın 3 günü babamla 1.5 saat yol giderek Adana'da antrenman yapıyorum." 

Bir piste 589 atlet 

Yıllardır Olimpiyat Oyunları'na talip olan Türkiye, sporcu - tesis kıyaslamasında trajedik bir gerçek yaşıyor. 43 bin 819 lisanslı atletten 16 bin 493'ünün faal olarak yarıştığı ülkemizde toplam tartan pist sayısı 28'i buluyor. Sporcu sayısı tesis sayısına bölündüğünde ortaya çıkan içler acısı tabloya göre, bir tartan pisti 589 atlet paylaşmak zorunda kalıyor. 


</TEXT>
</DOC>
