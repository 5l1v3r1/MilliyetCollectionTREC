<DOC>
<DOCNO> 305279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/ekonomi/eko02.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeşme'de, termal atılımı 
</HEADLINE>
<TEXT>


DİLEK TAŞ Çeşme 

Çeşme'de Sheraton dahil sekiz büyük otel, geçtiğimiz yıllarda başlattıkları termal yatırımlarını 2005'te de sürdürecek. Ege Bölgesi'nin en büyük termal tesis yatırımlarından biri olması planlanan 'Wellness Town' projesi ile Çeşme'nin geçen yıl 40 milyon dolar olan turizm gelirlerinin iki katına çıkarılması hedefleniyor. 
Girişimciler, 'yerli turistin bölgenin termal turizm potansiyelinden haberdar olmamasından' şik yetçi. 
Çeşme Sheraton Oteli Yönetim Kurulu Üyesi Cihat Göker, "Özellikle Almanya, Hollanda, Belçika, Hırvatistan, İngiltere ve Fransa'dan turist çektik. Hedef kitle İskandinav ülkeleri. Sheraton Çeşme'nin geçen yılki cirosu 13 milyon dolar oldu. Bunun 700 bin doları termal gelirler" diye konuştu. 
İstanbul Üniversitesi Tıp Fakültesi Hidroklimatoloji Bölümü Başkanı Prof. Dr. Zeki Karagülle, Çeşme'nin dünyada bulunan beş sağlık konseptinden dördüne sahip olduğunu belirtti. 
Valilik ve yerel yönetim işbirliği ile yapılacak olan 'Wellness Town' 59 bin dönüm arazide 5 bin yatak kapasitesi yaratacak. Yatırım, 500 milyon euroya mal olacak. 

Sheraton, Taksim'de otel yeri arıyor Çeşme Sheraton Oteli, İstanbul'da Taksim Bölgesi'nde yeni otel açmak için yer arıyor. Bu yatırımın bedelinin 100 milyon doları geçmesi bekleniyor. Otel, bu arada Çeşme'de bin dönüm arazi üzerine 600 yatak kapasiteli Bali tarzı bir yatırım ile Ege'nin en büyük golf yatırımlarından olacak ve 35 milyon dolara mal olacak bir golf tesisi de yapmayı planlıyor. 


</TEXT>
</DOC>
