<DOC>
<DOCNO> 320492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur65.html </URL>
<DATE> 2005/03/03/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Mahkeme, Hikmet Çetinkaya'nın röportajının yayınlanmamasına karar verdi 
</HEADLINE>
<TEXT>

     Üsküdar 5. Asliye Hukuk Mahkemesi, yazar Hikmet Çetinkaya'nın Nurettin Veren ile yaptığı dizi röportajın ''ihtiyati tedbiren'' yayınlanmamasına karar verdi. 
     Üsküdar 5. Asliye Hukuk Mahkemesi kararında, Fethullah Gülen'in avukatı Orhan Erdemli tarafından açılan davanın dilekçesinde, Cumhuriyet Gazetesi'nin 1 Mart 2005 tarihli sayısında yer alan yazar Hikmet Çetinkaya'nın Nurettin Veren ile yaptığı dizi röportajda müvekkilinin kişilik haklarının ihlal edildiğini belirterek, ''ihtiyati tedbir'' kararı verilmesini istediği kaydedildi. 
     Kararda, yargılama yapılıp dava sonuçlanana kadar Cumhuriyet Gazetesi'nde yer alan ''Fethullah Gülen'in 40 yıllık arkadaşı Nurettin Veren anlatıyor'' yazı dizisinin, ''ihtiyati tedbiren'' yayınlanmaması hükme bağlandı. 
     
</TEXT>
</DOC>
