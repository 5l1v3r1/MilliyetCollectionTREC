<DOC>
<DOCNO> 333759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur08.html </URL>
<DATE> 2005/04/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Askeri jetlere "kuş tehdidi"... 
</HEADLINE>
<TEXT>

     Hava Eğitim Komutanlığı, İzmir Büyükşehir Belediyesi'nden, son 15 yılda 575 uçak-kuş çarpışmasının kaynağını oluşturduğu gerekçesiyle, Çiğli-Harmandalı'ndaki Çöp Depolama Alanı'nın kaldırılmasını istedi. 
     Büyükşehir Belediye Başkanı Aziz Kocaoğlu da şu aşamada taşınmanın mümkün olmadığını bildirdi. 
     A.A muhabirinin aldığı bilgiye göre, Hava Eğitim Komutanlığı, 19 Aralık 2004 tarihinde Büyükşehir Belediye Başkanlığı'na başvurarak, Çiğli'de jet pilotu yetiştiren 2. Ana Jet Üs Uçuş ve Eğitim Merkezi Komutanlığı'ndan havalanan uçakların, son 15 yılda 575 kez kuşlarla çarpıştığını, bugüne kadar motoruna kuş girmesi nedeniyle düşen jet uçaklarının 4 pilotunun şehit olduğunu, 1 pilotun da yaralandığını bildirdi. 
     Komutanlık, yazıda, kuş çarpması sonucu oluşan maddi kayıp ve hasarların ise yüzmilyonlarca doları aştığına yer vererek, ''tehlikenin kaynağını oluşturan'' Harmandalı Çöp Depolama Alanı'nın kaldırılmasını istedi. 
     
     BELEDİYE GÖRÜŞÜ VE ÖNLEMLER 
     Büyükşehir Belediye Bakanı Aziz Kocaoğlu, AA muhabirine yaptığı açıklamada, Harmandalı'ndan başka şu anda İzmir'in çevresinde Çöp depolama alanı bulunmadığını belirtti. 
     Belediye'nin böyle hassas bir konuda duyarsız kalamayacağını, elinden gelen her türlü tedbiri almak zorunda olduğunu ifade eden Kocaoğlu, çöp depolama alanının üzerini toprakla örttüklerini, kuşların kaçması için bölgeye cihaz yerleştirdiklerini, ayrıca beslenme ve barınmalarının önüne geçmeye çalıştıklarını söyledi. Aziz Kocaoğlu, şu bilgiyi verdi 
     ''Bilim adamlarıyla, Başka ne gibi önlemler alınır, buradaki kuş trafiği, yoğunluğu ne kadar azaltılabilir noktasında bir çalışma yürütülüyor. Bunu neticelendireceğiz. Şu anda Harmandalı'ndan başka da çöp depolama alanı yok. Harmandalı, 8-10 yıl daha bizi idare edecek.'' 
     
     KUŞ CENNETİNE YENİ FUAR ALANI 
     Kuşlarla ilgili çalışmalarıyla tanınan ve ''Kuşların Büyükelçisi'' olarak ünlenen Ege Üniversitesi Öğretim Üyesi Prof. Dr. Mehmet Sıkı'nın ''Yeni fuar alanı projesinin İzmir Kuşcenneti yakınlarında yapılacağı duyumları aldık. Bölge koruma altındadır'' sözlerinin hatırlatılması üzerine de Kocaoğlu, ''Biz, hiçbir kararı İzmir kamuoyuyla paylaşmadan, bu konuyla ilgili üniversitelerin birimleriyle meslek odalarının yöneticileriyle, vatandaşlarımızla veya hükümetin belirli birimleriyle görüşmeden karar vermeyiz'' diye yanıtladı. 
     Aziz Kocaoğlu, ''Yer konusunda bir açıklamamız yok. Biz, çalışma yapıyoruz. Çeşitli faktörleri göz önüne alarak, çalışma yapacağız ondan sonra da kamuoyuyla bunu masaya yatıracağız, tartışacağız ondan sonra karar vereceğiz'' dedi. 
     
</TEXT>
</DOC>
