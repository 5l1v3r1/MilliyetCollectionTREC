<DOC>
<DOCNO> 317967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo24.html </URL>
<DATE> 2005/02/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Beşiktaş'ta sakatlığı geçen Pancu idmanda... 
</HEADLINE>
<TEXT>

     Beşiktaş, Sakaryaspor ile oynayacağı lig maçının hazırlıklarını sürdürdü. 
     Teknik Direktör Rıza Çalımbay yönetiminde, BJK Nevzat Demir Tesisleri'nde gerçekleştirilen antrenmana, öğleden sonra Eyüpspor ile yapılacak hazırlık maçında forma giyecek futbolcular katılmadı. 
     Diğer futbolcular, kondisyon ve pas çalışmasının ardından dar alanda çift kale maç oynadı. Bu antrenmana İbrahim Toraman, Ahmet Yıldırım, Ahmed Hassan, Çağdaş, Koray, Ronaldo, Tayfur, Pancu, Emre, Carew, İbrahim Üzülmez, Ali ve Tümer katıldı. 
     Çalımbay, özellikle çift kale maç sırasında oyunu sık sık durdurarak futbolcularına yapmaları gereken hareketleri gösterdi. 
     
     TÜMER SAKATLANDI 
     Pas çalışması sırasında İbrahim Üzülmez'in kramponu suratına gelen Tümer, idmanı yarıda bıraktı. Sol kaşı üstüne darbe alan ve saha içinde buz tedavisi uygulanan Tümer'in önemli bir sakatlığının olmadığı ve Sakaryaspor karşısında forma giyebileceği açıklandı. 
     Bu arada sakatlığı geçen Rumen futbolcu Pancu da uzun bir aradan sonra takımla birlikte çalışmalara başlarken, sağ bacak uyluk arka adalesinde ağrıları bulunan Veysel ise önlem amacıyla idmana katılmadı. 
     Öte yandan, Teknik Direktör Rıza Çalımbay'ın yarın saat 13.00'te BJK Nevzat Demir Tesisleri'nde basın toplantısı düzenleyeceği bildirildi. 
     
     SPONSORLUK ANLAŞMASI 
     Beşiktaş, GNC Doğal Beslenme Ürünleri Firması ile sponsorluk anlaşması imzaladı. 
     Antrenman sonrası BJK Nevzat Demir Tesisleri'nde gerçekleştirilen törende Beşiktaş Kulübü Yönetim Kurulu Üyesi Murat Ürünsak ile GNC Yönetim Kurulu Üyesi Ahmet Yılmaz, sponsorluk anlaşmasına imza attı. 
     İmza törenine futbolculardan Tayfur, Ronaldo ve İbrahim Toraman da katıldı. 
     
</TEXT>
</DOC>
