<DOC>
<DOCNO> 322532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko33.html </URL>
<DATE> 2005/03/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İki ayda bütçeden 20.3 milyar YTL harcama yapıldı... 
</HEADLINE>
<TEXT>

     Konsolide bütçe, yılın ilk 2 ayında 1 milyar 296 milyon Yeni Türk Lirası YTL açık verirken, bütçede faiz dışı fazla 6 milyar 775 milyon YTL olarak gerçekleşti. 
     Maliye Bakanlığı, Şubat ayı bütçe sonuçlarını açıkladı. Buna göre, geçtiğimiz ay bütçeden 9 milyar 176 milyon YTL harcama yapılırken, bütçe gelirleri 8 milyar 886 milyon YTL oldu. 
     İlk 2 ayda ise bütçe harcamaları 20 milyar 363 milyon YTL'ye, bütçe gelirleri de 19 milyar 67 milyon YTL'ye ulaştı. 
     Şubat sonu itibarıyla toplam bütçe harcamalarının 5 milyar 597 milyon YTL'lik bölümü personele giderken, sosyal güvenlik kurumlarına devlet primi ödeme tutarı 755 milyon YTL, mal ve hizmet alım gideri 600 milyon YTL, cari transferler 4 milyar 987 milyon YTL, sermaye transferleri 52 milyon YTL, sermaye giderleri 27 milyon YTL, borç verme de 273 YTL olarak tespit edildi. 
     
     SOSYAL GÜVENLİĞE 3.8 MİLYAR YTL AKTARILDI 
     Ocak-Şubat döneminde bütçeden yapılan sağlık harcamalarının tutarı 232 milyon YTL olarak belirlendi, sosyal güvenlik kurumlarına yapılan devlet yardımı da 3 milyar 807 milyon YTL'ye yükseldi. 
     Bu dönemde KİT'lere 204 milyon YTL sermaye transferi, tarımsal kesime de 690 milyon YTL destekleme ödemesi yapıldı. 
     Yılın ilk 2 ayında 6 milyar 411 milyon YTL iç borç, 1 milyar 647 milyon YTL de dış borç faizi ödendi. 
     
     15.1 MİLYAR YTL VERGİ TOPLANDI 
     İlk 2 aydaki bütçe gelirleri de 19 milyar 67 milyon YTL olurken, bunun 15 milyar 144 milyon YTL'lik bölümü vergilerden geldi. 
     Bu dönemde vergi dışı gelirler 3 milyar 5 milyon YTL, sermaye gelirleri 24 milyon YTL, alınan yardım ve bağışlar 442 milyon YTL, katma bütçe öz gelirleri de 451 milyon YTL oldu. 
     Maliye Bakanlığı açıklamasına göre, 2004 yılının Ocak-Şubat döneminde 6 milyar 5 milyon YTL olan bütçe açığında bu dönem yüzde 80.2'lik bir düşüş kaydedildi ve 2 aylık açık 1 milyar 296 milyon YTL'ye geriledi. Söz konusu rakamın, 2005 yılı için tahmin edilen 29.1 milyar YTL'lik açığın, yüzde 4.5'unu oluşturduğuna da dikkat çekildi. 
     Faiz dışı fazla tutarı ise geçen yılın aynı dönemine göre yüzde 97 oranında artış göstererek, 6 milyar 775 milyon YTL olarak tespit edildi. 
     Ocak-Şubat döneminde konsolide bütçe giderleri, geçen yılın aynı dönemine göre nominal olarak yüzde 1 düşük gerçekleşirken, bütçe gelirlerinde ise yüzde 35.8'lik bir artış kaydedildi. 
     Söz konusu rakamlar, 2005 yılı ödeneklerinin yüzde 13.1'inin ilk 2 ayda kullanıldığını da ortaya koydu. 
     
     BAKANLIKTAN DEĞERLENDİRME 
     Bütçe uygulama sonuçlarının mali disiplinin güçlendirilmesi yönünde çok önemli bir mesafe alındığını ortaya koyduğu belirtilen açıklamada, daha sonra bütçeye ilişkin şu değerlendirmeler yapıldı 
     ''Faiz giderlerinde de, mali disiplinin sağlanması, programın kararlılıkla uygulanması, ulusal ve uluslararası piyasalarda güven tesis edilmesine paralel olarak önemli bir düşüş kaydedilmiştir. Ocak-Şubat 2004 döneminde 9 milyar 957 milyon YTL faiz ödemesi yapılmış iken, bu yılın aynı döneminde yüzde 18.9 oranında düşüşle, 8 milyar 71 milyon YTL'lik faiz ödemesi gerçekleştirilmiştir. 
     Bütçe gelirleri de, hedeflere uygun gerçekleşmiştir. 2005 yılının ilk 2 aylık döneminde, bütçe gelirleri hedefinin yüzde 15.1'ine, vergi gelirleri hedefinin ise yüzde 14.2'sine ulaşılmıştır. Şubat ayına ilişkin olarak, Mart ayına sarkan tahsilat da dikkate alındığında vergi gelirleri performansı daha da iyileşmektedir. 
     Sonuç olarak, bütçe giderleri, bütçe gelirleri, faiz giderleri, faiz dışı fazla ve bütçe açığı yönünden gerçekleşmeler, hedeflerle uyumlu olup, geçen yıllara göre de önemli iyileşmeler kaydedilmiştir. Bütçe uygulamaları, şimdiye kadar olduğu gibi bundan sonraki dönemde de mali disiplin anlayışına sıkı sıkıya bağlı kalınarak ve hedeflerle uyumlu şekilde sürdürülecektir.'' 
     
</TEXT>
</DOC>
