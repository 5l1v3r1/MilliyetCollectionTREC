<DOC>
<DOCNO> 300713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur66.html </URL>
<DATE> 2004/12/24/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
Başbakan Erdoğan ile Harrazi görüşmesi... 
</HEADLINE>
<TEXT>

     Başbakan Recep Tayyip Erdoğan, İran Dışişleri Bakanı Kemal Harrazi ile görüşmesinde, Irak'ta, genel seçimin bir an önce yapılması gerektiğini belirterek, ''bir ırkın ya da mezhebin diğerlerine üstünlük kurması kabul edilemez'' dedi. 
     Edinilen bilgiye göre, Erdoğan ile Harrazi arasındaki görüşme ''çok sıcak ve verimli'' geçti. 
     Görüşmede, Türkiye ile İran arasındaki ikili ilişkiler ve bölgesel konular ağırlıklı olarak ele alındı. 
     Kemal Harrazi, Erdoğan'a, İran Cumhurbaşkanı Muhammet Hatemi'nin selamını iletti ve Hatemi'nin Türkiye ziyaretinin en kısa sürede gerçekleşmesini dilediğini bildirdi. 
     Başbakan Erdoğan, Irak konusuna değinirken, bu ülkede genel seçimlerin, halkın güvenliği ve istikrar açısından biran evvel yapılması gerektiğini kaydetti. 
     Kuzey Irak'ta demografik yapının değişmesi için çaba harcayanlar olduğuna işaret eden Erdoğan, ''Kerkük'te yaşanan nüfus hareketliliği, Türkiye açısından endişe vericidir. Seçim sonrasında bir ırkın ya da mezhebin diğerlerine üstünlük kurması kabul edilemez'' diye konuştu. 
     Irak'ta, şu ana kadar sağlıklı bir nüfus sayımı yapılamadığını, seçmen kütüklerinin oluşturulamadığını belirten Erdoğan, 30 Ocak'ta yapılması planlanan seçime tüm halkın katılımının sağlanmasını önemsediklerini vurguladı. 
     
     HARRAZİ'NİN SÖZLERİ 
     İran Dışişleri Bakanı Harrazi de Irak ile ilgili olarak Türkiye ile aynı endişeleri taşıdıklarını söyledi. 
     Irak'ın toprak bütünlüğünün korunması gerektiğini dile getiren Harrazi, seçimin yüksek katılımlı ve adil olmasının şart olduğunu ifade etti. 
     Harrazi, Irak seçimlerini, ülkedeki Saddam Hüseyin yanlılarının ve El Kaide unsurlarının engellemeye çalıştığını ifade etti. 
     Harrazi, ''Biz, Türkiye gibi seçimin yapılmasından yanayız. Seçim ne kadar gecikirse güvenlik sorunu da o kadar artacaktır'' dedi. 
     Harrazi, İran'ın nükleer enerji alanındaki çalışmalarını Uluslararası Atom Enerjisi Kurumu ile işbirliği içerisinde, şeffaf ve barışçıl bir şekilde yürütmeyi amaçladıklarını söyledi. 
     Türkiye'nin Avrupa Birliği ile ilişkilerine de değinen Harrazi, müzakere tarihi alınmasından dolayı Başbakan Erdoğan'ı ve Türk halkını kutladı. Harrazi, Türkiye'nin müzakere tarihi almasının önemli ve sevindirici bir gelişme olduğunu kaydetti. 
     Başbakan Erdoğan da İran'ın, Türkiye'nin güvenliği ile ilgili, özellikle terör örgütü PKK'ya karşı takındığı tavırdan memnuniyet duyduğunu ifade etti. 
     
</TEXT>
</DOC>
