<DOC>
<DOCNO> 344218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun35.html </URL>
<DATE> 2005/05/20/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
ABD'de tutuklu bulunan PKK üyesi Parlak kefaletle serbest... 
</HEADLINE>
<TEXT>

     Türkiye’de 1988’de 2 Türk askerini öldürmekten hüküm giyen ve siyasi sığınma hakkı aldığı ABD’de, yalan beyanda bulunmaktan daha önce sınırdışı edilmesi hükmü verilen terör örgütü PKK üyesi İbrahim Parlak’ın, kefaletle serbest bırakılmasına karar verildi. 
     Detroit’te bölge yargıcı Avern Cohn, 43 yaşındaki İbrahim Parlak’ın, 50 bin dolar kefalet ücretiyle serbest bırakılması hükmüne vardı. 
     Türkiye’de terör suçu işledikten sonra ABD’ye kaçan ve yalan beyanla çalışma izni alan Parlak, terörle bağlantısının ve yalan beyanla çalışma izni aldığının ortaya çıkmasının ardından ABD’de mahkeme önüne çıkarılmış ve son olarak sınırdışı edilmesi kararlaştırılmıştı. 
     İbrahim Parlak’ın avukatlarının, terörizm suçuyla Amerika’dan sınırdışı edilmesi kararına karşı temyize başvurduğu bir sırada federal yargıcın Parlak’ı kefaletle serbest bırakması, şaşkınlıkla karşılandı. 
     Yargıç Cohn, "Parlak, zaten geçen Temmuz ayından bu yana makul olmayan bir süredir hapiste tutuluyordu. Parlak, hiç kimse için tehdit değil, uçuş riski yok. Bu koşullarda onun özgürlüğünü reddetmek için iyi bir neden yok" diye konuştu. 
     Parlak, 10 gün sonra kefaletini ödeyerek serbest kalabilecek. Bu süre içinde Amerikan hükümetinin, Yargıç Cohn’un kararını temyiz hakkı bulunuyor. 
     
     2 TÜRK ASKERİNİ ÖLDÜRMEKTEN HÜKÜM GİYMİŞTİ 
     Parlak, 1988 yılında Suriye sınırında 2 Türk askerini öldürmekten Türkiye’de hüküm giymiş ve bir süre hapis yatmıştı. 1992 yılında, terör suçundan hüküm giydiğinden söz etmeyerek yalan beyanla ABD’den siyasi sığınma izni alan Parlak, bugüne kadar Michigan eyaletinde bir restoran işletiyordu. 
     Türkiye’de mahkemenin, Parlak’ın yeniden yargılanmasına karar vermesinin ardından, Amerikan makamları bu durumdan haberdar edilmiş ve Parlak, geçen yıl Temmuz ayında FBI’ın Michigan bürosu tarafından tutuklanmıştı. 
     İbrahim Parlak, ABD’nin Detroit’teki Göçmen Mahkemesi’nde, sınırdışı edilmek üzere yargılandığı oturumda, Suriye sınırında silahlı çatışmaya katıldığını inkar etmiş ve kazayla bir bomba düşürdüğünü savunmuştu. Parlak, Türkiye’de işkence gördüğü için, yapmadığı halde 2 Türk askerini öldürdüğü yönünde ifade verdiğini de iddia etmişti. 
     Bir önceki mahkemede, ABD İç Güvenlik Bakanlığı Savcısı Mark Jebson, hakkındaki suçlamaları reddetmesine karşın Parlak’ın, bir grup PKK’lı ile Suriye sınırında faaliyet yürütmesinin, yeterince şüpheli bir durum olduğunu söylemişti. 
     Parlak, ABD’den sığınma isterken yalan beyanda bulunmak, terörist faaliyetlere katılmak, bu faaliyetleri cesaretlendirmek ve fon sağlamakla suçlanıyor. 
     İbrahim Parlak’ın avukatları ise sınırdışı kararına karşı bir üst mahkemeye temyiz başvurusunda bulunmuştu. 
     
</TEXT>
</DOC>
