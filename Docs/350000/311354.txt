<DOC>
<DOCNO> 311354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy08.html </URL>
<DATE> 2005/02/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan Irak'ta bizi huzursuz etmeye kimsenin hakkı yok 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Irak'ta düzeni tesis etmekle yükümlü güçlerin, milletin büyük teessürle karşıladığı bazı gelişmelere karşı gerekli duyarlılığı göstermediğini belirterek, ''Bölgeye demokrasi getirmek niyetiyle geldiklerini söyleyen güçler, bu antidemokratik emellere maalesef duyarsız kalmayı tercih etmişlerdir'' dedi. 
     Erdoğan, partisinin TBMM Grup toplantısında yaptığı konuşmada, Irak'ta yapılan seçimlere ilişkin değerlendirmelerde bulundu. 
     Irak'ta önemli bir seçim gerçekleştirildiğini ifade eden Erdoğan, BM Güvenlik Konseyi'nce de teyit edilen anayasal sürecin başladığını söyledi. Bu seçimin sonucunda iktidara gelecek yönetimin, aynı zamanda Irak'ın anayasasını da yapacağını kaydeden Erdoğan, şunları söyledi 
     ''Biz, baştan beri Irak'ın toprak bütünlüğünü koruyarak, demokrasiyi tesis etmesinden ve ülke yönetiminde Irak halkının en adil ve katılımcı temsilinden yana olduğumuzu söyledik. İkincisi hiçbir etnik unsurun diğer etnik unsurlar üzerinde egemenlik sağlamasına olumlu yaklaşmadık. Hiçbir mezhebi unsurun diğer mezhepler üzerinde egemenlik kurmasını doğru bulmadığımızı da ifade ettik. Irak'ın tüm kaynaklarının, tüm yeraltı ve yerüstü zenginliklerinin, Irak halkına ait alması gerektiğini savunduk. Eğer bu konulara dikkat edilmezse Irak'ın geleceğinden endişe duyduğumuzu ifade ettik. 
     Yaşanan bütün sıkıntılara rağmen Irak halkının, iradesini ülkenin birlik, bütünlük içinde barış ve istikrardan yana koymasını çok önemli görüyoruz. Ancak seçim süreci içinde bizi endişelendiren bazı hususlar da ortaya çıkmıştır. Irak bütünü içinde bazı kesimlerin seçimlere arzuladığımız seviyede katılamamış olması ve sonuçlarının, etnik açıdan dengesiz bir tablo ortaya koyma ihtimali olarak gördüğümüz için burada endişelerimiz var. 
     Irak'ta düzeni tesis etmekle yükümlü güçler, yine üzülerek belirtmek istiyorum ki milletimizin büyük teessürle karşıladığı bazı gelişmelere karşı, gerekli duyarlılığı göstermemişlerdir. Biz Irak'ın iç huzurunu, demokratik geleceğini ve çevre ülkelerle ilişkilerini zedeleyebilecek bu gelişmelere karşı, ilgili ülkelerin gerekli tedbirleri zaman geçirmeden almalarını beklerdik. 
     Ancak, bölgeye demokrasi getirmek niyetiyle geldiklerini söyleyen güçler, bu antidemokratik emellere maalesef duyarsız kalmayı tercih etmişlerdir. 
     Şunu herkes bilmelidir ki Türkiye, sadece tarihi bağlarla değil, akrabalık bağlarıyla da bağlı olduğu bu coğrafyanın uzun yıllar boyunca devam edecek bir kargaşaya sevk edilmesine izin vermeyecektir. 
     Irak'ta demokratik çözümleri çıkmaza sokacak bu girişimlere bugün eğer 'dur' denilmezse, korkarız bölgede barışı daha uzun zaman erteleyecek çatışmalara sebebiyet verilebilir. 
     Bu konuda Türkiye'nin ilgili bütün kurumlarıyla birlikte hem gelişmeleri izlemek, hem de milli hassasiyetlerimizi her zeminde dile getirmek konusunda gereken her şey yapılmaktadır. Hiç kimsenin endişesi olmasın.'' 
     
     ''MAHALLE AĞALIĞI'' 

     ''Biz mahalle ağalığı yapmaktan yana değiliz, biz sokak ağalığı yapmaktan yana da değiliz'' diyen Başbakan Erdoğan, devlet ciddiyeti ne gerektiriyorsa bu ciddiyet içinde atmaları gereken adımları atacaklarını söyledi. Bu ciddiyet içinde bütün gelişmeleri izlemeye devam ettiklerini belirten Erdoğan, sözlerini şöyle sürdürdü 
     ''En son geçen hafta, Davos Zirvesi sırasında katıldığımız bütün oturumlarda ve başbaşa yaptığımız görüşmelerde, Türkiye olarak bölgede ve dünyada barışın bir an önce tesisinin gereğini ortaya koyduk. Sorulan 4 soru vardı bize... İran, Irak, Kıbrıs ve AB ile ilgili gelişmeler... 
     Umuyoruz ki Irak denkleminin bütün tarafları, Irak'ın demokratik geleceği ve bölgede barışın tesisi konularında Türkiye'nin gösterdiği samimiyeti, olgunluğu ve kararlığı gösterebilirler. 
     Buradan bir kere daha açık ve net olarak ifade ediyorum Türkiye'nin hukukunu dikkate almadan atılan her adım, bölgede yangının büyümesi dışında bir sonuç üretmeyecektir. Irak'ın bütünlüğüne zarar verecek, barış ve huzuru erteleyecek gelişmelere, vakit geç olmadan dur denilmelidir. Eğer bu konuda hassas davranılmazsa komşumuzda cereyan edecek bu olumsuz gelişmeler şüphesiz ki bizi de rahatsız edecektir, diğer komşuları da rahatsız edecektir. Herhalde buna hiç kimsenin fırsat tanımaya hakkı yoktur. Oradaki huzursuzluk bizim huzursuzluğumuzdur. Bizi huzursuz etmeye de kimsenin hakkı yoktur.'' 
     
     BÜTÇE AÇIĞI 

     Erdoğan, 2004 yılında 45.8 katrilyon lira olarak öngörülen bütçe açığının, 15.5 katrilyon lira eksiğiyle 30.3 katrilyon lira olduğunu bildirdi. 
     Erdoğan,partisinin grup toplantısında yaptığı konuşmada bütçe gerçekleşme rakamlarına ilişkin bilgi verdi. Ekonomik programın disiplin ve kararlılıkla sürdürüldüğünü bildiren Erdoğan, ''Şunu altını çizerek söylüyorum. Ekonomik programdan asla taviz vermeyeceğiz'' dedi. Bu mücadelenin sonuçlarının artık ''Elle tutulur'' biçimde görülmeye başlandığını ifade eden Erdoğan, yurtdışında karşılaştıkları herkesin Türkiye ekonomisindeki gelişmeleri heyecanla izlediğini gördüklerini anlattı. Başbakan Erdoğan, sözlerini şöyle sürdürdü 
     ''En son Davos'ta yapılan toplantılarda Türkiye'nin artık bir cazibe merkezi olduğunu, dünyanın ilgi odağı haline geldiğini, Türk ekonomisinin çok yakından izlendiğini bir kez daha gördük. Dünya hayranlıkla, takdirle, hatta güvenerek izlerken Türkiye içinde gelişmeleri gölgelemek isteyenler varsa onları da halkımızın takdirlerine havale ediyorum. 
     Ak Parti uygulamalarını analiz eden herkesi üçüncü bir bakış açısına davet ediyorum. Türkiye'ye bir bütün olarak bakmak zorundayız. Sosyal dokusu, imkanları, potansiyeli, gücü, iradesi, devleti, vatandaşı, hukuku, demokrasisi ile bir bütün olarak bakmak durumundayız. Ekonomi sadece grafikler, istatistikler, rakamlar değildir. Siyaset sadece kamu yönetimi, sadece yasal düzenlemeler yapmak da değildir. Her anlamda toplam üretime ne kadar değer kattığınız önemlidir. Dolayısıyla bizim başarı kriterimiz bütünlüğe yaptığınız katkıya yöneliktir. Valinin, kaymakamın, belediye başkanının, diplomatın, genel müdürün başarısı ne kadar bürokrasi ürettiği ile ne kadar imza attığı ile değil toplumun gelişmesi ile ilgili ne kadar değer ürettiği ile ölçülmelidir. Lütfen Türkiye'nin kazandığı bu tarihi imkana hepimiz katkıda bulunalım.'' 
     
     BÜTÇE RAKAMLARI 

     İmkanları, kaynakları nasıl kullandıkları, ülkeye nasıl kazandırdıklarını bütçe rakamları ile anlatmak istediğini belirten Erdoğan, geçmişte bütçenin Türkiye'nin ''En kronik, en dikiş tutmayan, en temel meselelerinden biri'' olduğunu söyledi. 
     Bütçe gerçekleşmelerinin bugün itibariyle ortaya çıktığını bildiren Erdoğan, 2004 konsolide bütçesinde 83.9 katrilyon lira faiz dışı harcama öngörüldüğünü, ancak gerçekleşmenin 183 trilyon eksikle 83.7 katrilyon lira olduğunu ifade etti. Erdoğan, 2004 yılında 66.1 katrilyon lira olarak öngörülen faiz giderinin gerçekleşmesinin 9.6 katrilyon lira tasarrufla 56.5 katrilyon lira olduğunu bildirdi. Böylece 149.9 katrilyon lira olarak programlanan toplam bütçe harcamalarının 140.2 olarak gerçekleştiğini kaydeden Erdoğan, buna katkısı olan tüm vatandaşları kutladı. 
     Erdoğan, bunlara bağlı olarak, 45.8 katrilyon lira olarak öngörülen bütçe açığının, 15.5 katrilyon lira eksiğiyle 30.3 katrilyon lira olduğunu söyledi. 
     Olumlu gelişmenin, bütçe açığının GSMH'ye oranındaki azalmada da açıkça görüldüğünü ifade eden Erdoğan, sözlerini şöyle sürdürdü 
     ''2001 yılında bütçe açığının GSMH'ye oranı yüzde 16.5 iken, bu oran 2003 yılında yüzde 11.3, 2004 yılında ise yüzde 7.1 olarak gerçekleşmiştir. Bu oranın 2005 yılında yüzde 6.1 seviyesine düşürülmesini hedeflemekteyiz. Orta vadede ise Maastrich Kriteri olan yüzde 3 oranına ulaşmayı hedeflemekteyiz. 
     Hepinizin bildiği üzere geçmiş hükümetlerin uyguladığı yanlış mali politikalar, ülkemizi büyük bir faiz yüküyle karşı karşıya bırakmıştır. Öyle ki 2001 yılında topladığımız tüm vergi gelirleri faiz ödemelerini karşılamaya bile yetmemiştir. Hükümetimizin iş başına gelmesiyle birlikte faiz harcamalarının azaltılması konusunda ciddi bir çaba içerisine girdik. Faiz harcamalarının toplam bütçe harcamaları içindeki payı, 2001 yılında yüzde 51 iken, bu pay 2003 yılında yüzde 41.7, 2004 yılında ise yüzde 37.3 olarak gerçekleşmiştir. Faiz harcamalarının GSMH'ye oranı ise 2001 yılında yüzde 23.3 iken, bu oran 2003 yılında yüzde 16.4'e, 2004 yılında ise yüzde 13.3'e gerilemiştir. 
     Tasarrufa verdiğimiz büyük önem sayesinde bütçe harcamaları, 2003 yılında hedeflenenden yüzde 3.8, 2004 yılında ise yüzde 5.7 daha az gerçekleşmiştir.'' 
     
     KARŞILAŞTIRMALI RAKAMLAR 

     Önceki hükümetler döneminde harcamaların sürekli olarak hedeflenen rakamların üzerinde gerçekleştiğini ifade eden Erdoğan, konuşmasında şunları söyledi 
     ''Nitekim harcamalar, 1995 yılında yüzde 29.5, 2001 yılında yüzde 66.6, 2002 yılında yüzde 17.9 oranında bütçede hedeflenenden daha fazla gerçekleşmiştir. Harcamalar bu şekilde hedeflerden saparken bütçe açıkları da buna bağlı olarak başlangıçta öngörülenin çok çok üzerinde olmuştur. 
     2001 bütçesi hazırlanırken yaklaşık 48 katrilyon TL. gider, 49 katrilyon TL. gelir öngörülmüştür. Yıl sonuna gelindiğinde toplam gelirler yüzde 4.5 artışla 51 katrilyonda kalırken gider 80 katrilyona yükselmiştir. Böylece bütçe açığı yaklaşık 29 katrilyon olmuştur. 
     Peki bizim dönemimizde durum ne oldu Bakınız, 2003 yılında bütçe açığı 45.2 katrilyon lira öngörülmüş iken, 40.2 katrilyon lira olarak gerçekleşmiştir. 2004 yılında ise bütçe açığı 45.8 katrilyon lira öngörülmüş iken, gerçekleşme 30.3 katrilyon lira olmuştur. Geçmişte yaşadıklarımızın tam tersine, bütçe açığı öngörülene kıyasla 2003 yılında yüzde 11, 2004 yılında ise yüzde 34 oranında daha az gerçekleşmiştir. Söz konusu iki yılda sağlanan toplam tasarruf 20,5 katrilyon lira olmuştur.'' 

     
</TEXT>
</DOC>
