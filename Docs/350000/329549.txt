<DOC>
<DOCNO> 329549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/axspo02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kırılma zamanı değil' 
</HEADLINE>
<TEXT>


Ersun Yanal, Türkiye'nin kendilerinden iyi futbol ve final beklediğini söyledi, "Geçmişi unutmak ve geleceğe bakmak istiyorum. İntikamla beslenen bir anlayışım yok" dedi 


Milli Takım Teknik Direktörü Ersun Yanal dün düzenlediği basın toplantısında Türkiye'nin gruptaki şansını değerlendirdi. Yanal, "İntikamla beslenen, bundan zevk alan anlayışta değilim. Geçmişi unutmak ve geleceğe bakmak istiyorum. Ülke bizden iyi futbol ve final bekliyor. Biraz daha beyin fırtınası yapmalıyız. Kırgınlıkları unutup, bu takımı finallere taşımanın hesabı içinde olmalıyız. Kırılma zamanı değil" ifadelerini kullandı. 

Yürekten inanıyorum 
Ukrayna, Yunanistan, Türkiye ve Danimarka'nın birbirleriyle yapacakları maçların önemine dikkat çeken Yanal, "Bu maçların sonuçları gruptaki durumu netleştirecek. İşimizi şansa bırakmayacağız, ayağımızı yere sağlam basacağız, finallere gitmek için çok çalışacağız. Gideceğimize de yürekten inanıyorum" diye konuştu. Değişim ve başarıyı birlikte yaşayacak bir ekip yaratmanın çalışmaları içinde olduğunu hatırlatan Ersun Yanal, Yunanistan maçı için de "Yunanistan, bizi çok medeni, misafirperver karşıladı. Biz de onları en iyi şekilde ağırlamak zorundayız. Bize yakışan budur. Saha içinde yaratacağımız atmosfer de futbolun gerektirdiği şekilde olacaktır" yorumunu yaptı. 
Futbolda stres faktörünün çok önemli olduğunu anlatan Ersun Yanal, sözlerine şöyle devam etti 

Kaybederken kazanmak 
"Türkiye'de ligde iki maç kaybetmişseniz 3. maç ölüm maçıdır. Kaybetme duygusu çok yüksek yaşatılıyor. Kaybederken de kazanmayı başarabilmelisiniz. Sonuca hizmet ediyoruz ama sonucu almak için bir eylem var, futbol. Futbolun en önemli özelliği yaratıcılığı." 

Kısalar avantajımız 
Çabuk oynayan ve çabuk gol bulan bir ekip yaratmak istediğini de vurgulayan Yanal, "Oyuncular her pozisyonda oynayabilmeli. Futbolcuların hepsinin takım savunması yapması lazım. Atakları da bütün takımın savunmaya önlem alarak yapması gerekiyor. Pas ortalamasına baktığımız zaman dünya ortalaması 5 pasın altında. 2- 3- 4 pasta gole gidiliyor. Ülkemizde de aynı. Son oynadığımız maçta da duran toplar ve rakipten kazanıp attığımız goller var" diye konuştu. 
Milli Takım'da Gökdeniz, Emre, Nihat ve Yıldıray gibi kısa boylu ama çok yaratıcı, her an skoru değiştirebilecek oyuncular olduğunu vurgulayan Ay-Yıldızlı ekibimizin teknik patronu, "Bunlar bizim avantajımız" dedi. 


</TEXT>
</DOC>
