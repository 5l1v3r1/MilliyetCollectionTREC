<DOC>
<DOCNO> 332062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/siyaset/siy03.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyette 'masa' krizi 
</HEADLINE>
<TEXT>


Cezayir'de 6 milletvekili, 'Masamız protokole uzak' diyerek yemeği terk etti 

UTKU ÇAKIRÖZER Cezayir 


Dışişleri Bakanı Gül'ün 2 günlük Cezayir ziyaretine katılan 6 AKP ve CHP milletvekili, kendilerine ayrılan yeri beğenmeyince, Cezayir Dışişleri Bakanı Belkadem'in verdiği resmi yemeği terk etti. 
Türkiye - Cezayir Parlamentolararası Dostluk Grubu üyesi CHP'li Naci Aslan ve Mehmet Kartal ile AKP'li Abdullah Veli Seyda, Ahmet İnal, Mehmet Nezir Nasıroğlu ve İbrahim Hakkı Birlik, önceki akşam Hilton Otel'deki yemekte, masalarının, bakanların protokol masasına en uzak yerde olmasına tepki gösterdi. Salonu toplu olarak terk eden milletvekilleri, "Kapıya, tuvaletlere en yakın masa bizimkiydi" dediler. CHP'li Aslan tepkisini, "Masamızda hiçbir muhatap yokken, kimsenin bizi kapı ağzına oturtmaya hakkı yok. Sayın bakana ve beraber geldiğimiz diğer milletvekillerine saygım olmasaydı, ilk uçakla Ankara'ya dönüp basın toplantısı yapardım" diyerek gösterdi. 

Gazeteciler de rahatsız 
Cezayir Büyükelçisi Ercüment Enç'in büyükelçilik konutunda verdiği öğle yemeğinin ardından, birkaç saatliğine kendilerine bir oda tahsis edilmesini isteyen milletvekillerinin talebi, "Büyükelçi, odasına kimsenin girmesini istemiyor" gerekçesiyle reddedilmişti. Gül'ün önceki akşam heyetteki gazeteciler için düzenlemeyi planladığı basın toplantısı iptal edildi. Organizasyon bozukluğuna tepki gösteren gazeteciler, temasları, kentin 7 kilometre dışındaki otelden takip etti. 


</TEXT>
</DOC>
