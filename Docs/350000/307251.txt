<DOC>
<DOCNO> 307251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur14.html </URL>
<DATE> 2005/01/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Açe'deki Türk Köyü'nde 17 aile öldü ya da kayboldu 
</HEADLINE>
<TEXT>

     Tsunaminin en şiddetli şekilde vurduğu Endonezya'nın Banda Açe kentinde Türk köyü olarak bilinen bölgedeki 17 aile öldü ya da kayboldu. 
     A.A muhabirinin bölgeden bildirdiğine göre, 17 ailenin yaşadığı köyden felaketten sonra yalnızca Osmanlı dönemine ait mezar taşları kaldı. Deniz kıyısına yakın olan Amperium bölgesi tamamen sular altında kalınca 17 aile öldü ya da kayboldu. 
     Yüzyıllardır Türk köyü olarak bilinen bölgeden tsunaminin ardından eser kalmadı. Bölgeyi yakından tanıyan ve bilgi veren Türk Pasifik İşadamları Derneği PASİAD üyesi Mahmut Özkafacı, köyde aynı zamanda Açe Sultanı İskender Muda'nın anıt mezarının bulunduğunu söyledi. 
     
     DEFİNDE GÜÇLÜKLER 
     Öte yandan, yaşadığı felaketin ardından günler geçen Açe, hayalet şehir görünümünde. 
     Defin işlemlerinde yaşanan güçlükler nedeniyle hala sokak ortalarında, yol kenarlarında bazısı naylona sarılı bazısı ise çıplak vaziyette cesetlere rastlanıyor. 
     Cesetlerden bir bölümü toplu mezarlara gömülürken, sokaklarda ve yıkıntılar arasında bulunan ve henüz gömülemeyen cesetler sağlık sorunlarına yol açıyor. 
     Bölgeye yardım amacıyla gelen doktorlar, önümüzdeki günlerde pisliğin ve hastalığın kol gezdiği şehirde kuduz vakalarının da görülebileceğine dikkati çekiyorlar. 
     
</TEXT>
</DOC>
