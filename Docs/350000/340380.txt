<DOC>
<DOCNO> 340380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo17.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Liverpool bilmecesi 
</HEADLINE>
<TEXT>


Kırmızı - Beyazlılar'a Devler Ligi için ilk 4 şartı koşan İngiliz Federasyonu FA 5. takıma izin alabilmek amacıyla UEFA'da yoğun lobi çalışması yapıyor. FA amacına ulaşırsa yine Milan'ın zaferini bekleyeceğiz 


İngiltere Futbol Federasyonu FA beklenmedik bir kararla Liverpool'un Şampiyonlar Ligi'ni kazansa bile gelecek sezon yine aynı organizasyona katılabilmesi için Premier Ligi ilk 4 içinde bitirmesi gerektiğini açıkladı. Everton'ın 1 maç fazlasıyla 3 puan gerisinde bulunan Kırmızı - Beyazlılar'ın bu saatten sonra ligi 4. tamamlamaları zor. Bu da Türkiye Şampiyonu'nun gelecek sezon ön eleme oynamadan Devler Ligi'ne direkt olarak girmesi anlamına geliyor. Ancak İngilizler'in UEFA nezdinde 5. takıma izin alabilmek için yoğun lobi çalışmaları yaptıkları bildirildi. UEFA her ne kadar bir ülkeden 5 takıma izin vermeyeceğini daha önce belirtse de İngiliz Federasyonu'nun "Liverpool'un İstanbul'daki finalden galip çıkması ve Premier Ligi ilk 4 içinde bitirememesi durumunda UEFA'nın ekstra bir kontenjan hakkı tanıyacağına inanıyoruz" diye açıklaması kafaları karıştırdı. 

İspanya'da da olmuştu 
UEFA kurallarına göre böyle bir durum olduğunda lig dördüncüsünün UEFA Kupası'na gitmesi gerekiyor. İngiliz Federasyonu geçen sezon lig 4.'sünün Kupa 2'ye gideceğini açıklamıştı. Bu sene herhangi bir kural değişmemesine karşın tam tersi yönündeki kararı Liverpool'luları isyan ettirdi. UEFA Başkanı Johansson'un geçen pazar Liverpool'a yeşil ışık yakmasına rağmen Basın Sözcüsü Gilliard'ın "Bu andan sonra kuralları değiştiremeyiz. İngiltere'ye 5 takım hakkı tanıyıp, bir ülkeye 'kusura bakmayın' diyemeyiz" şeklindeki sözleri soru işaretlerini artırdı. 
Benzer bir durum 2000'de İspanya'da olmuş, federasyon Şampiyonlar Ligi'ni kazanan ama ligi 6. bitiren R.Madrid'i 4. Zaragoza'nın yerine Devler Ligi'ne göndermişti. Sonuçta eğer UEFA, Liverpool'a 5. takım olarak izin verirse Türkiye Şampiyonu ön eleme oynamamak için Milan'ın kupayı almasını bekleyecek. UEFA izin vermezse, 25 Mayıs'ta Liverpool da, Milan da şampiyon olsa ligi lider bitirecek temsilcimiz direkt katılacak. 

İtalyanlar'a oda kalmadı 

Şampiyonlar Ligi finali için 25 Mayıs'ta İstanbul'a seyirci akını olması beklenirken, elini çabuk tutan İngilizler, İtalyanlar'a konaklama konusunda golünü attı. İngilizler seyahat acentaları aracılığıyla İstanbul'daki otellerin büyük bölümünü kapatırken, Milanlı taraftarlara çok az yer kaldığı belirtildi. Bu arada iki kulüp temsilcileriyle UEFA yetkilileri dün Olimpiyat Stadı'nda finalle ilgili bir dizi toplantı yaptı. 


</TEXT>
</DOC>
