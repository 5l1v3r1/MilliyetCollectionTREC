<DOC>
<DOCNO> 319223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun39.html </URL>
<DATE> 2005/02/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Barroso "Türkiye konusunda işimizin kolay olacağını hiç söylemedim" 
</HEADLINE>
<TEXT>

     Avrupa Birliği AB Komisyonu Başkanı Jose Barroso, Viyana'da yayımlanan günlük Die Presse gazetesine verdiği demeçte, ''Türkiye konusunda işimizin kolay olacağını hiç söylemedim'' dedi. 
     Avusturya'nın AB üyeliğinin 10. yıldönümü törenlerine katılmak üzere Viyana'da bulunan Barroso, Die Presse gazetesinin ''AB Türkiye'nin katılımını kaldıracak güçte mi '' sorusuna, şu yanıtı verdi 
     ''Türkiye, 40 yıldan beri AB'nin bekleme salonunda yer alıyor. AB'nin kapıyı kapaması, Türkiye'deki demokratik partilerin büyük bir düş kırıklığına uğramasına neden olur. Giriş müzakerelerine başlama kararı verildi. Ama müzakerelerin sonucunu önceden kestirmek zor, bu konuda bir karar verilmedi.'' Tam üyelik için ''birçok şeyin Türkiye'ye bağlı olduğunu'' belirten Barroso, ''Burada Türkiye'nin geçtiğimiz yıllarda büyük ilerleme kaydettiğini de söylemek gerekir. Giriş müzakerelerine başlamak, tabii ki AB'nin, Türkiye'nin gerekli reformları gerçekleştirmesi halinde Birliğe katılabileceğinden yola çıktığı anlamına geliyor'' diye konuştu. 
     Bir soru üzerine ''Türkiye'nin tam üyeliğe kabul tarihi konusunda bir spekülasyon yapmak istemediğini'' belirten Barroso, ''Katılımın hem AB hem de Türkiye açısından büyük bir sınav olduğunu gizlemediğini, bunun kolay olacağını da zaten hiç söylemediğini'' kaydetti. 
     
</TEXT>
</DOC>
