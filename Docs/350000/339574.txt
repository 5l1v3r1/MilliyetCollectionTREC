<DOC>
<DOCNO> 339574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy16.html </URL>
<DATE> 2005/05/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sözde Ermeni Soykırımı ortak komisyonunda kimler olacak 
</HEADLINE>
<TEXT>

     Sözde Ermeni soykırımı hakkında kurulması düşünülen ortak komisyonun kimlerden oluşabileceğine ilişkin fikir egzersizleri yapılırken, Ankara komisyonda resmi yetkililerin de bulunması düşüncesine soğuk bakmıyor. 
     AA muhabirinin edindiği bilgiye göre, Başbakan Recep Tayyip Erdoğan’ın Ermenistan Cumhurbaşkanı Robert Koçaryan’a gönderdiği mektupla başlayan ortak komisyon kurulmasına yönelik fikir egzersizleri yapılmaya devam ediyor. 
     Erdoğan’ın Türk ve Ermeni tarihçi ve uzmanlarından oluşan bir grubun 1915 dönemine ait gelişme ve olayları sadece Türk ve Ermeni arşivlerinde değil, ilgili üçüncü ülkelerdeki bütün arşivlerde araştırarak bulgularını uluslararası kamuoyuna açıklaması önerisine, Koçaryan, bu komisyonun hükümetler arası bir nitelikte olması önerisiyle karşılık vermişti. 
     ABD’nin Avrupa ve Avrasya işlerinden sorumlu Dışişleri Bakan Yardımcılığı’nda üst düzey yetkili Laura Kennedy’nin bu iki önerinin bir arada mümkün olabileceğine ilişkin açıklaması, Ankara’daki diplomatik çevrelerde soğuk karşılanmadı. 
     Türkiye’nin komisyon önerisinde bulunurken mutlaka tarihçilerden oluşması yönünde bir kısıtlama düşünmediğini belirten kaynaklar, bu çerçevede komisyonda Türk ve Ermeni tarihçilerinin yanı sıra Fransa, Almanya, Rusya, İngiltere ve ABD gibi ilgili ülkelerden tarihçi, akademisyen veya bilim adamlarının yer almasının mümkün olduğuna dikkat çekiyorlar. 
     Aynı kaynaklar, bu çerçevede kurulması muhtemel bir komisyonda Türk ve Ermeni resmi yetkililerinin de bulunabileceğini, bu durumda komisyonun ya resmi yetkililerin ya da tarihçilerin ağırlığında iki farklı biçimde oluşturulabileceğini belirtiyorlar. Komisyona katılacak resmi yetkililerin ise teknokrat düzeyinde, en üst düzey olarak, Dışişleri Bakanlığı Müsteşar Yardımcısı düzeyinde olabileceğine işaret ediliyor. 
     Başbakan Erdoğan, Koçaryan’a gönderdiği mektupta, 1915 dönemine ait gelişme ve olayları incelemek amacıyla Türk ve Ermeni tarihçi ve uzmanlarından oluşan ortak bir komisyon kurulmasını önermişti. 
     Koçaryan ise cevabi mektubunda "iki ülke arasında önkoşullar olmadan normal ilişkiler kurulması gerektiğini, ancak bu çerçevede bir hükümetler arası komisyon kurulabileceğini" ifade etmişti. 
     Dışişleri Bakanlığı Sözcüsü Namık Tan da, Koçaryan’ın mektubunun "olumlu bir bakış açısıyla, kapsamlı şekilde değerlendirilmekte olduğunu" bildirmişti. 
     
</TEXT>
</DOC>
