<DOC>
<DOCNO> 307910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonyas04.html </URL>
<DATE> 2005/01/19/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Bayram kabusa dönmesin 
</HEADLINE>
<TEXT>

     Ferah IŞIK DHA 

      DENİZLİ Devlet Hastanesi'nde görevli İç Hastalıkları Uzmanı Dr. Mehmet Ali Kösekli, aşırı et tüketiminin başta tansiyon, kalp, böbrek hastalarını olumsuz yönde etkilediğini belirterek, "Sağlık sorunu olanların dikkatli olmaları gerekir, aksi taktirde bayram kabusa dönüşebilir'' dedi. 
     Kurban etlerinin özellikle bayramın ilk günlerinde aşırı tüketildiğini, bazı bölgelerde bayram ve takip eden günlerde mönünün tamamen et ve et ürünlerinden oluştuğuna dikkat çeken Dr. Mehmet Ali Kösekli, kırmızı et tüketilmesi nedeniyle belli grup hastaların dikkatli olması gerektiğini söyledi. 
     Dr. Kösekli, tansiyon, kalp, böbrek hastaları, dialize giren hastalar, gut hastaları gibi protein veya kolesterol yönünden kısıtlaması olan hastaların aşırı et tüketimine dikkat etmeleri gerektiğini belirtti. 
     Mide-duedonum ülseri olanların et suyuyla yapılan çorbalardan uzak durmasını öneren Dr. Kösekli, safra kesesi problemi olanların, kronik pankreatitli hastaların aşırı yağlı et tükettikleri takdirde hastalıklarının alevlenebileceğini hatırlattı. 
     Tansiyon ve kalp hastaları ile kolesterolü yüksek olan hastalara haftada iki öğünden fazla kırmızı et tüketimini önermediklerini kaydeden Dr. Kösekli, bu durumda olanların kırmızı et tercihlerinde etin yağsız kısımlarından ızgara veya haşlama şeklinde yemelerini veya koyun, kuzu eti yerine yağı az olması nedeniyle dana etini tercih etmelerini söyledi. 
     Dr. Kösekli, "Gut hastası olanlar fazla et tüketimini takiben eklemlerde şiddetli ağrı, şişlik ve ısı artışı şeklinde ortaya çıkan gut krizine yakalanabilir. Sağlık sorunu olanlar bayramda dikkatli et tüketiminde bulunmalıdır, aksi taktirde bayram kabusa dönebilir'' dedi. 
     
</TEXT>
</DOC>
