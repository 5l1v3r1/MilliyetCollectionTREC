<DOC>
<DOCNO> 342175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko06.html </URL>
<DATE> 2005/05/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hükümetin işçilerle ilk randevusu bu ay sonunda... 
</HEADLINE>
<TEXT>

     Türk-İş bu yıl yaklaşık 400 bin kamu işçisi adına yürüteceği toplu iş sözleşmesi görüşmelerine yönelik hazırlıklarını 17 Mayıs’ta toplanacak "Kamu Toplu İş Sözleşmeleri Koordinasyon Kurulu"nda sonuçlandıracak. Kamu toplu iş sözleşmesi görüşmelerinde Hükümetle ilk randevu ise bu ayın sonuna doğru gerçekleşecek. 
     2005-2006 yıllarını kapsayan kamu kesimi toplu iş 
     sözleşmesi görüşmeleri kapsamında toplam 371 bin 129 işçinin 2 yıllık ücret zamları belirlenecek. Görüşmeler sonucunda imzalanacak toplu iş sözleşmeleri ise çoğunlukla ocak, şubat ve mart aylarından yürürlüğe girecek. Toplu iş sözleşmesi görüşmelerinde sendikalar arasında koordinasyonu sağlamak amacıyla oluşturulan ve Türk-İş yönetimi ile 6 sendikanın genel başkanından oluşan "Kamu Toplu İş Sözleşmeleri Koordinasyon Kurulu"nun 17 Mayıs Salı günü toplanarak Hükümetle yürütülecek görüşmelerin stratejisine son noktayı koyması bekleniyor. Bu toplantının ardından da Türk-İş yönetiminin Hükümet adına toplu görüşmelerden sorumlu Devlet Bakanı Mehmet Ali Şahin ile biraraya gelmesi bekleniyor. Türk-İş yönetimi, 23 ya da 24 Mayıs günü Bakan Şahin’i Türk-İş’e akşam yemeğine davet etti. Söz konusu görüşmede Türk-İş yönetiminin kamu kesimi toplu iş sözleşmelerine ilişkin taleplerini Bakan Şahin’e iletmesi bekleniyor. 
     
     THY VE TELEKOM’DA GREVE DOĞRU 
     Öte yandan, toplu iş sözleşmesi görüşmelerine şubat ayında başlanan Karayolları Genel Müdürlüğü, Türk Telekom, Posta İşletmesi Genel Müdürlüğü ve Türk Hava Yolları’nda yaklaşık 70 bin işçi adına yürütülen görüşmelerde sona yaklaşıldı. Söz konusu iş yerlerinde iki aylık müzakere süreci geçen ay sonunda tamamlandı. Bu iş yerlerinde bir aylık ara bulucu aşamasında anlaşma sağlanamaması durumunda grev kararının alınması öngörülüyor. 
     Diğer sendikaların örgütlü oldukları iş yerlerinde ise görüşmeler devam ediyor. Bu iş yerlerinde de iki ay içinde anlaşma sağlanamaması durumunda grev kararı alınması bekleniyor. 
     
     ÇALIŞMA SÜRESİ DEĞİŞTİRİLMEK İSTENİYOR 
     Kamu işveren sendikaları, özellikle İş Yasası’nda bulunan esnek çalışma koşullarının toplu iş sözleşmesine yansıtılmasını istiyor. İşçi sendikaları ise kuralsızlık getireceği gerekçesiyle bu talebi kabul etmiyor. 
     Görüşmelerde, çalışma süresinin esnekletirilmesi ve İş Yasası’nda günde 11 saata kadar fazla mesai olmaksızın çalıştırılma önerilerinin en çok zorlanılacak değişiklik olarak değerlendiriliyor. Bu durumda da işin özelliğine göre bu iş yerlerinde günde 11 saat çalışma olanağı getirildiğinde, haftanın diğer günlerinde izinli veya kısa süreli çalıştırmayla fazla mesai ödenmesinin önlenmesinin amaçlandığı savunuluyor. 

ANKA 
     
</TEXT>
</DOC>
