<DOC>
<DOCNO> 313024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/spo01.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvara yapıştırdı 
</HEADLINE>
<TEXT>


Hakem odasına giren Beşiktaşlı futbolcu, Kuddusi Müftüoğlu'na hesap sordu, "Bahis mi oynadın" dedi. Okan ve Çağdaş da Müftüoğlu'nun üzerine yürüdü 

ORHAN YILDIRIM 


Federasyona isyan 
GENÇLERBİRLİĞİ beraberliğinin faturasını hakem Kuddusi Müftüoğlu'na kesen Beşiktaş'ta isyan çıktı. Tribünler maç boyunca, "Yeter artık Federasyon, ooooff, offf" diye tempo tutarken, karşılaşmanın ardından da Müftüoğlu'na küfür yağdırdı. Bazı güvenlik elemanlarıyla birlikte Okan Buruk ve Çağdaş Atan da hakemin üzerine yürüdükleri, bunları gören Rıza Çalımbay'ın ise ses çıkarmadığı iddia edildi. 

'Hakkımızı ararız' 
EN büyük olay ise soyunma odasında yaşandı. Hakemlerin odasına giren Tümer, hakem Kuddusi Müftüoğlu'nu duvara yapıştırıp sordu "Bahis mi oynadın " Müsabakada kural hatası yapıldığını belirten Asbaşkan ve Futbol Şube Sorumlusu Kıvanç Oktay ise bu işin peşini bırakmayacaklarını ifade etti. Oktay, "Futbol Federasyonu ve MHK'ye başvuracağız. Gerekirse Tahkim Kurulu'na gidip hakkımızı arayacağız" diye konuştu. 

'Boşat istifa etsin' 
BEŞİKTAŞ Başkanı Yıldırım Demirören ise Merkez Hakem Kurulu Başkan Yardımcısı Muhittin Boşat'a yüklendi. 18 haftalık dönemde 14 haftanın en kötü hakemlerinin kendi maçlarından çıktığını vurgulayan Demirören, "Muhittin Boşat, anlamadığımız ama bildiğimiz nedenlerle bunları yapıyor. Kimse Beşiktaş ile oynamasın, bunların altında kalır. Bu emeklere yazık. Boşat'ı istifaya davet ediyoruz" dedi. 

Del Bosque krizi 

900 bin önerisi 
SİYAH-Beyazlı takımın Türkiye Kupası'nda Konya'ya elenmesinin ardından görevine son verilen Del Bosque ile ilgili sorun henüz bitmedi. Yönetimden önümüzdeki sezonun ücretiyle birlikte toplam 2.5 milyon Dolar isteyen İspanyol hocanın, anlaşma sağlanması için verdiği süre bugün sona erecek. Bosque'ye 900 bin Dolar öneren, ancak "Hayır" yanıtı alan Yıldırım Demirören yönetiminin sözleşmeyi fesh edemediği bildirildi. Ünlü çalıştırıcının, istediği ücretin verilmemesi durumda, UEFA'ya şikayete gideceği öğrenildi. 

Fesih yapılmadı 
DEPORTİVO'DAN teklif alan Bosque'nin, yönetimle yaptığı görüşmelerden dolayı ülkesine dönemediği de belirtildi. Yönetim Kurulu'nun da bugün son kez 900 bin Dolar önereceği, anlaşma sağlanamaması durumunda, Del Bosque gibi UEFA'ya gidileceği bildirildi. Beşiktaş'ın "Sözleşmeyi tek taraflı fesh ettik" demesine rağmen, fesih işleminin henüz gerçekleşmediği de ifade edildi. Bu nedenle Rıza Çalımbay'ın da sahaya özel izinle çıktığı vurgulandı. Ancak Bosque de UEFA'lık olunması durumunda takım çalıştıramayacak. 

</TEXT>
</DOC>
