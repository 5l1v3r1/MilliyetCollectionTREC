<DOC>
<DOCNO> 311130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur35.html </URL>
<DATE> 2005/01/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Çocuk Köyü'nde taciz iddiasında 30 kişi için daha yakalama talimatı 
</HEADLINE>
<TEXT>

     İzmir'in Urla İlçesi'ndeki Barbaros Çocuk Köyü'nde yaşandığı ileri sürülen ''cinsel taciz ve ilişkiye girme'' olaylarıyla ilgili soruşturmayı sürdüren Cumhuriyet Savcısı, 30 kişinin yakalanması için ilçe jandarma komutanlığına talimat verdi. 
     Alınan bilgiye göre, olayla ilgili soruşturmayı sürdüren Urla Cumhuriyet Savcısı Murat Gök, çocukların ve olayla ilgili daha önce gözaltına alınanların ifadeleriyle İlçe Jandarma Komutanlığı ekiplerinin sürdürdüğü çalışmaların ardından, yeni bir operasyon başlatılması talimatını verdi. Olaya karıştıkları, ihmali bulunduğu ve görevlerini kötüye kullandıkları gerekçesiyle aralarında Barbaros Çocuk Köyü görevlilerinin de bulunduğu 30 kişinin yakalanması için, operasyonların sürdüğü bildirildi. 
     AA muhabirinin görüştüğü savcı Gök, konunun hassasiyetle değerlendirildiğini ve iddiaların araştırıldığını belirtti. 
     Öte yandan, Savcı Gök'ün, daha önce gözaltına alınan Çocuk Köyü Müdürü'nün oğlu Rasim T'nin ''tutuksuz yargılanmak üzere serbest bırakılması''na itiraz ederek, tutuklanması isteğiyle bir üst mahkemeye başvurduğu öğrenildi. 
     
     OLAYIN GEÇMİŞİ 
     Türkiye'nin ''örnek projesi'' olarak bilinen, sivil toplum kuruluşları ve devlet desteğiyle 9 yıl önce kurulan Barbaros Çocuk Köyü'ndeki bazı çocuklara ''cinsel tacizde bulunulduğu ve cinsel ilişkiye girildiği'' duyumunu alan jandarma ekipleri, 2 ay süren çalışmanın ardından başlattığı operasyonda, olaya karıştıkları belirlenen 12 kişiyle konuyu bilmelerine rağmen adli mercilere intikal ettirmedikleri gerekçesiyle çocuk köyü idarecisi 3 kişiyi gözaltına almıştı. 
     Jandarmadaki sorgularının ardından Urla Cumhuriyet Savcılığı'na sevk edilen zanlılardan Köy Müdürü Erdal Tunca, ''olayı adli mercilere bildirmediği'' gerekçesiyle çocuk köyü görevlileri Vehbi Yiğit, Cengiz Dilek, Urla Şoförler Odası Başkanı'nın oğlu Yiğit Öz ve Barbaros Köyü'nden Evren Coşkun, olaylara karıştıkları ve görevlerini kötüye kullandıkları iddiasıyla tutuklanmış, Çocuk Köyü Müdürü'nün oğlu Rasim T. ise tutuksuz yargılanmak üzere serbest bırakılmıştı. 
     
</TEXT>
</DOC>
