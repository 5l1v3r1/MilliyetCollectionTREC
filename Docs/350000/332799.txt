<DOC>
<DOCNO> 332799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/siyaset/siy06.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da Ermeni paneli 
</HEADLINE>
<TEXT>


GÜVEN ÖZALP Strasbourg 


Avrupa Parlamentosu'nda AP Yeşiller Grubu'nun inisiyatifiyle dün düzenlenen panelde, Ermeni sorunu masaya yatırıldı. Soykırım iddialarına odaklanılmasının sorunun çözümünü kilitleyen ana unsur olduğu mesajının verildiği panelde, AB'den de devreye girmesi istendi. Panelde, Ermenistan ve Türkiye'nin resmi tezlerinin değiştirilmesi gereği üzerinde duruldu. 
Agos Gazetesi Genel Yayın Yönetmeni Hrant Dink, konuşmasında Ermeni sorununa ilişkin olarak Avrupa'nın takındığı tavrı eleştirerek, "Türkiye'den 90 yıl öncesini sorgulamasını değil, adlandırmasını istiyorsunuz. Bence çok şey istiyorsunuz" dedi. Gazeteci Etyen Mahçupyan da, konunun dış politika malzemesi olarak kullanılması nedeniyle sembolik alanlara çekildiğini vurguladı. 
Ermeni diasporası temsilcilerinden Laurent Leylekyan'ın Mahçupyan ve Dink'i, "Türkiye'nin rehineleri" olarak tanımlaması tepkiyle karşılandı. 


</TEXT>
</DOC>
