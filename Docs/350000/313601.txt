<DOC>
<DOCNO> 313601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas07.html </URL>
<DATE> 2005/02/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bayılana kadar halay çektiler 
</HEADLINE>
<TEXT>

     Hasan KILIÇ OSMANİYE, DHA 

      SUUDİ Arabistan'dan Osmaniye'ye yıllar önce göç eden Arap kökenli Rızgari Aşireti olarak bilinen Demir ailesinin düğününde uzun süre halay çeken konuklar baygınlık geçirdi. 
     Osmaniye Belediyesi Meclis üyesi AKP'li Mehmet Demir'in oğlu 21 yaşındaki Selahattin Demir ile amcasının kızı 18 yaşındaki Zahide Demir'in, Mareşal Fevzi Çakmak Mahallesi'nde düzenlenen düğün töreni renkli görüntülere sahne oldu. 
     Genç çiftin nikahını kıyan Osmaniye Belediye Başkanı AKP'li Davut Çuhadar, geline altın bilezik hediye etti. Demir çifti, Rızgari Aşireti olarak ilk kez bir gelinin beyaz gelinlik giyindiğini söyledi. Gecenin ilerleyen saatlerinde tüm konuklar zılgıtlarla halay çekmeye başladı. 
     Halaya katılan damadın ve gelinin amcası 50 yaşındaki Yusuf Demir, fenalaşarak bayıldı. Yusuf Demir'i oyun alanından kaldıran diğer konuklar, daha sonra halaylarına devam etti. Bu sırada halay çeken başka bir konuk 55 yaşındaki Mustafa Saran'da bayılıp yere yığılınca konuklar halay çekmekten vazgeçti. 
     
</TEXT>
</DOC>
