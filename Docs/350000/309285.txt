<DOC>
<DOCNO> 309285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur16.html </URL>
<DATE> 2005/01/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bu nasıl kabus .. Yıllarca eve kapatıldı, kaçtı, ilk kez sokağı gördü 
</HEADLINE>
<TEXT>

     Diyarbakır'ın Ergani İlçesi'nde bir kadın tarafından yıllarca eve kapatılan kız çocuğu, kaçmayı başardı. Donmak üzereyken polis tarafından bulunan kızın tarifi üzerine yıllarca kapalı yaşadığı evin bulunmasına çalışılıyor. 
     Alınan bilgiye göre, vatandaşların ihbarı üzerine polis tarafından Baturay Sitesi yakınlarında bulunan ve isminin Ayşe olduğunu söyleyen 13-14 yaşlarındaki kız çocuğu, emniyet amirliğine götürüldü. Burada başından geçenleri anlatan kız çocuğu, çok küçük yaştan beri bir kadının yanında yaşadığını ve bugüne kadar hiç dışarı çıkmadığını söyledi. 
     Küçük yaştan beri abla olarak seslendiği kadın tarafından sık sık dövüldüğünü ve kadının ailesi hakkında kendisine bilgi vermediğini belirten kız çocuğu, şöyle konuştu 
     ''Yanında büyüdüğüm kadın gündüzleri evde kapalı giyinir, geceleri ise açık giyinip makyaj yaparak, dışarı çıkardı. Geceyarısı eve gelirdi. Ailemi sorduğumda sadece annemin öldüğünü ve babam evlendikten sonra yanına verildiğimi söylemişti. Ailemi tanımak istediğimi ve kim olduklarını sorduğumda beni dövüyordu. Gerçek ailem hakkında hiç birşey bilmediğim gibi oturduğum evden çıkmama izin verilmediğinden kaçtığım evin nerede olduğunu da bilmiyorum. Sadece elektrik ve su faturalarını getiren kişiler ile birkaç kez eve gelen Selma ve Emine adlı iki kızı tanıyorum. Kimliğim olmadığı gibi hiç okula ve hastaneye de gitmedim. Hastalandığımda kadın bana ağrı kesici getiriyordu. Yıllarca evde hapis yaşadım.'' Kadının, pazara giderken bile üstüne kapıyı kilitlediğini ve komşularını hiç tanımadığını ifade eden kız çocuğu, kadının baskısına dayanamadığını ve evden kaçtığını belirtti. Kız çocuğu şöyle devam etti 
     ''Abla diye seslendiğim kadın kapıyı üstüme kilitleyip dışarı çıkardı. Kaçtığım gece beni yine dövmüştü. Dışarıda biraz yürüdükten sonra bir yerde yatmıştım. Polisler beni bulduktan sonra bana elbise aldılar ve yemek yedirdiler. Hayatımda ilk kez dışarı çıktım ve farklı insanlar gördüm. Kadını bulmak, ailemin kim olduğunu öğrenmek ve ailemi bulmak istiyorum.'' 
     
     TARİF ÜZERİNE EV ARANIYOR 
     Yaşadığı ev hakkında polise, sadece tek katlı kerpiçten evin dış kapısının tahta ve beyaz renk, iç kapısının ise mavi olduğunu belirten Ayşe, evin bulunduğu sokak hakkında ise bilgi veremiyor. Polis, kaçtığı evi belirlemek için kız çocuğu ile sokak sokak dolaşıyor. 
     İlçe Emniyet Müdürü Köroğlu Kıraç, Emniyet Müdürlüğü'nde 2 gündür tutulan kız çocuğu hakkında şimdiye kadar kayıp ihbarı yapılmadığını ve kızın yakınlarının bulunması amacıyla evinde yaşadığı kadını bulmaya çalıştıklarını belirtti. 
     Vatandaşların ihbarı üzerine asayiş ekiplerinin Ayşe'yi kuytu bir yerde yatar vaziyette donmak üzereyken bulduğunu anlatan Kıraç, ''Ayşe'ye elbise aldık. Arkadaşlarımız yaptığı tarif üzerine evi arıyor. Kadını bulup sağlıklı bilgi almaya çalışacağız. Ayşe'nin yanında yaşadığı ve tarif ettiği ismini bilmediğimiz bu kadını bulmamız konusunda vatandaşlardan yardım bekliyoruz'' dedi. 
     Öte yandan Ergani Emniyet Müdürlüğü Asayiş ekipleri kız çocuğunun bulunduğu yere yakın civarda yaşadığı düşüncesiyle civardaki sokaklarda gezdirerek, evi bulmaya çalışıyor. 
     
</TEXT>
</DOC>
