<DOC>
<DOCNO> 303651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun57.html </URL>
<DATE> 2005/01/05/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Almanya, Güney Asya'ya 500 milyon Euro yardım yapıyor 
</HEADLINE>
<TEXT>

     Almanya Başbakanı Gerhard Schröder, Almanya'ın Güney Asya felaketinde zarara uğrayan ülkelere 500 milyon euroluk yardımda bulunacağını söyledi. 
     Schröder, Güney Asya felaketi ile ilgili olarak bugün yapılan özel kabine toplantısından sonra Dışişleri Bakanı Joschka Fischer'le birlikte Berlin'de düzenlediği basın toplantısında, hükümetin felaket bölgesine yaptığı yardımları orta ve uzun vadede artırma kararı aldığını belirterek, ''Almanya, Güney Asya felaketine uğrayan ülkelere 500 milyon euroluk yardımda bulunacak. Yardım en az 3 en fazla 5 sene içerisinde gerçekleştirilecek'' dedi. Yardımın içeriğinin AB'nin, Paris Kulübü'nün ve G7 ülkelerinin yardım planlarını açıklamasından sonra belirleneceğini ifade eden Schröder ''Yardım, ağırlıklı olarak içecek su temini, sağlık, altyapı ve okulların inşaası konularında olacak'' dedi. 
     Başbakan Schröder yapılacak yardımın, Almanya'nın Birleşmiş Milletler'de kendi konumunu güçlendirme bağlamında değerlendirilmemesi gerektiğini de belirterek, ''Birleşmiş Milletler ile ilgili tartışmalar olmasaydı da bu yardımı yapardık'' dedi. Schröder, 500 milyon euro'nun bir kredi değil yardım olduğunun da altını çizdi. 
     Schröder, ABD başkanı ve AB ülkeleri liderlerine Almanya'nın yapacağı yardım miktarı konusunda bilgi vermediğini de belirterek, bu konuda bir uyarıya ihtiyaç olmadığını söyledi. 
     
     ALMAN HALKINA YARDIM İÇİN TEŞEKKÜR 
     Schröder, felaket bölgesine yardımları ile katkıda bulunan Almanlara da yardımseverlikleri nedeniyle teşekkür ederek, Alman halkının böylece dayanışma içersinde olduğunu gösterdiğini söyledi. 
     Başbakan Schröder, Almanya'dan felaket bölgesine yapılan yardımların son rakamlar itibarıyla 150 milyon euro'nun üzerinde olduğunu belirterek, halkın yardımlarının devam edeceğine inandığını söyledi. 
     Schröder acil yardımların yanında orta ve uzun vadeli yardımların da süreceğini belirterek, ''Benim tavsiye ettiğim, kardeş ülke, kardeş kent, kardeş okul projesi partiler üstü kabul gördü. Eyalet başbakanları bu projenin gerçekleşmesi için çalışmalara başladı'' dedi. 
     
     FİSCHER, FELAKET BÖLGESİNE GİDİYOR 
     Dışişleri Bakanı Joschka Fischer de cuma günü Sri Lanka, Tayland ve Endenozya'yı kapsayan bir geziye çıkacağını açıkladı. 
     Fischer, bölgedeki durumu yakından görmek ve yapılan yardım çalışmalarını yerinde izlemek amacıyla bölgeye gideceğini söyledi. Güney Asya felaketinin bölgede yaşanan bazı siyasi çatışmaların çözümüne de katkı sağlayabileceğini belirten Fischer, 500 milyon euroluk yardımı siyasi şartlara bağlamak gibi bir düşünceleri olmadığını da dile getirdi. 
     Fischer, Amerika ve AB ülkelerinin çoğu Müslüman olan ülkelere yaptığı yardımın da kültürler savaşı tezine bir cevap teşkil ettiğini ifade etti. 
     
</TEXT>
</DOC>
