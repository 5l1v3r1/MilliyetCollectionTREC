<DOC>
<DOCNO> 330037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yazar/temelkuran.html </URL>
<DATE> 2005/04/04/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Condi, Papa olsun 
</HEADLINE>
<TEXT>


Nicedir, yüksek balkonlardan Katoliklerine el titreten, bembeyaz ihtiyar adam, önceki gün Tanrısı'nın rahmetine kavuştu. Niye dövünüyor takipçileri bilmiyorum. Öte dünyanın varlığına gerçekten inanıyorlarsa eğer, ekspres yoldan cennete gideceği kesin olan bu adam için üzülmemeleri gerekirdi. Tuhaf. Galiba insan aklı, "indirilen" onca kitaba karşın gövdenin bu dünyadan ayrılışının son olduğunu için için biliyor. Diğer yandan papalar ölünce papalık ölmüyor. Şimdi bu göreve yeni birisinin getirilmesi gerekiyor. Kapalı kapılar ardında yapılacak seçimlerin yıvış yıvış harareti çoktan başlamış olmalı. Zira insanlığın kurduğu her iktidar çemberi, çirkefle doludur. Eğer bu çemberler Tanrı'nın adıyla varaklanmışsa küflü rutubet, insanlığın erdemlerini daha beter soldurur. 

Haçlı Seferleri bünyesinde... 
Dünyada binlerce insanı harekete geçirebilecek Vatikan, bir iktidar tokmağı olarak herhalde sahipsiz bırakılmayacaktır bu seçimlerde. Gizlilik kapıları kapandığında dünyanın iktidar arsızları, kapıların altından, pervazların kenarından içeri sızacaktır. Amerikan aksanlı imparatorumuz, doğal olarak o odanın içinde olacaktır. Dünyayı ele geçirmekte tepe tepe kullandığı, çalışkanlık takıntılı Protestan ahlakıyla bütün gayretini gösterecektir. Bunun olacağından emin olduğumuza göre, bence, uluslararası sermayenin yılmaz bekçilerinden oluşan Bush kabinesinin göstereceği aday Condoleezza Rice olmalıdır. Bayan Rice, bence Papa koltuğuna oturmalıdır Bu, başlatılan Haçlı Seferleri çerçevesinde isabetli bir girişim olacaktır 

İncilli süngü taaak 
Hatırlayın. Irak'ta ölmeye giden, yeri McDonalds'tan, göğü Yıldız Savaşları'ndan bilen saf Amerikan çocuklarının süngülerine İncil yaprakları takılmamış mıydı Bush, ABD'deki zengin televizyon vaazcıları gibi "şer güçlerden" bahsederken "Cadı Kazanı" kaynamaya başlamış ve dünya halkları ilk kimin günahk r ilan edilip canlı canlı ateşe verileceğini korkuyla hesap etmemişler miydi Tanrı'nın televizyonu Fox TV, Irak'ta savaşa bizatihi katılırken, şeytanın sözcüleri olan El Cezire kanalı muhabirleri Bağdat'ta Filistin Oteli'nde bombalanmamış mıydı Tanrı'nın iyi kalpli halkı Amerikalılar, dünyanın geri kalanını oluşturan şeytani halklardan korunmak için her havaalanında saflığın bozulmasına neden olabilecek "sızmaları" önleyecek yüksek güvenlik önlemleri almamış mıydı Nihayet Amerikan halkı, tıpkı her din soslu saflaştırma girişiminde olduğu gibi "Vatanseverlik Yasası" ile kendi kendinden korunmamış mıydı Haçlı Seferleri "formatıyla" kutsallaştırılan dünyayı ele geçirme girişimini daha bir allayıp pullamak için şimdi en doğru "bizinıs pozisyonu" papalık değil mi 

Sınırsız suistimal 
Bush kabinesinin en alacalı bulacalı siması Wolfowitz'in, Dünya Bankası'nın başkanlığına "Olsa da, olmasa da" tarzında bir nezaketle getirilmesi ile başlayan ABD hükümetinin uluslararası kurumları ele geçirme girişimi, durmayacaktır herhalde. Ve BM İnsan Hakları Komisyonu'nun Iraklıları aç bırakarak yok etmeye çalıştığını rapor ettiği ABD hükümeti, bu pozisyonların suistimalinde sınır tanımayacaktır. 
Geçtiğimiz aylarda, Uluslararası Atom Enerjisi Ajansı'nın İran'a gitmeden , İran'ın nükleer bomba ürettiğini rapor etmesi için ısrar eden Bush kabinesinin, bu suistimalde son derece şımarık ve isterik olacağı da apaçık ortadadır. Dünya, "Canım o kadar da değil " dedikçe pervasızlık çıtasını yükselten ABD hükümeti, gün gelecek siyah bir kadın bakanı Papalık pozisyonuna da önerebilecektir. Zira, hükümet üyelerinin de ortak olduğu uluslararası yatırımların muhafazası ve genişletilmesi esastır. İş dünyasının "Win Win Win" tabir ettiği, herkesin sakalını aldığı bir düzen için başlatılan Haçlı Seferleri'nde, yapılacak insanlık ihlallerine olur vermesi için bir de din uleması gerekecektir... 



</TEXT>
</DOC>
