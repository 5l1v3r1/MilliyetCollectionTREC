<DOC>
<DOCNO> 344959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun09.html </URL>
<DATE> 2005/05/23/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Ebu Garib'te direnişçi avı 300 kişi yakalandı... 2 ABD askeri öldü 
</HEADLINE>
<TEXT>

     Irak’ın başkenti Bağdat’ta Amerikan ve Irak güçlerinin düzenlediği ortak operasyonda, 300 kadar direnişçinin yakalandığı bildirildi. 
     Amerikan ordusunun açıklamasında, Bağdat’ın Ebu Garib bölgesinde halen devam eden operasyonda 285 kişinin tutsak edildiği belirtildi. 
     Operasyonun, bölgedeki Ebu Garib cezaevi ve havalimanını merkeze bağlayan bir yola sık sık saldırı yapan militanlara karşı düzenlendiği kaydedildi. 
     Bunun dışında Amerikan güçlerinin dün Bağdat’ta 6 ayrı operasyon yaptığı, militan olduğundan şüphelenilen 22 kişiyi gözaltına aldığı ve silahlarla 6 milyon dolar ele geçirdiği bildirildi. 
     AP ajansı, yaklaşık 2500 askerlik bir gücün operasyona katıldığı tahmininde bulunmuştu. 
     Bu arada, Irak’taki Amerikan ordusu, dün ülkenin kuzeyinde 2 Amerikan askerinin öldüğünü açıkladı. 
     Açıklamada, ilk askerin Tikrit’te bomba yüklü bir aracın Amerikan devriyesini hedef alması sonucu yaralandığı ve kurtarılamadığı belirtildi. İkinci askerin ise Kerkük yakınlarında bir trafik kazasında öldüğü kaydedildi. 
     
     BİR BAAS YETKİLİSİ SERBEST... 

     Öte yandan, ABD’nin Irak savaşı başında yayınladığı en çok arananlar listesinde yer alan ve 2 yıl önce yakalanan Baas yetkilisi Gazi Hammud El Ubeydi, sağlık nedenleriyle serbest bırakıldı. 
     Associated Press ajansına açıklama yapan Irak Adalet Bakanı Abdülhüseyin Şandal, kendisine gelen bilgilere göre, El Ubeydi’nin kanser olduğunu ve sağlık nedenleriyle serbest bırakıldığını söyledi. 
     El Ubeydi’nin avukatı Bade İzzet Arif de, haberi doğrulayarak, 65 yaşındaki müvekkilinin mide kanseri olduğunu ve bu nedenle 28 Nisan’da bırakıldığını açıkladı. Arif, bir süre önce El Ubeydi ile görüştüğünü, sağlık durumunun iyi olmadığını kaydetti. 
     Avukat Arif, Başbakan İbrahim Caferi’den, diğer müvekkili "Bayan Şarbon" olarak anılan Hüda Salih Mehdi Ammaş’ın da beyin kanseri olduğu için bırakılmasını talep ediyor. 
     Irak’taki devrik Baas rejiminin Kut bölgesi sorumlusu olan El Ubeydi, arananlar listesinde 32. sıradaydı ve 7 Mayıs 2003’te yakalanmıştı. 
     Saddam Hüseyin’in kitle imha silah programında yer alan biyolojik silah uzmanı olduğu iddia edilen mikrobiyolog Ammaş ise, arananlar listesinde . sıradaydı, 5 Mayıs 2003’te yakalanmıştı. 
     
</TEXT>
</DOC>
