<DOC>
<DOCNO> 330814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo38.html </URL>
<DATE> 2005/04/06/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
ULEB Avrupa Ligi... Panathinaikos BSA Atina 102 - Efes Pilsen 96 
</HEADLINE>
<TEXT>

     Efes Pilsen Basketbol Takımı, ULEB Erkekler Avrupa Ligi Çeyrek Final serisinin ilk maçında Yunanistan'ın Panathinaikos BSA Atina takımına normal süresi 88-88 biten maçın ilk uzatma devresi sonunda 102-96 yenildi. 
     Lacivert-beyazlılar 8 Nisan Cuma günü İstanbul'da yapılacak ikinci maçı kazanırsa, ''dörtlü final'' şansını Atina'da yapılacak üçüncü maçta arayacak. 
     Maça kontrollü başlayan Efes Pilsen deplasmandaki mücadelede rakibinin seyirci avantajıyla kurduğu baskıya rağmen ilk periyotta, başa baş bir mücadele sergiledi ve özellikle Domercant'ın sayılarıyla etkili oldu. Karşılaşmanın ilk periyodu 21-21 eşitlikle geçildi. 
     İkinci periyotta da kontrolü elinden bırakmayan Efes Pilsen öne geçtiği bölümlerde farkı arttırmak için çabaladı ancak bunda başarılı olamadı. Oyunu dengede tutan lacivert-beyazlılar devrenin son saniyesinde Ender'in üçlük basketiyle skoru 46-46 yaparak devreyi de bu sonuçla kapatmasını bildi. 
     Maçın ilk yarısında Efes Pilsen'de 11 sayı kaydeden Domercant, 10 sayısı bulunan Nikolic ve 8 sayı atan Ender, en skorer isim oldu. 
     Karşılaşmanın üçüncü periyodunda rakibi karşısında zorlanan ancak disiplinini bozmayan lacivert-beyazlılar bu bölümü Panathinaikos'un 1 sayı gerisinde 64-63 geçti. 
     Efes Pilsen karşılaşmanın son periyodunda skor üstünlüğünü elinde tutan rakibi karşısında bir türlü istediği hücum organizasyonlarını gerçekleştiremedi. Son dakikalarda Solomon ile bulduğu sayılarla farkı kapatan Efes Pilsen, galibiyet için umutlandı. Taktik faullerle geçen son saniyeler büyük bir heyecana sahne oldu. 
     Son 3 saniyede skor 88-85 iken Efes Pilsen Solomon ile iki faul atışı kullandı. Solomon atışın birisinde isabet kaydedip diğerini kaçırdı ve skor 88-86'ya geldi. Son saniyede Domercant'ın pota altında kazandırdığı sayıyla skor 88-88 eşitlendi ve maçın normal süresi bu sonuçla tamamlandı. 
     Son dakikası oldukça gergin geçen maçın ilk uzatma devresinde 5 faulle oyun dışında kalan oyuncularının da eksikliğini hisseden Efes Pilsen, bu bölümde çok sayıda faul atışı bularak bunları değerlendiren rakibi karşısında salondan 102-96 mağlup ayrıldı. 
     
     SAHAYA YABANCI MADDELER ATILDI 
     Maçın 44. dakikasının son saniyelerinde Efes Pilsenli teknik heyet ve yedek oyuncuların oturduğu bölümün arkasındaki Panathinaikoslu taraftarlardan birisi sahaya atlayıp kulübeye doğru saldırmak istedi. Ardından tribünlerdeki taraftarlar, lacivert beyazlı ekibin üstüne çok sayıda yabancı madde attı. 
     Bir anda oluşan gerginliğin ardından Efes Pilsenli oyuncular hızlı bir şekilde sahayı terk ederek soyunma odalarına gitti. Tribündeki gerginliğin kontrol altına alınmasının ardından oyuncular tekrar sahaya çıktı ve kısa bir süre duran maç tekrar devam etti. Ancak yaşanan olaylar, lacivert-beyazlı ekibin son dakikalarda oldukça gergin oynamasına sebep oldu. 
     KÜNYE 
     
     
PANATHINAIKOS BSA ATİNA 102 - EFES PİLSEN 96 Salon OAKA Hakemler Gennaro Colucci İtalya xx, Shmuel Bachar İsrail x, Milivoje Jovcic Sırbistan Karadağ x Panathinaikos BSA Atina Lakovic xxx 26, Scepanovic xx 19, Diamantidis xx 5, Tsartsaris xx 6, Batiste xxx 17, Chatzivrettas x 4, İbrahim xxx 14, Alvertis x 3, Kalaitzis x 1, Baxter xx 7 Efes Pilsen Solomon xxx 25, Mustafa xx 4, Domercant xxx 29 , Prkacin xx 8, Kaya x 1, Ender xx 10, Kecman x 5, Ermal x 2, Nikolic xx 12, Cenk 1. periyot 21-21 Devre 46-46 3. periyot 64-63 Normal süre 88-88 5 faulle çıkanlar 39.40 Ender, 40.17 Ermal, 43.37 Prkacin, 44. Mustafa Efes Pilsen , 39.57 Kalaitzis, 43.48 Lakovic Panathinaikos BSA Atina 
     
</TEXT>
</DOC>
