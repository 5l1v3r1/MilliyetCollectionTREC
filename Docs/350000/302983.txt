<DOC>
<DOCNO> 302983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun27.html </URL>
<DATE> 2005/01/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ücra adalara giriş izni yok, yardımlar ulaşmıyor 
</HEADLINE>
<TEXT>

     Hindistan'ın ücra Andaman ve Nikobar adalarına girişe izin vermemesi, tsunamiden etkilenen felaketzedelere yardım ulaşmasını engelliyor. 
     Geçen hafta meydana gelen tsunaminin adaları kötü etkilemesine rağmen Hindistan hükümeti, burada bulunan askeri üssün güvenliği ve yerli kabilelerin korunması gerekçesiyle adalara girişi sınırlama yönündeki politikasını değiştirmedi. 
     Uluslararası yardım örgütü Oxfam'ın Doğu Hindistan program müdürü Şahin Nilofer, sivil toplum kuruluşlarının adalara girişine izin verilmemesinin yardım çabalarını geciktirdiğini belirterek, ''Hindistan yoksul halkın sefaletini hızlandırıyor. Hayatta kalanlara yardım etmezseniz bu yüzden ölenlerin sayısı tsunamiden ölenlerin sayısını aşabilir'' dedi. 
     Hindistan İçişleri Bakanlığı bu sabah itibarıyla ölü sayısını 9,479 olarak vermiş, ücra adalarda 5,681 kişinin kayıp olduğu ya da ölmüş olabileceğini açıklamıştı. Bu arada, adalara girmesine izin verilen bir avuç gönüllü Hint grup ve hükümet yetkilisi, binlerce kayıp kişiyi aramak için ada ada dolaşıyor. 
     Hükümet, yardım örgütlerinin adalara girişine izin vermek yerine, felaketten sağ çıkanları, girişin sınırlanmadığı başkent Port Blair'a taşıyor. Küçük Andaman gibi adalardan gemilerle Port Blair'a getirilen felaketzedeler burada kamplara yerleştiriliyor. Oxfam da, Port Blair'a ulaşan ilk uluslararası yardım kuruluşu oldu. 
     
</TEXT>
</DOC>
