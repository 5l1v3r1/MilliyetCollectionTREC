<DOC>
<DOCNO> 334331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/spo04.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş bilmecesi 
</HEADLINE>
<TEXT>


Trabzonspor Teknik Direktörü'nün kulübeden çıkıp, Futbol A.Ş.'nin başına geçmesi planı henüz netlik kazanmadı. Tecrübeli hoca, yeni sezonda takımın başında kalabileceğinin sinyallerini verdi 


Bordo - Mavili kulüple yeniden anlaştığında, Futbol A.Ş.'nin başına geçeceği açıklanan Teknik Direktör Şenol Güneş'in, yeni sezonda tribüne çıkıp, çıkmayacağı belirsizliğini koruyor. 
Tecrübeli teknik adamın son haftalarda saha içindeki görevlerini sürdüreceğini ima eden açıklamalar yapması yönetimin elini kolunu bağladı. Bordo - Mavililer, Güneş'in net bir karara varıp, yeni sezon için teknik kadronun şimdiden belirlenmesi için bekleyişini sürdürüyor. 
Şenol Güneş'in yakınlarına, "Yetki ve sorumluluklarını bilmediğim bir işi kabul etmem. A.Ş'nin başına da başka birisi gelebilir. Şartlar bana uygun değilse, değişiklik yapmam" dediği öğrenildi. 

Kendini yaktı 

Diyarbakırspor karşılaşmasında kırmızı kart gören Trabzonspor'un başarılı ismi Gökdeniz Karadeniz, Galatasaray maçı öncesinde önemli bir fırsatı kaçırdı. 10 milyar lira para cezasına çarptırılacak olan yıldız futbolcu, Galatasaray sınavında kendisini izlemeye gelmesi beklenen Juventus yetkililerini hayal kırıklığına uğrattı. Galatasaray lig maçında Gökdeniz'i izleyen ve beğenen İtalyan kulübü yetkililerinin, bu oyuncuyu kupa yarı finaliyle birlikte Fenerbahçe karşılaşmasında da takip etmeyi planladığı öğrenildi. 


</TEXT>
</DOC>
