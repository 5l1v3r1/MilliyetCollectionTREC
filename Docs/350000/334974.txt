<DOC>
<DOCNO> 334974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/ekonomi/eko02.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yerel ortakla daha hızlı büyürüz' 
</HEADLINE>
<TEXT>


Türkiye'deki operasyonunu Anadolu Grubu'na devretmeye hazırlanan McDonald's'ın CEO'su Jim Skinner, yerel ortakla daha iyi iş yapacaklarını söyledi 

Songül Hatısaru 

19 yıldan bu yana Türkiye'de bulunan Mc Donald's, yüksek maliyetler nedeniyle zorlandığı Türkiye'deki operasyonunu ay sonunda Anadolu Grubu'na devretmeye hazırlanıyor. 50. yaşını ilk restoranının açıldığı Chicago'da kutlayan McDonald's'ın CEO'su Jim Skinner, Anadolu Grubu ile Türkiye'deki operasyonlarında daha başarılı olacaklarını söyledi. 

'Türkleşeceğiz' 
Türkiye'de mevcut durumda 80 restoranı ile faaliyet gösteren McDonald's'taki bu operasyon değişikliğini ileriye doğru atılmış bir adım olarak değerlendiren Skinner, "Türkiye'de bazen enflasyon ve ekonomik istikrarsızlık zorluk yaratıyor. Ancak Türkiye'de başarılıyız. İşi her gün orada olan geliştirici lisansörün eline vermek şirketi güçlendirecektir" dedi. 119 ülkedeki restoran sayısının 31 bin 500'e ulaştığını ve her gün 50 milyon kişiye hizmet verdiklerini söyleyen Skinner, bu yöndeki operasyonun da sadece Türkiye'ye özgü olmadığının altını çizdi. 
Yerelleşmeye önem verdiklerini anlatan Skinner, "İşin yerel şirketlerin elinde olması bu yüzden mantıklı" dedi. Geçen yıl 19 milyar dolar ciro yapan McDonald's'ın Türkiye'deki faaliyetleri için de "Amerikan ikonuyuz ama biz Türk şirketiyiz" diyen Skinner, "Biz Türkiye'ye sizi Amerikalılaştırmak için gelmiyoruz. Türkiye'ye Türk olmak için geliyoruz" dedi. 

Yer süpürdü 
McDonald's'ın Elton John'un da konser verdiği 50. yıl etkinliklerinin sürpriz ismi ise ABD eski Dışişleri Bakanı Colin Powell'ın renkli konuşması oldu. 
"Vietnam'da sabah, öğle, akşam pilav yerdik. McDonald's'ın hamburgerlerini çok özlüyorduk" diyen Powell, Coca Cola ile ilgili olarak ise şu ilginç anısını anlattı "Bugünkü becerilerimin büyük kısmını Cola'da çalışırken edindim. O dönemde zenci çocuklara büyük işler vermiyorlardı. Bana yerleri süpürme işi verilmişti. Ama iyi çalışınca ertesi yıl beni makineler bölümünde görevlendirdiler." 

'Yabancı engelleniyor' Mc Donald's'ın bugüne kadar Türkiye'de 130 milyon dolar tutarında yatırım yaptığını söyleyen McDonald's Türkiye Genel Müdürü Sadi Fansa ise iş yapma maliyetlerinin çok yüksek olduğunu belirtti. 
"Bir dükk n kirası bile kiralayan McDonald's olunca yükseliyor" diyen Fansa, "Türkiye yabancı sermayeye hiç de iyi davranmıyor. Rakamlar da bunun göstergesi. Hükümetler yabancı sermaye için hep engeller çıkardı. Ekonomide ve hükümetlerde istikrar olmaması da yabancı sermayeyi korkutan etkenler. McDonald's'ın Türkiye'de geçen 19 sene boyunca hedeflerinin çok gerisinde kalması da bu yüzden. Yabancı sermaye h l öcü olarak algılanıyor" diye konuştu. 


</TEXT>
</DOC>
