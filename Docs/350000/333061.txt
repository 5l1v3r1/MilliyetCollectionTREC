<DOC>
<DOCNO> 333061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur19.html </URL>
<DATE> 2005/04/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şişelere ateş ediyordu, mobilyacıyı vurdu 
</HEADLINE>
<TEXT>

     Cem BAKIRCI ERZURUM, DHA 

      ERZURUM'da Vani Efendi Camisinin yakınındaki boş arsada şişeleri dikerek atış talimi yapan bir kişi, evine gitmekte olan mobilyacı Abdurrahman Erkaya'yı vurdu. Kasığından tek kurşunla yaralanan Erkaya, çevreden yetişenler tarafından Palandöken Hastanesi'ne kaldırıldı. Evli ve 2 çocuk babası 42 yaşındaki Erkaya'nın tedavisi sürerken polis olaydan sonra kaçan 1.70 metre boyunda, kahverengi montlu ve kısa saçlı kişiyi aramaya başladı. 
     Olay, önceki gün saat 14.30'da Erzincankapı semtindeki, Vani Efendi Caminin arka tarafındaki boş arsada meydana geldi. Eski evlerin yıkılarak arsa haline getirildiği alanda gündüz vakti şişe dikerek tabacayla atış talimi yapan bir kişi, oradan geçmekte olan 2 çocuk babası Abdurrahman Erkaya'yı vurdu. Kasığından yaralanan Abdurrahman Erkaya, yere düşerken başını da hızla taşa çarptı. Çevreden yetişenler tarafından Erkaya Palandöken Hastanesi'ne kaldırıldı. Ameliyata alınan Abdurrahman Erkaya'nın sağ kasığındaki kurşun çıkarıldı. 
     Kim vurduya giden mobilyacı Erkaya, "İşten geç çıktım. Öğle yemeği için eve gidiyordum. Silah sesi duyunca irkildim. O an kasığımda büyük acı hissettim. Ateş eden kişi, beni yaraladığını anlayınca arkasını dönerek kaçtı" dedi. 
     
</TEXT>
</DOC>
