<DOC>
<DOCNO> 333299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko05.html </URL>
<DATE> 2005/04/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye bu yıl yabancı sermaye rekoru kıracak 
</HEADLINE>
<TEXT>

     Türkiye'nin bu yıl yabancı sermaye rekoru kıracağı belirlendi. 
     Son 14 yılda toplam 20.6 milyar dolarlık yabancı doğrudan yabancı yatırım alabilen Türkiye, yabancılarla alaşmaya varılan banka ve Turkcell'in satışının gerçekleşmesi halinde bu yıl en az 4.3 milyar dolarlık sermaye girişine sahne olacak. Bu gelişme yılın tamamı için 4.6 milyar dolar olarak öngörülen doğrudan yabancı yatırım 
     hedefinin aşılacağını şimdiden gösterdi. 
     Bankacılık krizi yaşan diğer ülkelerde olduğu gibi Türkiye'de de sektöre yönelik yabanncı sermaye ilgisinin artacağına ilişkin tahminlerin gerçekleşmeye başlaması Türkiye'yi doğrudan ybancı yatırım girişinde bu yıl rekora taşıyacak. 
     Türkiye Ekonomi Bankası ile BNP Paribas arasındaki anlaşmayla başlayan ve son olarak da Dışbank'ın yüzde 89.3 oranındaki hissesinin Fortis'e satışıyla devam eden süreç 2005 yılında yabancı doğrudan yatırımların artacağı 
     beklentisini artırdı. Türk Ekonomi Bankası'nın yüzde 84.25'ine sahip olan TEB Mali Yatırımlar ile Fransız bankası BNP Paribas şubat ayında ortaklık anlaşması imzalamıştı. BNP Paribas, TEB Mali Yatırımlar'ın yüzde 50 hissesini 216.8 milyon dolara satın almak üzere anlaşmışlardı. Yapı Kredi Bankası ise Koç ve İtalyan Unicredito'ya Banka'nın yüzde 57.4 oranındaki hissesi 1.6 milyar dolara satılmıştı. Bu kapsamda Yapı Kredi'nin satışından yabancı ortak nedeniyle yaklaşık 800 milyon dolarlık yabancı sermaye girişi bekleniyor. Dışbank'ın yüzde 89.3 oranındaki hissesinin Hollanda- Belçika kökenli Fortis'e satılmasıyla da ise 1.2-1.2 milyar dolarlık bir girişin gerçekleşeceği tahmin ediliyor. Ayrıca Çukurova Holding'in Turkcell'deki yüzde 52 oranındaki hisselerinin TeliaSonera'ya satılmasıyla anlaşmanın sonuçlanmasıyla da 3.1 milyar dolarlık bir yabancı sermaye girişi yaşanması bekleniyor. Öte yandan Hollanda'nın önde gelen perakende bankalarından biri olarak gıda ve tarımsal bankacılığa odaklanan Rabobank ile Şekerbank'ın yüzde 51'lik hissesi için sürdürdüğü görüşmelerin önümüzdeki günlerde sonuçlanması bekleniyor. Buna göre Yapı Kredi Bankası, TEB, Dışbank ve Turkcel hisselerinin satışından toplam 4.3 milyar dolarlık yabancı sermaye girişi olacak. 1980-2004 döneminde toplam 20.6 milyar dolarlık yabancı sermaye girişi sağlayan Türkiye'nin bu yılın ilk dört ayında 4 milyar 258.8 milyon dolarla bu yıl önemli bir rekor kırması bekleniyor. Söz konusu tutar şimdiden yılın tamamı için 4.6 milyar dolar olarak hedeflenen yabancı sermaye girişinin aşılacağına işaret ediyor. Doğrudan yabarcı sermaye girişi ödemeler dengesinin açısından borç yaratmayan bir finansman şekli olduğu için söz konusu girişlerin gerçekleşmesi halinde Türkiye'nin bu yılki cari işlemler açığını sorunsuz finanse etmesinin yolunun açılacağı belirtiliyor. 
     
</TEXT>
</DOC>
