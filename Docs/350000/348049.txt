<DOC>
<DOCNO> 348049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/gun02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın özgürlüğü için örnek karar 
</HEADLINE>
<TEXT>


Milliyet'in duyurduğu haberle ilgili tazminat istemini reddeden Yargıtay, basına özgürlük güvencesini vurguladı 

TÜRKER KARAPINAR Ankara 

Yargıtay Hukuk Genel Kurulu YHGK , Manisa Cezaevleri İzleme Kurulu'na işkence yapmakla suçlanan polislerin avukatlarının seçilmesini ve Manisalı polisleri beraat ettiren yargıç Mehmet Yılmaz'ın da komisyonun başında olmasını, 'Tam Adamını Buldular' başlığıyla manşetten duyuran Milliyet'i haklı buldu. 

Yerel mahkeme direndi 
Milliyet, kamuoyunda 'Manisalı gençler' olarak bilinen öğrencilere işkence yapmaktan yargılanan polislerin avukatları ile polislerin davasına bakan Yılmaz'ın Manisa Cezaevleri İzleme Kurulu'na seçilmesini haber yaptı. 
Polislerin yargılamasının ilk aşamasında beraat kararı veren h kimin ve avukatların yanlış tercih olduğunu bildiren haberle ilgili tazminat davası açıldı. 
Manisa 2. Asliye Hukuk Mahkemesi, Yılmaz'ın açtığı tazminat davasını 4 Haziran 2003'te kısmen kabul etti. Yargıtay 4. Hukuk Dairesi'nin, temyiz edilen kararı bozması, yerel mahkemenin de bozma kararına direnmesi üzerine konu YHGK'ya geldi. 
Davayı, 11 Mayıs'ta karara bağlayan Genel Kurul, tazminat istemini, tümden reddetti. Basının özgürce yayın yapmasının anayasada güvence altına alındığının, basına, toplumun güven içinde yaşayabilmesi için anayasada özgürlük tanındığının vurgulandığı kararda, bu güvencenin gazetecilerin içinde yaşadığı toplumda meydana gelen ve toplumu ilgilendiren konularda bilgi sahibi olmasıyla mümkün olduğu belirtildi. 
Kararda, "Temel ölçüt kamu yararıdır. Haber olduğu biçimiyle verilmeli ve kişisel katkı yer almamalıdır. Yayında kamu yararı bulunması, konunun güncelliği ve haber verilirken özle biçim arasındaki dengeyi koruyan haberler, hukuka aykırılık oluşturmaz" denildi. 


</TEXT>
</DOC>
