<DOC>
<DOCNO> 331785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo22.html </URL>
<DATE> 2005/04/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Malatyaspor 2 - İstanbulspor 0 
</HEADLINE>
<TEXT>

     Birinci Süper Futbol Ligi'nde Malatyaspor, İstanbulspor'u 2-0 yendi. 
     Her iki takım sahaya ''Polis Teşkilatı'nın Kuruluşunun 160. Yıldönümünü kutlarız'' pankartıyla çıktı. 
     5. dakikada köşe atışını Toth kullandı. Ceza alanına gelen topa uygun durumdaki Serkan Özsoy dokundu. Oğuz, kalesindeki tehlikeyi kornerle önledi. 
     8. dakikada Aytekin'in ceza alanı dışından vuruşunda, top az farkla yandan auta çıktı. 
     11. dakikada ceza alanı dışında meşin yuvarlakla buluşan Murat Erdoğan, kaleci Oğuz ile karşı karşıya kaldı. Bu futbolcunun vuruşunda, top kaleciden döndü. Dönen topa Murat Erdoğan yeniden dokundu. İstanbulspor savunması tehlikeyi uzaklaştırdı. 
     33. dakikada Malatyaspor'un kazandığı serbest vuruşu Murat Erdoğan kullandı. Bu futbolcunun vuruşunda, kaleci Oğuz topu kornere çeldi. Toth'un kullandığı köşe atışında topla buluşan Osterc dokundu. Yalçın'a çarpan top, bir kez daha kornere çıktı. 
     35. dakikada Musasa'nın pasıyla buluşan Musa'nın yaklaşık 30 metreden çektiği sert şutta Bora, kalesindeki tehlikeyi 2 hamlede önledi. 
     44. dakikada Musasa'nın ceza alanı dışından vuruşunda, top az farkla auta çıktı ve maçın ilk yarısı golsüz sona erdi. 
     
     İKİNCİ YARI 

     50. dakikada Musa'nın ceza alanı dışından sert vuruşunda, meşin yuvarlak Yordanov'un omuzuna çarparak filelerle buluştu. Ancak hakem, ofsayt gerekçesiyle golü geçersiz saydı. 
     52. dakikada ceza alanında Mert'in vuruşunda, kaleci Oğuz tehlikeyi kornerle önledi. 
     55. dakikada Eren'in pasıyla ceza alanına giren Boliç, kaleci Oğuz ile karşı karşıya kaldı. Bu futbolcunun aşırtma vuruşunda Yalçın, meşin yuvarlağı son anda kale çizgisi üzerinden çıkardı. 
     62. dakikada Abdullah'ın vuruşunda, top az farkla auta çıktı. 
     66. dakikada Osterc'in kafa vuruşunda, kaleci Oğuz'a çarpan topu, savunma oyuncuları uzaklaştırdı. 
     83. dakikada Malatyaspor ilk golüne kavuştu. Bu dakikada kazanılan serbest atışı Toth kullandı. Bu futbolcunun ceza alanına gönderdiği topa dokunan Schuman, meşin yuvarlağı filelerle buluşturdu 1-0. 
     90. dakikada kaleci Oğuz'un ceza alanında Ferit'i düşürdüğü pozisyonda Hakem Bülent Yıldırım penaltı noktasını gösterdi. Atışı kullanan Murat Erdoğan, topu filelere gönderdi 2-0. 
     Maç Malatyaspor'un 2-0 galibiyetiyle bitti. 

     
</TEXT>
</DOC>
