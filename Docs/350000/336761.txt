<DOC>
<DOCNO> 336761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur18.html </URL>
<DATE> 2005/04/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'ye gelen eğitimli turistlerin oranı yükseliyor... 
</HEADLINE>
<TEXT>

     Devlet İstatistik Enstitüsü DİE Yabancı Ziyaretçiler Çıkış Anketi sonuçları, Türkiye'ye 2001-2004 yılları arasında gelen yabancı turistlerin profilinin değiştiğini gösteriyor. 
     Türkiye Seyahat Acentaları Birliği TÜRSAB Ar-Ge Departmanı, DİE Yabancı Ziyaretçiler Çıkış Anketi 2001-2004 yılı sonuçlarını, Türkiye'ye gelen yabancı ziyaretçilerin eğitim, gelir düzeyi, konaklama tipi ve mesleki durumlarına göre değerlendirdi. 
     AA muhabirinin araştırmadan derlediği bilgiye göre, Türkiye'ye gelen yabancıların eğitimlerine göre dağılımlarında, 2001-2004 yılları arasında en çok fakülte veya yüksekokul okumuş olanların oranında artış oldu. 
     Bu kesimin toplam yabancı ziyaretçiler içindeki oranı 2001 yılında 36.8 iken, 2004 yılında yüzde 39'a ulaştı. Buna karşılık eğitimi ilköğretim seviyesinde olanların oranı aynı dönemde yüzde 6.1'den yüzde 4.5'e düştü. 
     
     GELİR DÜZEYİNDE ARTIŞ 
     Araştırma sonuçları, 2001-2004 yılları arasında Türkiye'ye gelen yabancı ziyaretçilerin gelir durumlarında da iyileşme olduğunu gösteriyor. 
     Düşük gelirli kesimin payı 2001 yılında yüzde 15.8 iken, 2004 yılında yüzde 13.9'a geriledi. Yüksek gelirli kesimin payı aynı dönemde yüzde 11.7'den yüzde 12.6'ya yükseldi. 
     Bu arada, orta gelirli kesimin payı aynı dönemde yüzde 72.5'ten yüzde 73.5'e yükseldi. 
     
     KADIN TURİST ARTTI 
     Araştırma sonuçları, 2001-2004 yılları arasında ülkemize gelen kadın turist oranının da artığını ortaya koydu. Türkiye'ye 2001 yılında gelen yabancı ziyaretçilerin yüzde 41'i kadın iken, bu oran 2004 yılında yüzde 44'e çıktı. Aynı dönemde erkek ziyaretçi sayısı yüzde 59'dan yüzde 56'ya geriledi. 
     Bu dönemde kadın ziyaretçilerin ilgisindeki artış, rakamlarla ifade edildiğinde daha çarpıcı bir sonuç görülüyor. Buna göre, 2001 yılında Türkiye'ye gelen yabancı kadın ziyaretçi sayısı 4.1 milyondan, 2004 yılında 6.3 milyona yükselerek önemli bir artış kaydetti. 
     
     MESLEKİ DURUM 
     Araştırma sonuçlarına göre, yabancı ziyaretçilerin mesleklerine göre dağılımında ise önemli bir gelişme olmadığı görülüyor. 
     Kanun yapıcılar, üst düzey yöneticiler, büro ve müşteri hizmetlerinde çalışanlar, yardımcı profesyonel meslek mensupları ile hizmet ve satış elemanlarının oranlarında küçük düşüşler yaşanırken, DİE anketindeki meslek kategorileri içinde en büyük oranı teşkil eden profesyonel meslek mensuplarının oranında ise küçük bir artış oldu. 
     Araştırma verilerine göre, 2001 yılında ülkemizi ziyaret eden profesyonel meslek mensuplarının oranı 29.3 iken, 2004 yılında küçük bir artışla yüzde 29.9'a çıktı. 
     Aynı dönemde nitelik gerektirmeyen işlerde çalışanlardan ülkemizi ziyaret edenlerin oranı yüzde 3.43'ten 3.06'ya geriledi. 
     
     GELİŞ NEDENLERİ 
     DİE verilerine göre, 1998-2004 yılları arasında Türkiye'ye kültürel nedenlerle geldiğini beyan eden ziyaretçilerin oranında yıldan yıla düzenli düşüş olduğu görülüyor. Bu dönemde sadece gezi-eğlence maksadıyla gelenlerin oranı 1998 yılında yüzde 54.8 iken, 2004 yılında yüzde 56.7'ye yükseldi. 
     Araştırma verilerine göre, dost ve akraba ziyareti nedeniyle gelenlerin oranı aynı dönemde yüzde 5.2'den, 2 puanlık artışla yüzde 7.2'ye yükseldi. 
     Toplantı, konferans, kurs, seminer nedenleriyle gelen yabancı ziyaretçilerin oranı 1998'den bu yana dalgalı bir seyir izlerken, 1998 ile kıyaslandığında 2004'te yaklaşık yüzde 1'lik bir artış oldu. 
     Türk turizminin çeşitlendirilmesi adına büyük önem taşıyan sağlık turizmi nedeniyle gelenlerin oranında da istikrarlı bir yükseliş gözlemleniyor. 1998 yılında binde 4 olan sağlık turizmi oranı, 2004 yılına gelindiğinde binde 9'a yükseldi. 
     
</TEXT>
</DOC>
