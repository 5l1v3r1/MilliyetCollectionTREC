<DOC>
<DOCNO> 321423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun07.html </URL>
<DATE> 2005/03/07/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
KKTC'de formül tamam... CTP'ye 7, DP'ye 3 bakanlık... 
</HEADLINE>
<TEXT>

     KKTC'de Cumhuriyetçi Türk Partisi CTP Genel Başkanı Mehmet Ali Talat'ın hükümeti kurmakla görevlendirilmesinin ardından, CTP ile Demokrat Parti DP arasında dün başlayan görüşmelerde, iki parti bu akşam bakanlıkların dağılımında 7'ye 3 oranında mutabakata vardı. Ancak, CTP ve DP'nin hangi bakanlıklar konusunda mutabakata vardıkları ise şimdilik açıklanmadı. 
     Mehmet Ali Talat başkanlığında kurulacak yeni CTP-DP hükümetinde CTP'nin 7, DP'nin ise 3 bakanlık alması üzerinde uzlaşan iki partinin heyetleri, konuyu partilerinin yetkili organlarına götürecek. Yarın hem CTP'nin hem de DP'nin merkez yürütme kurulları ve parti meclisleri toplanacak. 
     CTP Genel Merkezi'nde bu akşam yapılan görüşmeden sonra, DP Genel Başkanı, Başbakan Yardımcısı ve Dışişleri Bakanı Serdar Denktaş ile CTP Genel Sekreteri Ferdi Sabit Soyer, basına açıklamalar yaptı. 
     
     SERDAR DENKTAŞ EN ERKEN ZAMANDA SONUÇLANDIRACAĞIZ 

     Serdar Denktaş, bu akşamki toplantıda varılan noktayı yetkili kurullara götürme aşamasına geldiklerini belirterek, ''Temel prensip olarak 7'ye 3 formülü üzerinde mutabakat var. Ayrıntılar her iki partinin kurullarında görüşüldükten sonra 'ki bu yarın yapılacak' sanırım bir sonraki gün yeniden bir araya gelerek varılan noktayı değerlendireceğiz ve en erken bir zamanda da bu işi sonuçlandırmaya çalışacağız'' dedi. 
     Denktaş, ''kabinenin pazartesi günü sunulacağı'' anlayışının çıktığına işaret ederek, ''CTP Genel Başkanı Mehmet Ali Talat'ın hükümeti kurarak cumhurbaşkanlığı adaylığına başvurması gerektiği ve sürenin salı günü dolacağı düşüncesiyle söylediklerinin yanlış anlaşılmış olabileceğini'' belirtti. 
     Denktaş, ''Herhangi bir rahatsızlığa neden olmuşsam kusurumuza bakmasın arkadaşlarımız'' dedi. 
     Yarın akşam önce Merkez Yönetim Kurullarının, sonra da Parti Meclislerinin toplanacağını belirten Denktaş, gelinen aşamayı değerlendireceklerini söyledi. 
     
     SOYER'İN AÇIKLAMASI 

     CTP Genel Sekreteri Ferdi Sabit Soyer de açıklamasında, DP heyetiyle yararlı bir toplantı yaptıklarını ifade ederek, hükümetin genel çatısının 7'ye 3 olarak oluşturulması sentezinde her iki partinin yakınlaşması olduğunu kaydetti. 
     Detaylı bir program ve protokol çalışması yapacaklarını bildiren Soyer şunları söyledi 
     ''İki partinin bu konularda getirdiği görüşleri organlarımıza götürmemiz gerekiyor. Genel başkanımızı, Merkez Yürütme Kurulu'nu MYK bilgilendirmemiz ve yarın parti meclisinde konuyu ele almamız gerekiyor. Bunları ele aldıktan sonra bilahare salı veya çarşamba günü uygun bir zamanda çatısını tam anlamıyla oluşturabileceğimiz bir görüşmeye gireceğiz.'' 
     
     ''HIZLI HAREKET ETMELİYİZ'' 

     İçte ve dışta çözüm bekleyen birçok sorun olduğuna işaret eden ve bu yüzden hızlı hareket etmeleri gerektiğini vurgulayan CTP Genel Sekreteri Ferdi Sabit Soyer, siyasi krizlerin yarattığı sıkıntıyla Kıbrıs sorununu ve içte bekleyen sorunları bir an evvel ele alacak bir hükümetin kurulmasının şart olduğunu dile getirdi. 
     Soyer, yarın saat 19.30'da başlayacak parti meclisi toplantısında hem hükümet hem de cumhurbaşkanlığı adaylığı konusunu değerlendireceklerini kaydetti. 
     Mevcut CTP-DP koalisyon hükümetinde CTP'nin 6, DP'nin 4 bakanlığı var. 
     
</TEXT>
</DOC>
