<DOC>
<DOCNO> 310485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sondun02.html </URL>
<DATE> 2005/01/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Irak'ta yarın seçim var... Sayılarla seçim... 
</HEADLINE>
<TEXT>

     Irak'ta pazar günü yapılacak seçimlerde, binlerce aday ile onlarca parti ve siyasi ittifak yarışacak. 
     Seçimlerde aday, oy merkezi sayıları ile seçmenlere ilişkin rakamlar şöyle 
     -Irak'ta 14 milyon, Irak dışındaki 14 ülkede 1,2 milyon Iraklı seçmen bulunuyor. 
     -Seçimlerle belirlenecek ulusal meclisteki sandalye sayısı 275. 
     -Ulusal meclise girmek için yarışan liste sayısı, 75 parti, 9 ittifak ve 27 bağımsız olmak üzere toplam 111. 
     -Ulusal meclis üyeliği için gösterilen aday sayısı yaklaşık 7700. 
     -Kürtlerin bölge parlamentosundaki 111 sandalye için toplam aday sayısı 463. 
     -18 ilde yerel meclisler için aday sayısı 10 bin 800. 
     -Oy merkezi sayısı 5220. 
     -Her seçim merkezinde oy kullanacak seçmen sayısı 500. 
     -Seçim günü çalışacak seçim görevli sayısı 140 bin. 
     -Seçimde, ulusal meclis için pembe, il meclisleri için mavi, Kürtlerin bölge parlamentosu için turkuaz renkte oy pusulaları kullanılacak. 
     -Seçim için, Kanada ve Avustralya'da taklit edilemez 50-60 milyon oy pusulası ile 90 bin sandık üretildi. 
     -Seçimlerde 25 bin gözlemci olacak. Bunlardan 128'i yabancı örgütlerin temsilcileri, diğerleri ise Iraklı bağımsız ya da siyasi partilerin gözlemcileri olacak. 
     
     OY KULLANMA SÜRECİ NASIL İŞLEYECEK 

     Irak'ta Pazar günü yapılacak seçimler için yurtdışında yaşayan Iraklılar 14 ülkede kurulan merkezlerde Cuma gününden itibaren oy kullanmaya başlayacak. 
     Seçmenlerin oy kullanma süreci şöyle işleyecek 
     OY MERKEZLERİ Iraklılar, ülke genelinde kurulan 5220 merkezde oy kullanacak. Bu merkezler Irak polisi ve ulusal muhafız askerlerinin yanı sıra Amerikan ve diğer çokuluslu güce bağlı askerlerce korunacak. 
     Oy verme işlemi yerel saatle 07 00'de TSİ 06 00 başlayacak ve kuyrukta bekleyenler olmaması halinde 17 00'de TSİ 16 00 sona erecek. 
     GENEL VE YEREL SEÇİM BİR ARADA Seçmenlere iki oy pusulası verilecek. İlk pusula 275 üyeli ulusal meclis, diğeri il meclisleri seçimi için kullanılacak. 
     Kürtlerin kontrolündeki Kuzey Irak'ta ise bölge parlamentosunun seçimi için 3. bir oy pusulası daha verilecek. 
     OY KULLANIMI Seçmenler, kurulacak geçici kabinlerde oy pusulalarını işaretleyecek, bireylere değil, partilere oy verecek. Mükerrer oy kullanımını önlemek amacıyla oyunu sandığa atan kişinin parmağına çıkmaz mürekkep dökülecek. 
     OYLARIN SAYIMI Oylama bittikten sonra oy kullanılan merkezlerdeki görevliler sandıkları sayacak, sonuçları telefon ya da internet aracılığıyla Irak Seçim Komisyonu'na bildirecek. 
     İlk seçim sonuçlarının oylama bittikten sonraki birkaç saat içinde alınması, kesin sonuçların ise bir hafta ya da 10 gün sonra açıklanması bekleniyor. 
     YURTDIŞINDAKİ IRAKLILAR Yurtdışında yaşayan Iraklılar, 14 ülkede kurulan merkezlerde Cuma gününden itibaren oy kullanmaya başlayacak. Yurtdışındaki oylama Uluslararası Göç Örgütü'nce izlenecek. 
     Iraklıların oy kullanacağı 14 ülke şunlar Türkiye, Avustralya, İngiltere, Kanada, Danimarka, Fransa, Almanya, İran, Ürdün, Hollanda, İsveç, Suriye, Birleşik Arap Emirlikleri ve Amerika Birleşik Devletleri. 
     
     IRAK'IN ETNİK VE DİNİ YAPISI 

     BAĞDAT A.A - 29.01.2005 - Amerikan müdahalesinin ardından etnik ve dini çatışmaların şiddet eylemleriyle birlikte gündeme geldiği Irak'ta, tahminlere göre 24,5 milyonluk bir nüfus var. 
     Irak'taki etnik ve dini harita şöyle 
     
     ETNİK YAPI 

     ARAPLAR Irak nüfusunun büyük çoğunluğunu oluşturan Araplar, Sünni ve Şii olarak mezheplere ayrılmış durumda. 
     KÜRTLER Daha çok Sünnilerden oluşan Kürtler, nüfusun ikinci büyük kesimini oluşturuyor. Kürtler, 1991 Körfez savaşının ardından fiili olarak oluşan kuzeydeki özerkliği genişletmeye çalışıyor. Kürtler, bu süreçte kuzey bölgesinde kendi bölge parlamentolarını oluşturdu. 
     TÜRKMENLER Irak Türkmenleri, ülkede Araplar ve Kürtlerden sonra üçüncü asli etnik unsur. Ülkedeki nüfuslarının, daha önce yapılan nüfus sayımları bugüne uyarlanarak hesap edildiğinde 3,5 milyon civarında olduğu tahmin ediliyor. Genelde Irak'ın kuzeyinde yaşayan Türkmenler, 1981 yılında Irak Devrim Konseyi'nin aldığı bir kararla, ülkenin güneyine zorla göçe tabi tutulmuştu. Ayrıca Araplaştırma siyaseti çerçevesinde Kerkük ve çevresindeki Türkmenlerin arazileri istimlak edilerek, o bölgelere, güneyden maddi teşvik ve devlet katkısıyla Araplar yerleştirilmişti. Türkmenler, bugün özellikle Kerkük'teki fiziki yapılarını sürdürmeye çalışıyor. Türkmenler, özellikle Kerkük'e Kürt göçüyle gündemde bulunuyor. 
     ASURİLER Keldani-Asuri kilisesine bağlı azınlık Hristiyanlar. 
     
     DİNİ YAPI 

     ŞİİLER Irak nüfusunun yaklaşık yüzde 60'ını oluşturan Şiiler, daha çok Arap, ancak Kürtler arasında da Şiiler bulunuyor. Irak Şiilerinin dini merkezleri Necef ve Kerbela. 
     Arap ve Batı dünyasında pazar günkü seçimlerde Şiilerin güçlü bir şekilde çıkması ve bunun da İran'la yakınlaşmayı günde getirmesi endişesi bulunuyor. 
     SÜNNİLER Nüfusun yüzde 30'unu oluşturan Sünniler, Kürtler arasında da çoğunluğa sahip. Irak, bağımsızlık sonrasında Sünni azınlık tarafından yönetildi. Birçok Sünni lideri, pazar günkü seçimlerin ertelenmesini istiyor radikal Sünni din adamları ise seçimleri boykot çağrısı yapıyor. 
     Bağdat'ın kuzey ve batısında Sünni üçgeni olarak adlandırılan bölge, Amerikan işgaline ve Amerikan kuklası olarak gördükleri geçici yönetime karşı savaşan direnişçilerin ana merkezi niteliğinde. 
     HIRİSTİYANLAR Irak nüfusunun yaklaşık yüzde 3'ünü oluşturuyor. Çoğu Keldani-Asuri kilisesine bağlı. Birçok Hıristiyan'ın saldırı korkusuyla Irak'tan kaçtığı belirtiliyor. 
     
     ÖNDE GELEN PARTİ VE SİYASİ OLUŞUMLAR 

     ANKARA A.A - 29.01.2005 - Irak'ta pazar günü yapılacak genel ve yerel seçimler için dini ve siyasi liderlerin desteklediği partiler ile ittifaklar öne çıkıyor. 
     275 sandalyeli ulusal meclis seçiminde yer alan önemli parti, ittifak ve siyasi oluşumlar şöyle 
     
     BÜYÜK İTTİFAKLAR 

     BİRLEŞİK IRAK İTTİFAKI Büyük Ayetullah Ali Sistani'nin desteklediği ve Şii siyasi oluşumu simgeleyen bu ittifak, seçimde 228 aday gösterdi. Sistani'nin kendisinin yer almadığı adaylar arasında, Irak İslam Devrimi Yüksek Konseyi lideri Abdülaziz El Hekim bulunuyor. 
     Bu listede yer alan diğer partiler şöyle İslami Dava Partisi Şii , İslami Dava Partisi Irak Örgütü Şii , Irak Ulusal Kongresi laik , İslami Erdem Partisi Şii , Türkmen İslami Birliği Türkmen , İslami Hareket Örgütü Şii . 
     Listede ayrıca, diğer 9 Şii ve Türkmen partisi ile Hüseyin El Şehristani yer alıyor. 
     TÜRKMENLER Türkmenler de Irak seçimlerine, biri Irak Türkmen Cephesi diğeri Türkmen Milliyetçileri Hareketi'nin olmak üzere iki listeyle katılacak. Ulusal meclis için 63 aday gösteren Irak Türkmen Cephesi, seçimlerde 30 milletvekilliği çıkarmayı hedefliyor. Yerel seçimlereyse Musul, Erbil, Kerkük, Diyale, Selahaddin ve Bağdat'ta girilecek. 
     Türkmenlerin stratejileri, başta Irak ulusal meclisinde güçlü bir temsiliyet, il genel meclisini oluşturacak yerel seçimlerde de Musul, Erbil, Kerkük, Diyale, Selahaddin ve Bağdat'ta Türkmen varlığını hissettirmek yönünde şekilleniyor. 
     IRAK LİSTESİ Başbakan İyad Allavi'nin liderliğindeki bu oluşumun 233 adayı var. Şii ve Sünniler arasında karma bir yapıya sahip olan oluşum, Birleşik Irak İttifakı'na göre daha laik kabul ediliyor. 
     Bu listede Allavi'nin Irak Ulusal Mutabakatı ile başka 5 laik parti ve 1 bağımsız bulunuyor. 
     KÜRT İTTİFAK LİSTESİ Çoğu Mesud Barzani'nin lideri olduğu Irak Kürdistan Demokratik Partisi IKDP ile Celal Talabani'nin lideri olduğu Irak Kürdistan Yurtseverler Birliği'nden IKYB olmak üzere, 165 adayı bulunuyor. Irak'ın kuzeyindeki Kürt oyların ezici çoğunluğunu alacağı tahmin ediliyor. 
     Listede IKDP ve IKYP'nin yanı sıra 9 parti daha var. 
     ULUSAL RAFİDEYN LİSTESİ Eski geçici konseyi üyesi Yonadem Kana'nın liderlik ettiği oluşumun 28 adayı bulunuyor. Asurilere ait bu oluşumun, az sayıdaki Hıristiyan topluluğun oylarını alması bekleniyor. 
     Bu ittifakta Asuri Demokratik Hareketi ile Keldani Ulusal Konseyi bulunuyor. 
     HALK BİRLİĞİ Teokratik bir rejimden çekinen laik Iraklılar ile solcuların oluşturduğu bu yapı, kadınların da yer aldığı 275 adaya sahip. Adayları etnik ya da dini bağlara sahip olmayan Halk Birliği'nin, laik ülkelerde yaşayan yurtdışındaki Iraklılara seslenebileceği sanılıyor. 
     Bu birlikte Irak Komünist Partisi ile 1 bağımsız aday var. 
     
     PARTİLER 

     IRAKLILAR PARTİSİ Geçici Devlet Başkanı Gazi El Yaver'in lideri olduğu partinin, Sünni ve Şii karışık 80 adayı var. 
     BAĞIMSIZ DEMOKRATLAR TOPLULUĞU Eski devlet adamı Sünni kökenli Adnan Paçacı'nın da aralarında olduğu 78 adayı olan bu topluluğun, aydınlardan ve kentlerdeki orta sınıftan destek alacağı sanılıyor. 
     ULUSAL DEMOKRATİK PARTİ Bu partinin Nasır Kemal Şaderşi'nin de aralarında olduğu 48 adayı var ve eğitimli Sünni orta sınıfın desteğine sahip olduğu belirtiliyor. 
     DİĞERLERİ Muhsin Abdülhamid liderliğindeki Irak İslami Partisi, Hüseyin El Cibri liderliğindeki Irak Ulusal Topluluğu, El Şerif Ali Bin Hüseyin liderliğindeki Anayasal Monarşi, Mişan Ciburi liderliğindeki Mutabakat ve Kurtuluş Bloku. 
     
     IRAK'TAKİ ETKİN LİDERLER 

     Irak'ta, Amerikan müdahalesinin ardından dini oluşumlar ve dini liderlikler ön plana çıktı. 
     Irak'ta pazar günü yapılacak seçimlerde dikkat çeken, toplumsal ve siyasal yapıya yön veren dini ve siyasi liderler şöyle 
     BÜYÜK AYETULLAH ALİ SİSTANİ İran doğumlu 75 yaşındaki Ayetullah Ali Sistani, Irak'taki Şii topluluğun ruhani lideri olarak saygı görüyor. Hiç sürgüne gitmeyen Sistani, yıllarca ev hapsinde kaldı. Sistani, Şii din okulu Havza'nın başı olarak bulunduğu Necef'teki evinden nadiren ayrılıyor. 
     Seçimlerde aday olmayan, ancak seçime katılıp oy kullanmanın dini bir görev olduğunu açıklayan Sistani, gücünü gelecekteki hükümette Şiilerin baskın olması yönünde kullanıyor. 
     ABDÜLAZİZ EL HEKİM Irak İslam Devrimi Yüksek Konseyi IİDYK lideri Ayetullah Muhammed Bagr El Hekim'in, Ağustos 2003'te Necef'te düzenlenen bombalı saldırıda yaklaşık 100 kişiyle birlikte hayatını kaybetmesinin ardından yerine kardeşi Abdülaziz El Hekim geçti. 
     IİDYK'nın yaklaşık 10 bin kişilik Bedir Tugayları adlı bir gücü bulunuyor. 
     Abdülaziz El Hekim ile Sistani, seçimden güçlü çıkması beklenen Birleşik Irak İttifakı'na liderlik ediyor. 
     İYAD ALAVİ Irak geçici başbakanı olarak atanan İyad Allavi, 30 yılı sürgünde geçen 60 yaşında Şii kökenli bir doktor. Baas Partisi'nin üyelerinden olan Allavi, 1970'lerde Saddam Hüseyin'e karşı muhalefete geçerek sürgüne gitti. Allavi, 1990'da Amerikan Merkezi Haberalma Teşkilatı CIA ve İngiliz istihbaratının desteklediği Irak Ulusal Mutabakatı adlı partiyi kurdu. 
     Allavi, Irak Listesi adı verilen bir grupla seçime ortak giriyor. 
     İBRAHİM EL CAFERİ Geçici yönetimde devlet başkan yardımcısı olan Caferi, 1970'lerde Saddam rejimine karşı savaşan Şii İslami Dava Partisi'nin sözcüsü. Saddam'ın 1982 yılındaki baskısıyla Dava, İran'da üslenmişti. 
     Dava, bu seçimlerde Birleşik Irak İttifakı bünyesinde yer alıyor. 
     GAZİ EL YAVER Irak geçici devlet başkanı olan Yaver, etkin Şammar aşiretinin önde gelen Sünni üyesi. Basra Körfezi bölgesinin en güçlü aşiretlerinden biri olan Şammar, Şiileri de içeriyor. 
     Musul doğumlu 45 yaşındaki El Yaver, ABD'de Georgetown Üniversitesi'nde ve Suudi Arabistan'da çalıştı. Bu seçimde Iraklılar Partisi'ne liderlik ediyor. 
     ADNAN PAÇACI Irak'ta 1968 yılındaki Baas Partisi'nce devrilen eski hükümette Dışişleri Bakanlığı görevini üstlenmişti. 
     Sünni kökenli bir laik olarak görülen 81 yaşındaki Paçacı, Bağımsız Demokratlar Topluluğu adlı gruba liderlik ediyor. 
     NASIR KEMAL ŞADERŞİ Sünni avukat, işadamı ve Ulusal Demokratik Parti'nin lideri olan Şaderşi, eski Irak Yönetim Konseyi'nde üyeydi. 
     CELAL TALABANİ Irak Kürdistan Yurtseverler Birliği'nin IKYB başında bulunan Sünni kökenli Kürt lider. 
     1934 doğumlu olan Talabani, genç yaşlarda Irak Kürdistan Demokratik Partisi'ne IKDP katıldı, 1957 yılında da IKYB'yi kurdu. IKDP lideri Mesud Barzani ile ortak olarak Kürt İttifakı Listesi'yle seçimlere giriyor. 
     MESUD BARZANİ Sünni asıllı Kürt lider Mesud Barzani'nin başında bulunduğu Irak Kürdistan Demokratik Partisi'ni IKDP , 1946 yılında Barzani'nin babası Molla Mustafa Barzani kurdu. 
     56 yaşındaki Mesud Barzani, babasının ölümünün ardından 1979 yılında IKDP'nin liderliğini aldı. Barzani, iki kez suikast girişiminden kurtuldu. 
     AHMED ÇELEBİ Şii kökenli laik bankacı. Eskiden ABD'nin gözdesi, Iraklı sürgünler ile Kürtleri ve Şiileri kapsayan Irak Ulusal Kongresi'nin lideriydi. 
     58 yaşındaki Çelebi, geçen yıl İran'a bilgi sızdırdığı iddialarıyla Washington'ın gözünden düştü. Çelebi, Birleşik Irak İttifakı'yla birlikte hareket ediyor. 
     HÜSEYİN ŞEHRİSTANİ Birleşik Irak İttifakı'nın aday listesini belirlemek üzere Sistani tarafından seçilen 6 kişiden biri. 
     Nükleer alanda uzman bir bilim adamı olan Şehristani, Saddam'ın danışmanlığını yaparken atom bombası yapımına karşı çıktığı için 11 yıl hapis cezasına çarptırılmış ve 1991'deki Körfez savaşı sırasında Irak'tan kaçmıştı. 
     Şehristani, İran ve Londra'da insan hakları örgütlerinde çalıştı. 
     HAMİD MECİD MUSA Ekonomist olan Musa, 1993 yılından beri Irak Komünist Partisi'nin lideri. Şii kökenli Musa, 1978'de ayrıldığı Irak'a 1983'te geri döndü. 
     
     ABD MÜDAHALESİ SONRASI IRAK'TAKİ SİYASİ GELİŞMELER 

     ANKARA A.A - 29.01.2005 - ABD liderliğinde Irak'a yapılan askeri müdahale ikinci yılına yaklaşırken, müdahale sonrası Irak'ta işgal, direniş ve şiddet olayları patlak verdi. 
     Irak'a müdahale sonrası bu ülkedeki ana siyasi gelişmeler kronolojik olarak şöyle 
     
     2003 

     20 Mart ABD liderliğindeki koalisyon güçleri, Irak lideri Saddam Hüseyin'i devirmek için ''Irak'a Özgürlük Operasyonu''nu başlattı. 
     9 Nisan Amerikan güçleri başkent Bağdat'a girdi. Firdevs Meydanı'ndaki 12 metrelik Saddam Hüseyin heykelinin yıkılması sembol oldu. 
     1 Mayıs ABD Başkanı George Bush, Irak'ta büyük çatışmaların sona erdiğini açıkladı. 
     13 Temmuz ABD'nin atadığı 25 kişilik Geçici Irak Ulusal Konseyi görevine başladı. 
     15 Kasım İktidarın Temmuz 2004'te geçici Irak hükümetine devredilmesi planı onaylandı. 
     13 Aralık Devrik Irak lideri Saddam Hüseyin, Tikrit'in 16 kilometre güneyindeki Advar'da yakalandı. 
     
     2004 

     8 Mart Geçici Irak Konseyi, geçici anayasayı imzaladı. 
     30 Nisan Amerikan askerlerinin Iraklı mahpuslara işkence yaptığını gösteren fotoğrafların yayımlanmasıyla Ebu Garip Cezaevi skandalı patlak verdi. 
     28 Mayıs Irak Yönetim Konseyi, Saddam Hüseyin karşıtlarından Amerikan istihbaratı CIA'in eski müttefiki İyad Allavi'yi geçici başbakan olarak atadı. 
     1 Haziran Yönetim Konseyi, geçici devlet başkanlığına da Gazi El Yaver'i atayarak kendisini feshetti. 
     8 Haziran BM Güvenlik Konseyi, İngiltere ile ABD'nin Irak'ta geçici yönetim, seçimler ve anayasanın uygulanması konularında sunduğu takvimi kabul etti. 
     28 Haziran İşgal yönetimi, iktidarı Allavi'nin geçici hükümetine devretti. 
     1 Temmuz Saddam Hüseyin, hakkındaki soykırım, savaş suçu gibi iddiaları reddetti. 
     7 Eylül Amerikan ordusu, Irak'ta ölen Amerikan askeri sayısının 1000'i geçtiğini açıkladı. 
     16 Eylül Direnişçilerce kaçırılan yabancıların sayısı 100'e ulaştı. 
     6 Ekim Amerikalı silah denetçisi, Saddam Hüseyin rejiminin 1991 sonrasında kitle imha silahı ürettiğine dair kanıt bulunmadığını açıkladı. 
     1 Kasım Genel ve yerel seçimler için seçmen ve aday kayıt işlemleri başlatıldı. 
     7 Kasım Allavi hükümeti, 2 aylık olağanüstü hal ilan etti. 
     21 Kasım Irak'ta seçim tarihi 30 Ocak olarak açıklandı. 
     27 Aralık El Kaide lideri Usame Bin Ladin, Ebu Musab Zerkavi'nin, Irak'taki yardımcısı olduğunu onayladı ve seçimleri boykot çağrısı yaptı. 
     
     2005 

     6 Ocak Irak'ta olağanüstü halin süresi 30 gün uzatıldı. 
     17 Ocak Yurtdışında yaşayan 1 milyondan fazla Iraklı için 14 ülkede seçmen kayıt işlemi başlatıldı. 
     
     SEÇİMLER ÖNCESİNDE RAKAMLARLA IRAK 

     ANKARA A.A - 29.01.2005 - Amerikan-İngiliz koalisyonunun 20 Mart 2003'te savaş açarak işgal ettiği Irak'ın 30 Ocak 2005'te düzenlenecek seçimler öncesinde profili şöyle 
     COĞRAFİ DURUM Türkiye, İran, Kuveyt, Suudi Arabistan, Ürdün ve Suriye'nin komşusu Irak'ın yüzölçümü 438 bin 317 km2. 
     NÜFUS 25 milyonluk nüfusun çoğunluğu Şii. 
     BAŞKENT Bağdat. Başkentin nüfusu 5 milyon. 
     DİN Devletin dini İslam. 
     TARİH Osmanlı Devleti'nin yıkılmasından sonra İngiliz mandasına giren Irak 1932'de bağımsızlığını kazandı. 1958'te düzenlenen askeri darbeyle monarşi yıkılarak, cumhuriyet kuruldu. 
     Baas Partisi'nin iktidara geldiği 1968'den bu yana ülkenin en güçlü adamı olan Saddam Hüseyin, Temmuz 1979'da yönetimi ele geçirdi. Onun yönetimindeki Irak birçok kanlı çatışmaya sahne oldu. 1980-1989 arasındaki İran-Irak Savaşı'ndan sonra 1991'de Körfez Savaşı'na giren Irak'taki rejim, 2003'te Amerikan-İngiliz koalisyonunun müdahalesinin ardından devrildi. 
     SİYASİ YAPILANMA Bağdat'ın düştüğü Nisan 2003'ten itibaren ülke bir dönem Amerikalı sivil yönetici Paul Bremer'in idaresinde bulundu. 25 üyeli bir geçici yönetim konseyi de görev yaptı. 8 Mart 2004'te Irak Geçici Konseyi, geçici anayasayı imzaladı. 28 Mayıs'ta da Irak Yönetim Konseyi, İyad Allavi'yi geçici başbakan olarak atadı. Daha sonra, 1 Haziran'da Yönetim Konseyi, geçici devlet başkanlığına Gazi El Yaver'i atayarak kendisini feshetti. 8 Haziran'da BM Güvenlik Konseyi'nin, İngiltere ile ABD'nin Irak'ta geçici yönetim, seçimler ve anayasanın uygulanması konularında sunduğu takvimi kabul etmesinin ardından 28 Haziran'da işgal yönetimi, iktidarı Allavi'nin geçici hükümetine devretti. 
     EKONOMİK KAYNAKLAR Petrol ülkenin temel kaynağı. OPEC üyesi olan Irak'ın petrol rezervlerinin 112.5 milyar varil olduğu tahmin ediliyor. Bu tahminle Irak, Suudi Arabistan'ın ardından dünyanın ikinci büyük petrol ülkesi konumuna sahip. 
     Kuveyt'i işgalinden sonra Ağustos 1990 ile Nisan 2003 arasında BM ambargosu altında kalan Irak, Aralık 1996'dan Nisan 2003'e kadar ''gıda karşılığı petrol'' programı sayesinde temel ihtiyaçlarını karşıladı. BM kontrolündeki bu anlaşma, 65 milyar dolar civarında gıda ve ilaç ithaline olanak sağladı. 
     Şubat 2004'te Irak savaşının bitiminden bu yana Irak, günde 2.5 milyon varille en yüksek petrol üretimi seviyesine ulaştı ve günde 1.7 ile 1.8 milyon varil civarında petrol ihracına başladı. Bununla birlikte kuzeydeki petrol yataklarındaki üretim sürekli düzenlenen sabotajlarla kesintiye uğruyor. 
     Irak'ın gaz rezervleri de, 3100 milyarı kanıtlanmış olmak üzere 5 milyar metreküp olarak tahmin ediliyor. 
     
     KAMUOYU ARAŞTIRMASINA GÖRE, IRAK'TAKİ SÜNNİLERİN YÜZDE 76'SI SANDIK BAŞINA GİTMEYECEK 

     Zogby şirketi tarafından yapılan bir araştırma, Irak'taki Sünnilerin yüzde 76'sının 30 Ocak'ta yapılacak seçimlerde sandık başına gitmeyeceğini ortaya koydu. 
     Zogby'nin Irak'ta 805 yetişkin arasında yaptığı ve Abu Dabi televizyonunda yayımlanan araştırmaya göre, Sünnilerin sadece yüzde 9'u, Şiilerinse yaklaşık yüzde 80'i sandık başına gitmeyi planlıyor. 
     Irak'ın başkenti Bağdat, Hille, Kerbela, Kerkük ile Diyala ve Anbar eyaletlerinde 19-23 Ocak arasında yapılan araştırma, Şiilerin yüzde 69'unun, Sünnilerinse yüzde 82'sinin, Amerikan askerlerinin hemen ya da seçilmiş hükümet göreve geldiğinde Irak'ı terk etmesini istediğini ortaya çıkardı. 
     Araştırmada, Şiilerin yarısı ve Sünnilerin yüzde 64'ü, ABD'nin gelecek 5 yıl içinde Irak'a zararının dokunacağına inanırken, Kürtlerse Irak'a yardım edeceğini düşünüyor. Iraklı Sünnilerin yüzde 53'ü, Irak'ta koalisyon ve Irak güçlerine düzenlenen saldırıları yasal bir direniş şekli olarak görüyor. 
     Iraklıların yüzde 59'u dini vecibelerini yerine getirmelerine izin veren bir hükümet sistemini isterken, yüzde 34'ü ise İslami bir hükümet istediğini belirtti. 
     Araştırmaya katılan bütün etnik grupların büyük çoğunluğu İsrail'le ilişkilerin geliştirilmesine karşı çıkarken, çoğunluk Kuveyt, Türkiye ve İran'la ilişkilerin geliştirilmesine destek verdi. 
     Zogby, Sünnilerin yüzde 62'sinin seçimlerin ertelenmesini, Şiilerinse 84'ünün seçimlerin zamanında yapılmasını istediğini ortaya koydu. 
     
</TEXT>
</DOC>
