<DOC>
<DOCNO> 317293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo23.html </URL>
<DATE> 2005/02/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kicker'den İstanbul ve Formula-1 pistine bakış Merhaba Schumi 
</HEADLINE>
<TEXT>

     Alman Spor Dergisi Kicker, bu yıl ilk kez Türkiye'de de yapılacak Formula-1 yarışlarıyla ilgili bir haberi Türkçe ''Merhaba Schumi'' başlığıyla okuyucularına duyurdu. 
     Haberde, 21 Ağustos'ta İstanbul'daki Otodrom pistinde gerçekleştirilecek ilk ''Türkiye Grand-Prix''inde, Alman Dünya Şampiyonu Michael Schumacher'i sıcak bir havanın ve zorlu bir pistin beklediği ifade edildi. 
     İstanbul'un yaklaşık 50 km. doğusundaki Tuzla'da kurulan ve yaklaşık 80 milyon dolara mal olduğu belirtilen pistin hem çok virajlı, hem de çok fazla inişli-çıkışlı olduğu belirtildi. 
     Pistte buna rağmen pilotların birbirlerini sollayabilecekleri kesimlerin de bulunduğuna dikkat çekilen haberde, İstanbul'da yaz aylarında ısının 40 dereceye kadar yükselebildiği hatırlatıldı. 
     Eski Formula-1 pilotu Marc Surer, ''İstanbul'daki pist, zorluk açısından dünyadaki 19 pist arasında ilk sırada yer alır '' dedi. 
     Haberde, İstanbul'daki otellerin pahalı olduğu, buna rağmen Türklerin yarış günü tüm Avrupa'dan yaklaşık 125 bin yabancının gelmesini bekledikleri ifade edildi. Haberde ayrıca, yabancılara biletlerde yüzde 20 oranında indirim yapılacağı, ancak normal bir otelde tek bir oda fiyatının geceliğinin 250 dolara kadar yükselmesinin beklendiği kaydedildi. 
     
</TEXT>
</DOC>
