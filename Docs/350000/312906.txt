<DOC>
<DOCNO> 312906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo12.html </URL>
<DATE> 2005/02/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sharapova, 17 yaşında 4. kez şampiyon oldu... 
</HEADLINE>
<TEXT>

     Pan Pasifik Açık Tenis Turnuvası finalinde, ABD'li rakibi Lindsay Davenport'u yenen Rus Maria Sharapova, 17 yaşında 4. kez şampiyon oldu. 
     Japonya'nın başkenti Tokyo'nun Metropolitan Kortları'nda yapılan toplam 1.3 milyon dolar ödüllü turnuvada, 1 numaralı seribaşı raket Lindsay Davenport'u finalde 6-1, 3-6 ve 7-6'lık setlerle 2-1 yenmeyi başaran turnuvanın 2 numaralı seribaşı raketi ve geçen yılın Wimbledon Turnuvası Şampiyonu Sharapova, kupayı kazandı. 
     Geçen hafta sonunda sona eren Avustralya Açık'ta yarı final maçında ABD'li raket Serena Williams'a elenen Sharapova ile final maçında yine Williams'a yitiren Davenport'un mücadelesinde, 17 yaşındaki Sharapova, daha önce bu turnuvayı 4 kez kazanmış Davenport'u yenmeyi başardı. 
     Pan Pasifik'te ilk kez şampiyon olan ve yaklaşık 190 bin dolar ödülü kazanan Sharapova, maçtan sonra yaptığı açıklamada, özellikle ilk sette çok iyi servis atışları yaptığını, ancak rakibinin de güçlü olması nedeniyle maçın çekişmeli geçtiğini belirterek, oynadığı oyundan kendisinin mutlu olduğunu kaydetti. 
     Martina Hingis ile birlikte 22 yıllık turnuva tarihinde daha önce 4 kez şampiyon olan ve 5. şampiyonlukla birlikte bir rekoru elinden kaçıran Davenport, genç rakibini övdü. 
     Davenport, maçtan sonra ''Sharapova, gerçekten çok iyi bir oyuncu. Eminimki gelecek yıllarda onu daha çok finallerde görmeye alışacağız'' dedi. 
     Pan Pasifik Turnuvası şampiyonluğunun ardından dünya klasmanında 1 basamak daha yükselen Rus raket Sharapova, ABD'li raketler Davenport ve Serena Williams'ın ardından 3. sıraya yerleşti. 
     Sharapova, 1 basamak yükselmesiyle ilgili olarak da, ''1 numaraya çıkmak için planlanmış bir zamanım yok. Benim tek düşüncem korta çıkıp en iyi biçimde mücadele etmek'' ifadesini kullandı. 
     
</TEXT>
</DOC>
