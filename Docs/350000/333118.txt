<DOC>
<DOCNO> 333118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas10.html </URL>
<DATE> 2005/04/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Balıkçının günlüğü bilime ışık tuttu 
</HEADLINE>
<TEXT>

     Osman BEKLEYEN DHA 

      VAN'ın Gevaş İlçesi'nin Dereağzı Köyü'nde yaşayan İhsan Değirmencioğlu'nun 30 yıldır yazdığı günlüğü, bilime ışık tuttu. 
     Van Gölü'nde 13 yıldır balıkçılık yapan 48 yaşındaki İhsan Değirmencioğlu, 18 yaşında günlük tutmaya başladı. Değirmencioğlu, 30 yıldır Türkiye'deki önemli olaylardan, köyündeki küçük bir kavgaya kadar olup biteni ajandasına döktü. Van Gölü'nde balık avladığı sırada gölde üreyen tek cins balık olan İnci Kefali'nin ay ışığına göre hareket ettiğini, ışıkta suyun üzerine çıkan balıkların, ağlar alt kısımda olduğu için avlanmaktan kurtulduklarını yazan Değirmencioğlu'nun bu notları araştırma konusu oldu. 
     Değirmencioğlu'nun notlarından yola çıkan YYÜ Ziraat Fakültesi Su Ürünleri Bölümü Öğretim Üyesi Doç. Dr. Mustafa Sarı, İnci Kefal'i ile ay ışığı ilişkisini araştırdı. Araştırma sonunda, İnci Kefal'inin av veriminin dolunayda en az seviyede olduğunu ortaya çıkardı. Doç.Dr. Sarı, günlüğü kitaba çevireceklerini belirtti. 
     Doç. Dr. Mustafa Sarı, Değirmencioğlu'nun yazdığı günlükteki bilgilerin araştırmasına büyük katkı sağladığını söyledi. Günlükteki balıkla ilgili bilgiler doğrultusunda, ay ışığı ve balıkların av verimi ilişkisini araştırdığını belirten Doç. Dr. Sarı, "Yaptığım araştırmayla dolunayda İnci Kefal'i av veriminin çok düşük olduğunu tesbit ettim. Gerçekten günlükte yazılanlar ile benim araştırmamın sonuçları örtüştü. Değirmencioğlu'nun günlüğü birçok bilim dalına fikir öncülüğü yapabilir. Bu bölgeyle ilgili sosyolojik değişimlerde önemli bir belge. Biz bunu kitap haline getirmeyi düşünüyoruz'' dedi. 
     Balıkçı Değirmencioğlu ise, günlüğünün bilime katkı sağlamasının kendisini çok sevindirdiğini belirtti. Değirmencioğlu, "30 yıldır Türkiye'de ve çevremde ilgimi çeken her şeyi not ediyorum. Şu ana kadar 7 ajandayı doldurdum. Balıkçı olduğum için özellikle gölden büyük bir ilham alıyorum. Bu süre içinde balıkların hareketlerini, geliş yönlerini, verimin ençok ve enaz dönemlerini tek tek not ettim. Balıkların fazla olduğu dönemin ayla ilişkili olduğunu günlüğüme yazdım. Bunu Mustafa Sarı'ya da illettim. O da yaptığı bir araştırmayla ay ışığı ve balıkların av miktarının ilişkisini ortaya çıkardı'' dedi. 
     
</TEXT>
</DOC>
