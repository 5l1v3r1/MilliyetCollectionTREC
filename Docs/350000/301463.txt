<DOC>
<DOCNO> 301463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/siyaset/axsiy01.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çile çektiren' iki cümle 
</HEADLINE>
<TEXT>


Arınç, "Rektörler türbanlılara selam duracak" ve "Türbanlı üniversiteye giremez" cümlelerinin yarattığı kamplaşmanın, ülkeye sıkıntı çektirdiğini söyledi 


TBMM Başkanı Bülent Arınç, üniversitelerde uygulanan türban yasağına ilişkin eski RP Genel Başkanı Necmettin Erbakan'ın söylediği "Rektörler türbanlılara selam duracak" sözünden çok çektiklerini söyledi. Arınç, bu ifadenin "Türbanlılar üniversitelere giremez" sözüyle içerik olarak aynı anlamı taşıdığını savunarak, "İki zıt kutuplu olsa da mahiyeti aynıdır. Bu iki söz sebebiyle bu sorun çözülmüyor" dedi. 
Müstakil Sanayici ve İşadamları Derneği'nce MÜSİAD düzenlenen toplantıda konuşan Arınç, türbanla ilgili sorular üzerine, "Biz yıllar boyunca bu iki sözün çilesini çektik. Çatışma, kamplaşma noktasında adımlar, Türkiye'de büyük bir sıkıntı meydana getirdi" diye konuştu. 
Anketlerde, üniversitelerde kılık kıyafete karışılmamasını isteyenlerin oranının yüzde 70'ten aşağı inmediğini savunan Arınç, "Bu daha gelişecek, yasal düzenlemeler ondan sonra gelecek ki, yapıldığında çatışma yaratmasın" açıklamasını yaptı. 
TBMM'nin, en güvenilir kurumlar sıralamasında 2 yılda 9. sıradan 4. sıraya da yükseldiğini de kaydeden Arınç, AB sürecinde 41 yılda yapılmayanı 2 yılda yaptıklarını ifade etti. Arınç şöyle konuştu "Avrupa'nın hak tanıdığı şey kuvvettir. Bizim inancımız da tam tersidir. Önemli olan, Türkiye'nin kararlılıkla reformlara devam etmesidir." 


</TEXT>
</DOC>
