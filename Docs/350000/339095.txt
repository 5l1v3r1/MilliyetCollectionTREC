<DOC>
<DOCNO> 339095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/spo20.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ah hakemler 
</HEADLINE>
<TEXT>


YAKAN TOP Nilay YILMAZ 


Zalim Yorumcu CAN DARK 
Öyle bir lig yaşanıyor ki bu sene, hani inceldiği yerden kopacak ama bir türlü de incelmiyor meret. Bu şekilde devam ederse asla Şenolamayacağını geçen hafta da belirttiğimiz Şenol Güneş kardeşim, nihayet Saracoğlu'nda stop etti. Şenol kardeşime önerim de, Dünya Kupası elemelerinde elenmeyi başardığı Letonya'da orta kalibre bir takımda yardımcı hocalığa başlamasıdır. Tabi, hem 40 yaşında, hem de Türk hakemliğinin parlayan yıldızı olmayı -artık nasıl oluyorsa- başaran avukat-hakem-cesuryürek Cem Papila faktörünü de es geçmemek lazım. Yan hakemleriyle beraber "Bir maç nasıl berbat edilir" isimli müthiş bir yapıma imza attılar ki, kuşağının neden gerisinde kaldığının cevapları bu yapımda fazlasıyla var, görmek isteyene tabi. 
Malatya İnönü'de ise, İbrahim Tatlıses'in yeğeni olduğunu bildiğimiz Serdar Tatlı vardı ki, o da bu hakemliğiyle Serdar Tatlıyönetim olarak adını değiştirse yeridir. Mondragon'a maçtan önce yaptırdığı striptiz şov, Malatya'da "Pazar gecesi ateşi" isimli bir kabere doğurdu. O kadar dikkatli hakemsen iptal ettiğin penaltıyı tekrar ihlal olunca da iptal etirsene sevgili otorite-dikkat kumkuması Serdar Hocam. 
Hedefsiz, gayesiz, heyecansız, odalarda ışıksız BJK'nın şansıyla kazandığı maç kimseyi aldatmasın. Duyduğumuza göre kiralıklardan Yasin Sülün, Sinan Kaloğlu gibi oyuncular takıma çağrılacakmış. Bu iki topçunun BJK tribününde saçı dökülmüş taraftar sayısına yaptığı katkıyı Rıza Hoca bilmiyorsa öğrensin. Halep oradaysa, Çarşı burada. Bit pazarına nur yağdığını biz hiç görmedik ahir ömrümüzde Rıza Hoca 
Son olarak, GS-FB kupa ve lig maçlarıyla ilgili Levent Bıçakcı'nın yan yana getirdiği 2 kulüp başkanı, fair-playla ilgili hiçbir şey söylemediler. Yan yana durdular, yan yana sustular. Bir ülkenin futbol ortamı bu hale geldiyse kimse geçmiş günlerin dostluk efsanelerini anlatmasın bize. Belli ki o güzel insanlar, o güzel atlara binmişler, çekip gitmişler... İYİ HAFTALAR. 

'Has' futbolseverliğin yolu, netice kadar "Hatice"yi de önemsemekten geçiyor. 
Tanıl Bora 




Battı balık yan gider... 
Saha kapatma da versinler. Bundan sonra hiç aldırmıyoruz. 
İstanbulspor Asbaşkanı Orhan Seyfi Güner 

O zaman sorun yok 
Vallahi de billahi de Saidou'yu dün aramadım. Cuma günü aradım. 
Galatasaray Futbol Şube Sorumlusu Fatih Gökşen 

Ufak at da... 
Biz Saidou'yu Malatyaspor'a bedelsiz verdik. Bize karşı kötü oynarsa, penaltı yaptırırsa ne olacak Birçok söylenti çıkacak. 
Galatasaray 2. Başkanı Ergun Gürsoy 

Kafa gollerini saymıyoruz 
16'da Nobre kafa golü, 62 Fatih Tekke kafa golü, 65 penaltı Alex ve 1-0 önde Fenerbahçe, Trabzonspor karşısında. 
Ümit Aktan - Radyo D 



Zaman tüneli 

Koray Keskin 

Sahada ya da tribünde ilginç bir anı, bir karşılaşma, şık bir hareket, unutulmazlar arasına yazılacak bir görüntü... Zaman Tüneli'nde tribünler değil, saha sizin... Aklınıza, elinize, dilinize ne geliyorsa... Yazın yayınlayalım... 

20 Eylül 1998. 5-6 arkadaş güzel bir Pazar günü Fenerbahçe-Galatasaray derbisini seyretmek için Saraçoğlu Stadı'na gittik. Fenerbahçe sahaya çıktığında inanılmaz bir atmosfer vardı. Hemen hemen herkesin elinde meşale vardı ve göz gözü görmüyordu. 
Fener maça fırtına gibi başladı. Goller, direkten dönen toplar, kalecinin çıkarttıkları... Artı GS 10 kişi kalmıştı. 
Bir anda maraton tribünün üstünden tabi ki yönetimin organize ettiği kıvılcım şeklinde ateş yağmaya başladı. Bu ateşler reklam panolarını tutuşturdu ve panolardan çıkan pis duman tribüne yayıldı. Birçok taraftar zehirlenme tehlikesiyle karşı karşıya kaldı. Yangın, itfaiyenin yoğun çalışması sonunda 15-20 dakikada söndürüldü. 
Fener yine saldırmaya başladı ve durum 2-0 oldu. Yine olan oldu, ceza sahasının köşesinde gol pozisyonu yokken Erol, Hagi'ye faul yaptı. Sonuç penaltı ve kırmızı kart. O cehennem o dakikadan sonra bizim için cennet oldu. 87. dakikada Hakan'ın golüyle maç 2-2 bitti. 
O gün iki yangın seyrettik. Birincisi yönetimin şov için kendi taraftarını yakması, ikincisi Erol'un kendi takımını yakması. Fenerbahçe seyircisi o gün "Beni yak, kendini yak" diye bağırıyordu. 



</TEXT>
</DOC>
