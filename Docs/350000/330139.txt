<DOC>
<DOCNO> 330139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy12.html </URL>
<DATE> 2005/04/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB Komisyon Üyesi Hermans "Türkiye AB'ye kesinlikle girecektir" 
</HEADLINE>
<TEXT>

     Belçika Parlamentosu Senatörü ve AB Komisyon Üyesi Margriet Hermans, Türkiye hakkında Avrupa Birliği'nde AB ve Avrupa ülkelerinde hala bir karamsarlığın söz konusu olduğunu belirterek, ''Ancak, bana göre Türkiye AB'ye kesinlikle girecektir'' dedi. 
     Tatil için geldiği Antalya'nın Kemer İlçesi'nde gazetecilerin sorularını yanıtlayan Hermans, Avrupa Birliği'ndeki Türkiye'ye yönelik olumsuz görüşleri ortadan kaldırmak için çaba sarf ettiğini bildirdi. Türkiye AB'ye girdiğinde, AB'nin, Türkiye'den çok şey kazanacağını vurgulayan Hermans, Müslüman bir ülkenin AB'ye katılmasının, Avrupa Birliği ülkeleri için de çok iyi olacağını, AB'nin de Türkiye ile birlikte ekonomik kazanımları olacağını ifade etti. 
     Avrupa ülkelerinde çok sayıda Türk vatandaşının yaşadığına da işaret eden Hermans, bunun Türkiye'nin AB'ye girmesinde bir sakınca bulunmadığını gösterdiğine değindi. 
     Türkiye'nin istenilen kriterleri yerine getirince AB'ye alınacağını anlatan Hermans, şunları söyledi 
     ''Türkiye kriterlerin tümünü yerine getirdiğinde alınan yanıt kesinlikle Evet olacaktır. Ben kesinlikle eminim böyle bir durumda Hayır yanıtıyla karşılaşmayacaksınız. Ancak bu durum gerçekleştiğinde belki de Türkiye'deki siyasi iktidar, Artık biz AB'ye girmek istemiyoruz diyecektir. Bizim için Türkiye'de en önemli olan konu, Atatürk'ün kurmuş olduğu Türkiye Cumhuriyeti'nin laik çizgisidir. Bu anlamda biz Türkiye'de hangi parti olursa olsun, Türkiye'nin sistemini değiştiremeyeceğine inanıyoruz çünkü, Türkiye'de buna müsaade etmezler.'' Hermans, Belçika'da bazı insanların Türkiye'yi hala gelişmemiş bir Arap ülkesi sandıklarına da işaret ederek, ''Türkiye'ye gelmeden önce ben de öyle düşünüyordum. Bu önyargı kesinlikle çok yanlış. Önceleri tanıtım konusunda Türkiye yetersizdi. Bakın son bir yıldır, tanıtım çabaları arttı. İnsanların Türkiye'ye olan bakış açısı yeni yeni değişiyor'' diye konuştu. 
     
</TEXT>
</DOC>
