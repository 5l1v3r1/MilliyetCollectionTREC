<DOC>
<DOCNO> 321017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/soneko02.html </URL>
<DATE> 2005/03/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Gümrüklerde 2005'in ilk 2 ayında 50 trilyon liralık kaçak mal yakalandı" 
</HEADLINE>
<TEXT>

     Devlet Bakanı Kürşad Tüzmen, bu yılın Ocak-Şubat aylarında yaklaşık 50 trilyon liralık kaçak malın yakalandığını bildirdi. 
     Yaptığı yazılı açıklamada, gümrüklerde kaçakçılığı önlemek için denetimlerin aralıksız sürdüğünü belirten Tüzmen, bu yılın ilk 2 ayında yakalamalarda yüzde 23 artış gerçekleştirildiğini kaydetti. 
     Geçen yılın Ocak-Şubat aylarında toplam 39.9 trilyon liralık yakalama gerçekleştirilirken, bu yılın aynı aylarında toplam 49 trilyon 338 milyar liralık kaçak malın yakalandığını ifade eden Tüzmen, özellikle uyuşturucu kaçakçılığı yakalamalarında önemli artışlar kaydedildiğini bildirdi. Tüzmen, bu yılın ilk 2 ayında toplam 32.6 trilyon liralık uyuşturucu yakalandığını kaydetti. Bakan Tüzmen, geçen yıla göre uyuşturucu yakalamada artış oranının yüzde 127 olduğunu ifade etti. 
     Açıklamasında gümrüklerde modernizasyon çalışmalarına devam ettiklerini de ifade eden Tüzmen, konuyla ilgili şu bilgileri verdi 
     ''Biz gümrüklerin yasal ticaret için en kolay, yasa dışı ticaret için en zor gümrükler olacağını söylemiştik. Yaptığımız çalışmaları bu anlayış çerçevesinde yürütüyoruz. Nitekim çalışmalarımız ürününü veriyor. Gümrüklerde dış ticaret işlemleri çok kısa bir sürede yapılmaya başladı. Bu ihracatçımız açısından çok önemli. Gümrük işlemlerinin kısa zamanda yapılması hem zaman tasarrufu sağlıyor, hem de maliyetleri düşürüyor.'' 
     
</TEXT>
</DOC>
