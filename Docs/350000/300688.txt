<DOC>
<DOCNO> 300688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur41.html </URL>
<DATE> 2004/12/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ege Üniversitesi'nde öğrenci eylemi... 
</HEADLINE>
<TEXT>

     Ege Üniversitesi Rektörlüğü önünde bir grup öğrenci, 1997 yılında fakültenin tuvaletinde asılı halde cesedi bulunan Serkan Eroğlu adlı öğrencinin ölüm yıldönümü nedeniyle basın açıklaması yaptı. 
     Öğrenciler, Ege Üniversitesi Rektörlüğü giriş kapısı önünde Eroğlu'nu anmak için toplandı. Eroğlu'nun resimleri ve ölümünü protesto eden dövizler açan öğrenciler, sık sık slogan attı. 
     Grup adına açıklamayı okuyan bir öğrenci, 24 Aralık 1997 tarihinde İletişim Fakültesi tuvaletinde asılı halde cesedi bulunan Serkan Eroğlu'nun, intihar etmiş süsü verildiğini, Adli Tıp'ta yapılan otopside, Eroğlu'nun kanında bayıltıcı madde bulunduğunun tespit edildiğini iddia etti. 
     Öğrencinin ölümüyle ilgili sorumluların bulunarak yargı önüne çıkarılmasını isteyen gruptakiler, açıklamanın ardından dağıldı. 
     
</TEXT>
</DOC>
