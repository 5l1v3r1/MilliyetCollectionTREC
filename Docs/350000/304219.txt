<DOC>
<DOCNO> 304219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/siyaset/siy01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Kuran kursu kavgası 
</HEADLINE>
<TEXT>


Çocuk yurtlarını inceleyen Araştırma Komisyonu'nun CHP'li üyesi Arıtman'ın, 'Zorla Kuran öğretiliyormuş' iddiası ortalığı karıştırdı 

Şükran Pakkan 


Sokak çocuklarının sorunlarına çözüm getirmek amacıyla kurulan TBMM Araştırma Komisyonu'nun dün İstanbul temasları olaylı geçti. AKP'li Öner Ergenç başkanlığında sokak çocuklarına hizmet veren kurumlarda incelemelerde bulunan grup, CHP'li komisyon üyesi Canan Arıtman'ın bir kurumda "zorunlu Kuran kursu verildiği" iddiasıyla gerginlik yaşadı. 
Ergenç ve Arıtman ile AKP'li vekiller Ali İhsan Merdanoğlu ve Orhan Erdem'in katıldığı ziyaretler dizisi, Sosyal Hizmetler ve Çocuk Esirgeme Kurumu'na SHÇEK bağlı Yeldeğirmeni Çocuk ve Gençlik Merkezi ve Vakıfbank Umut Çocukları İlköğretim Okulu'yla başladı. 

İSMEM'de olaylı gün 
İstanbul Belediyesi'ne bağlı Sokak Çocukları Meslek Edindirme Merkezi İSMEM ziyaretinde ise olay çıktı. İSMEM Müdürü Kamil Eyüpoğlu'nun yanına giden Arıtman, yüksek sesle, "Bu okulda zorunlu Kuran öğretiyormuşsunuz, öğrenciler toplu namaz kıldıklarını söylüyor. Bu ne demek oluyor " diye sordu ve şöyle devam etti 
"Burada, yatılı meslek lisesi olarak eğitim veriliyor. Ancak, müfredat dışında öğrencilere sakallı birinin her gün Kuran öğrettiğini, topluca namaz kıldıklarını öğrendim. 'Bizi zorunlu tutmuyorlar ama topluca katılmak durumundayız' dedi." 
Eyüpoğlu ise, "Kurumumuzda kesinlikle böyle bir olay yok. Din öğretmeniyle kendileri isteyip öğreniyorlarsa yaparlar. Engel olmam" diye yanıt verdi. Tartışma büyüyünce Ergenç devreye girerek, Arıtman'ı şov yapmakla suçladı. Arıtman ise, "O halde 2 gündür siyasi şov yapılıyor" yanıtını verdi. 


</TEXT>
</DOC>
