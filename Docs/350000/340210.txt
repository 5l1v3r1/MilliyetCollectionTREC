<DOC>
<DOCNO> 340210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo07.html </URL>
<DATE> 2005/05/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
26. Pirelli Rallisi yarın İstanbul'da start alacak... 
</HEADLINE>
<TEXT>

     Türkiye Ralli Şampiyonası’nın ikinci ayağı olan 26. Pirelli Rallisi yarın İstanbul’da start alacak. 
     Pirelli’nin ana sponsorluğunda İstanbul Otomobil Sporları Kulübü İSOK tarafından 1980 yılından beri aralıksız olarak düzenlenen Pirelli Rallisi, yarın saat 12.00’de Levent’teki Metrocity Alışveriş Merkezi önünden başlayacak. 
     Türkiye Ralli Şampiyonası’na puan veren 6 ralliden biri olan ve İstanbul sınırları içinde gerçekleştirilen tek ralli olma unvanını elinde bulunduran Pirelli Rallisi, aynı zamanda sezonun ilk toprak rallisi de olacak. 
     Ralli merkezi ve servis alanı Sabancı Üniversitesi olarak belirlenen yarışta, Royal, Karatepe, Alacafındık ve Gökbey etaplarını 2’şer kez geçecek olan ekipler, birinci ve dördüncü etabın birleştiği 
     27 kilometrelik Royal İstanbul etabıyla ilk günü 
     tamamlayacaklar. Pilotlar iki günlük ralli sonunda 135.54 kilometresi özel etap olmak üzere, toplam 323.72 kilometre yol kat edecek. 26. Pirelli Rallisi, 8 Mayıs Pazar günü saat 13.00’te Sabancı Üniversitesi’nde son bulacak. Ödül töreni aynı akşam saat 19.30’da Mövenpick Oteli’nde gerçekleştirilecek. 
     
</TEXT>
</DOC>
