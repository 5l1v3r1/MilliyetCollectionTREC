<DOC>
<DOCNO> 320286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun23.html </URL>
<DATE> 2005/03/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
4. Türkmen Kurultayı 22 Nisan'da Kerkük'te... 
</HEADLINE>
<TEXT>

     Irak Türkmen Cephesi ITC Meclis Başkanı Sadettin Ergenç, 4. Türkmen Kurultayı'nda Türkmen gruplarını bir araya getirmeyi amaçladıklarını söyledi. 
     Ergenç, Irak Türkmen Aşiretleri ve Ayan Birliği toplantı salonunda düzenlenen toplantıda, 4. Türkmen Kurultayı'nın 22-24 Nisan'da Kerkük'te yapılacağını belirtti. 
     Irak'taki Türkmenlerin farklı siyasi parti ve gruplara ayrıldığını ifade eden Ergenç, kurultay sonucunda bütün Türkmenleri tek çatı altında toplamayı düşündüklerini kaydederek şöyle dedi 
     ''Seçim sonuçlarını kendi aramızda değerlendirdik. Irak'ta yaşayan Türkmenler, farklı siyasi partilerde ve oluşumlarda bir araya geliyor. Kurultayda Irak'taki Türkmen gruplarını bir araya getirmeyi amaçlıyoruz. Bu konuda tüm Türkmen partilerine ve sivil toplum örgütlerine birlik çağrısı yapacağız. Kapımız bütün samimi Türkmenlere açıktır. Yeter ki milli meselemize zararları olmasın. Biz milletimizin birlik ve beraberliğini istiyoruz.'' Toplantıya Irak'taki ITC il başkanları ve sivil toplum örgütleri temsilcileri katıldı. 
     
</TEXT>
</DOC>
