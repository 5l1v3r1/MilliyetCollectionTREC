<DOC>
<DOCNO> 321796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun53.html </URL>
<DATE> 2005/03/08/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
FSB başkanı, Putin'e Mashadov'un öldürüldüğünü rapor etti 
</HEADLINE>
<TEXT>

     Rus Federal Güvenlik Servisi FSB Başkanı Nikolay Patruşev, Rusya Devlet Başkanı Vladimir Putin'e, Çeçen Lider Aslan Mashadov'un öldürüldüğünü rapor etti. 
     İnterfaks, FSB Başkanı Patruşev'in bu akşam saatlerinde Putin'e Mashadov'un öldürüldüğü haberlerinin doğru olduğunu bildirdiğini duyurdu. 
     Mashadov'un çatışmada öldürüldüğüne dair haberleri teyit eden Patruşev, Mashadov'un, Çeçenistan'ın Tolstoy Yurt kasabasında bir eve düzenlenen baskında öldürüldüğünü ve cesedinin teşhis edildiğini kaydetti. 
     Patruşev, Rus güvenlik güçlerinin, baskın sırasında herhangi bir yaralı veya kayıp vermediğini de belirtti. 
     Putin, Patruşev'e cesedin teşhisi için ek uzman incelemesi yapılması talimatı vererek, ''Eğer bu haberler teyit edilirse, operasyona katılan herkese devlet nişanı verilecek'' diye konuştu. 
     Çeçenistan Başbakan Yardımcısı Ramazan Kadirov da yaptığı açıklamada, Mashadov'un ölümünün bir kaza olduğunu belirterek, ''Güvenlik güçleri kendisini canlı yakalamaya çalıştı. Ancak bir silahın yanlış kullanımı yüzünden öldü'' demekle yetindi. 
     Kadirov, sırada Çeçen Komutan Şamil Basayev'in olduğunu belirterek, Basayev'in de mutlaka öldürüleceğini söyledi. 
     
</TEXT>
</DOC>
