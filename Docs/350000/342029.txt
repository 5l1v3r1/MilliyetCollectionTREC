<DOC>
<DOCNO> 342029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonyas20.html </URL>
<DATE> 2005/05/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gözbebeğinden kimlik tespiti başladı 
</HEADLINE>
<TEXT>

     ABD’de terörizmle mücadele kapsamında uzun zamandır tartışılan gözbebeğinden kimlik tespiti uygulamasının Florida eyaletindeki Orlando Uluslararası Havaalanı’nda başlatıldığı bildirildi. Yerel televizyon kanalı Local 6 News’ın haberine göre, havaalanında kullanılmaya başlanan yüksek teknoloji ürünü gözbebeği tarama cihazlarıyla terörist olduğundan şüphelenilen kişilere karşı ikinci bir güvenlik çemberi oluşturulması amaçlanıyor. 
     Özel bilgisayarlar yardımıyla yolcuların her iki gözbebeğinin de tarandığı belirtilirken, gözbebeğinden kimlik tespitinin en güvenilir biyometrik bilgileri sağladığı ifade ediliyor. Uygulama çerçevesinde havaalanı çalışanlarının da gözbebeği taramasından geçirilerek, elde edilen bilgilerin kaydedildiği belirtiliyor. 
     ABD’de ilk kez Orlando havaalanında uygulamaya koyulan yöntemin, 90 günlük deneme süresi sonunda ABD’deki bütün havaalanlarında 
     uygulamaya geçeceği ifade edildi. 
     
</TEXT>
</DOC>
