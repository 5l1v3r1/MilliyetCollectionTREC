<DOC>
<DOCNO> 323831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas17.html </URL>
<DATE> 2005/03/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sahte sigara gerçeğinden daha zararlı .. 
</HEADLINE>
<TEXT>

     Trakya Üniversitesi Tıp Fakültesi Hastanesi Göğüs Hastalıkları Anabilim Dalı Öğretim Üyesi Doç. Dr. Celal Karlıkaya, ''Bilinen ve ruhsatlı ülke tekelleri veya çok uluslu firmalar dışında daha önce sigara üretmemiş kimselerin, bilinmeyen yöntemlerle oluşturup, gizlice pazara sürdükleri sigaralar sahtedir'' dedi. 
     Doç. Dr. Karlıkaya, güvenli sigara olmadığını, her sigaranın arsenik ve siyanür içerdiğini, kaçak ve sahte sigaralarda bazı maddelerin daha yüksek oranda bulunabileceğini söyledi. 
     Bilinen sigara üreticilerin fabrikalarında üretilen, ülkelere vergi vermemek için hızlı rota değişiklikleriyle izleri kaybettirilen sigaraların ise kaçak olduğunu belirten Doç. Dr. Karlıkaya, bu operasyonlarda çoğu zaman organize suç örgütlerinin taşeron olarak kullanıldığını ifade etti. 
     Sigaraların üçte birinin kaçakçılıkla satıldığını iddia eden Doç. Dr. Karlıkaya, şunları kaydetti 
     ''Bu, yılda 355 milyar sigaranın kaçakçılıkla satıldığı anlamına gelmektedir. 1990'lı yıllarda, İngiliz hükümetine kaçak sigaralar yılda 3 milyar sterlin zarara neden olmuştur. 
     Kaçak sigaralarla ruhsatlı sigaralar, aynı maddeleri içerir, ancak bazı maddeler daha fazla oranda olabilir. İngiltere'de ele geçirilen sahte sigaralarda, kadmiyum 5 kez, arsenik 6 kez yüksek bulunmuştur. Katran oranın yüzde 160, nikotin oranının yüzde 80, karbonmonoksit oranının yüzde 133 daha fazla olduğu saptanmıştır.'' Sigara kaçakçılığından yararlananların başında organize suç örgütlerinin geldiğini vurgulayan Doç. Dr. Karlıkaya, ''Sigaralarını vergisiz olarak değişik ülkelere sokan, düşük fiyatla çocuk ve gençlere ulaştırabilen sigara firmaları da bu akıştan zararlı çıkmayacaklardır'' diye konuştu. 
     Karlıkaya, sigara şirketlerinin kaçakçılığın ülkeler arasındaki fiyat farklarından doğduğunu iddia ederek, hükümetlerden vergileri düşük tutmalarını istediklerini ifade etti. 
     
</TEXT>
</DOC>
