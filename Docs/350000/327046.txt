<DOC>
<DOCNO> 327046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko53.html </URL>
<DATE> 2005/03/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Geçen hafta İMKB'de hisse senetleri ortalama yüzde 0.61 değer kazandı 
</HEADLINE>
<TEXT>

     İMKB'de işlem gören hisse senetleri haftalık bazda ortalama yüzde 0.61 oranında değer kazandı. 
     İstanbul Menkul Kıymetler Borsası İMKB Bileşik Endeksi, haftalık bazda 154.09 puan artarak 25,348.51 puandan 25,502.60 puana yükseldi. 
     Geçen hafta, döviz türleri artarken, altın fiyatlarında sakin bir seyir yaşandı. 
     24 ayar külçe altının gram satış fiyatı haftalık bazda değişmezken, Cumhuriyet altınının satış fiyatı yüzde 0.40 oranında artış gösterdi. 
     Önceki hafta sonu 18.60 YTL olan 24 ayar külçe altının gram satış fiyatı aynı kalırken, 125.50 YTL olan Cumhuriyet altınının satış fiyatı 126.00 YTL'ye yükseldi. 
     Geçen hafta YTL karşısında tüm döviz türleri değer kazandı. 
     Bugün kapanışta Amerikan Doları'nın satış fiyatı haftalık bazda yüzde 2.65 oranında değer kazanarak 1.3550 YTL'ye, Avro'nunki yüzde 0.23 oranında değer kazanarak 1.7550 YTL'ye yükseldi. 
     Yatırım fonlarına katılma belgeleri geçen hafta ortalama yüzde 0.07 oranında artış kaydetti. A tipi endeks haftalık bazda yüzde 0.29 oranında, B tipi endeks yüzde 0.02 arttı. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.28 ile yüzde 0.33 arasında gerçekleşti. 
     Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 0.30 ve 1 aylık mevduatta yüzde 0.27 oldu. 
     Önceki hafta sonunda ortalama faizleri yüzde 15.8 dolayında olan haftalık reponun net getirisi de yüzde 0.23 olarak gerçekleşti. 
     
</TEXT>
</DOC>
