<DOC>
<DOCNO> 328214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo18.html </URL>
<DATE> 2005/03/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şenol Güneş Yanlış anlaşılır diye Gürcistan'a gitmedim 
</HEADLINE>
<TEXT>

     Trabzonspor Teknik Direktörü Şenol Güneş, Polonya'da Zurawski dışında bir görüşmelerinin olmadığını söyledi. 
     Futbolcu izlemek üzere hafta içinde Polonya'ya giden ve Polonya ile Azerbaycan milli takımları arasındaki karşılaşmayı izleyen Güneş, Mehmet Ali Yılmaz Tesisleri'nde basın toplantısı düzenledi. 
     Güneş, bütün mevkiler konusunda oyuncu arayışlarının bulunduğunu, gelecek sezonla ilgili az, ancak kaliteli oyuncular almak istediklerini belirterek, ''Polonya'da Zurawski dışında görüşmemiz olmadı. Onun ismi dışında açıklanacak bir isim yok. Kulübün ekonomik menfaatleri de önemli. Polonya Milli Takımı yaşlı oyunculardan kurulu bir takım ve 2-3 oyuncu alınması lüks olur'' dedi. 
     Polonya ile Azerbaycan arasındaki karşılaşmanın kaliteli geçmediğini savunan Güneş, ''Ümit milli maçlarını da izledim. O maç da kötü geçti. Azerbaycan savunmasında bir oyuncuya baktım, o da kötü oynadı. Sadece bu maçı düşünsem Zurawski'yi de almam. Zurawski başarısız gözükmesine karşın kaliteli bir oyuncu. Frankowski, iyi oyuncu, goller attı, ancak Trabzonspor'un almak istediği oyuncu değil'' diye konuştu. 
     
     SZMYKOWİAK'A ÖVGÜ 

     Teknik direktör Güneş, devre arasında aldıkları Polonya Milli Takımı oyuncusu Szmykowiak'ın Azerbaycan karşısında iyi bir performans gösterdiğini ifade ederek, şöyle konuştu 
     ''Maça bakılırsa, alınacak tek oyuncu Szmykowiak derim. Takıma da git gide uyum sağlıyor. Karakter olarak da oturdu. Ama onu olduğunun üstünde gösterirsek sıkıntı olur. Takıma, Anelka'nın Fenerbahçe'ye verdiği faydadan daha fazla fayda verdi. Ama kağıt üzerine bakıldığı zaman, Anelka daha değerli bir oyuncu gözüküyor.'' 
     
     ''KİMSEYİ BIRAKMA DÜŞÜNCESİNDE DEĞİLİM'' 

     Bordo-mavili takımın 21 futbolcusunun bulunduğunu belirten Güneş, ''Bu sayıyı az tutarak, gelecek yılla ilgili oyuncuları daha iyi tanımak, gelecek yılın altyapısını oluşturmak istedik. Sayısal anlamda zaten az futbolcumuz var. Hiçbir oyuncumu da bırakma düşüncesi içinde değilim. Mayıs'tan önce de futbolcu transferi konusunda açıklama yapmayı doğru bulmuyorum. Çünkü o zamana kadar bir oyuncunun durumunun ne olacağı belli değil'' dedi. 
     Alternatif futbolcularına gelen transfer önerileriyle ilgili olarak da Güneş, ''Bu futbolcuların sözleşmeleri var. Neden kulübe öneri getirmiyorlar Futbolcuların kulüpleriyle sorun çıkarmalarını ve böylece transferlerini gerçekleştirmek istiyorlar. Bu çirkin bir ticaret'' diye konuştu. 
     
     FATİH'E KORUMA 

     Güneş, milli takımın Arnavutluk karşısındaki oyunu nedeniyle Fatih'in eleştirilmesiyle ilgili olarak, ''Bizce eleştiriler konusunda acımasızlık yapılıyor. Oyuncu ve Trabzonspor, bu konuda kendi haklarını savunmaya çalışsa da gündemde o kadar yer almıyor. Fatih, maçtan önce yılın futbolcusu ve sporcusu seçildi. Üç gün sonra ise al aşağı yapılmak için gayret gösteriliyor. Fatih, o yeri işgal etmedi ki'' dedi. 
     Fatih'in oyun olarak eleştirilebileceğini ve bunu kendisinin de yapabileceğini ifade eden Güneş, şöyle konuştu 
     ''Beğenmediysek, beğenmedik diyebilirdik. Hücumda, pozisyon neydi, hoca ne görev verdi, belli değil. Orta sahada Yıldıray, Emre iyi diyorsun. Belki Fatih'in boşalttığı yerde hep Yıldıray vardı. Buna bakmadan, bilmeden neden konuşuyorsunuz Tabii Fatih'ten gol atmayı, gol attırmayı bekleyebilirsiniz. Bunları demek hakkındır. Bunu sıradan hale dönüştürüp de buna şans verildi, kullanamadı. Bir başka kişinin alternatifi derseniz, gerginliği artırırsanız, bu ne Fatih'e ne de ülke futboluna bir yarar getirir. Fatih, milli takımın oyuncusudur, değerli ve önemlidir, onu sahiplenmek gerekir. Benim oyuncumu yarışma içindeyken sıradan hale dönüştürüp onu beğenmezken Avrupa kulüplerine gidecek zaten denilmesini de komik buluyorum.'' Güneş, milli takımın Gürcistan ile yapacağı maçı izleme düşüncesinden vazgeçtiğini de kaydederek, '' Gürcistan milli takımına teşvik primi bile gönderildi biçiminde söylentiler yapılıyor. Çok gergin bir ortamda kendimi korumak adına Gürcistan'a gitmedim'' diye konuştu. 

     
</TEXT>
</DOC>
