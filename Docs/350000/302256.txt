<DOC>
<DOCNO> 302256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo29.html </URL>
<DATE> 2004/12/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İstanbulspor'un satışına Federasyon engeli 
</HEADLINE>
<TEXT>

     Futbol Federasyonu, Tasarruf Mevduatı Sigorta Fonu'nun TMSF satışa çıkardığı İstanbulspor A.Ş'nin varlık satışına izin vermedi. 
     İstanbulspor A.Ş. Genel Müdürü Ergün Yücel, A.A muhabirine yaptığı açıklamada, satış işlemleriyle ilgili Futbol Federasyonu'ndan istedikleri görüş yazısının bugün akşam saatlerinde ellerine ulaştığını belirterek, ''Yazıda Futbol Federasyonu, İstanbulspor A.Ş'nin varlık satışına izin vermiyor ve hisse satışı yapabileceğimizi belirtiyor. Düşündüğümüz türde satış yöntemini Futbol Federasyonu onaylamadı'' diye konuştu. 
     Bu akşam Hukuk Kurulu olarak bir toplantı yapacaklarını kaydeden Yücel, ''Önce verilen cevabın hukuki açıdan ne anlama geldiğini görüşeceğiz. Sonra gereken açıklamaları yaparız. Şu anda satışa uygun bir ortam yok'' dedi. 
     
     RESMİ TALİP 9 
     Ergün Yücel, İstanbulspor Kulübü'nü almak için son olarak adını vermek istemeyen bir işadamının, avukatını yollayarak, menajer Saffet Sancaklı'nın ise bizzat gelerek kulübe talip olduğunu ve gizlilik anlaşmalarını da imzaladıklarını kaydetti. 
     Daha önce avukatı aracılığıyla talip olan işadamı Murat Beyazıt'ın da bugün resmi başvurusunu yaptığını ifade eden Yücel, ''Bu şekilde taahhütname verip gizlilik anlaşması imzaladığımız kişi sayısı 9'a çıktı'' dedi. 
     
</TEXT>
</DOC>
