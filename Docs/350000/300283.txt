<DOC>
<DOCNO> 300283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo14.html </URL>
<DATE> 2004/12/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Galatasaray'ın en hırçın futbolcusu Hasan Şaş oldu 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk yarısını ikinci sırada tamamlayan Galatasaray'da en hırçın futbolcu, geçen sezon gibi Hasan Şaş oldu. 
     Sarı-kırmızılılarda Hasan, ilk yarıdaki maçlarda 4 sarı kart görürken, bu futbolcu geçen sezon sonunda da 1 kırmızı, 7 sarı kartla takımının kart rekortmeni olmuştu. 
     Hasan'ın yanı sıra Conceiçao, Cihan, Hakan Ünsal, Mondragon, ve Orhan da 3'er sarı kart görerek, ilk yarıda en fazla kart gören oyuncular oldular. 
     Sarı-kırmızılı ekipte Tomas, Saidou, Baliç, Ümit, Necati, Sabri ve Ayhan da 2'şer sarı kart gördüler. 
     ''Cim Bom''da yıllarca kart görmeyerek en centilmen futbolcular arasında yer alan Ergün ise sezonun ilk yarısında tek sarı kartını Trabzonspor maçında gördü. 
     Galatasaraylı futbolcular, ilk yarıda hiç kırmızı kart görmezken, sarı-kırmızılı takım en centilmen ekipler arasına girdi. 
     
     CENTİLMENLER 
     Galatasaray'da ilk yarıda forma giyen futbolculardan Song, Petre, Hakan Şükür, Arif, Suat ve Cafercan kart görmeyerek, ''centilmenler'' listesine adlarını yazdırdılar. 
     ''Cim Bom''da Volkan, Bülent ve Ergün ise birer sarı kart gördü. 
     
     KART TABLOSU 
     Galatasaraylı futbolcular, 2004-2005 sezonunun ilk yarısındaki 17 maçta toplam 36 sarı kartla cezalandırıldı. 
     Futbolcular, Samsunspor ve Denizlispor maçlarında hiç kart görmedi. En fazla kart görülen maçlar ise 4'er kartla Trabzonspor ve Ankaragücü maçları oldu. 
     
</TEXT>
</DOC>
