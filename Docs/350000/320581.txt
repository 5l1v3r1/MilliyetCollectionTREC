<DOC>
<DOCNO> 320581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/spor/spo03.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçına farklı kadro 
</HEADLINE>
<TEXT>



Hagi'den değişiklik 
GALATASARAY Teknik Direktörü Hagi, Diyarbakırspor kupa maçında sahaya sürdüğü on biri Beşiktaş derbisinde değiştirmenin planlarını yapıyor. Rumen teknik adamın, form grafiğiyle gözdolduran Ayhan'ı, ezeli rakiplerine karşı ilk on birde oynatmaya hazırlandığı öğrenildi. Hasan Kabze'nin yerine iyileşen Hakan Şükür, Bülent'in yerine de kupada dinlendirilen Tomas sahaya çıkacak. 

Tek idman yaptılar 
SARI-Kırmızılılar Beşiktaş derbisinin hazırlıklarını dün yaptıkları tek çalışma ile sürdürdüler. Basına kapalı yapılan ve bir saat süren taktik idmana, sakatlığı nedeniyle Hakan Ünsal katılmadı. Diyarbakırspor ile oynanan Türkiye Kupası maçında sakatlık geçiren Orhan ise takımdan ayrı olarak çalıştı. Orhan'ın, sağlık ekibi tarafından maç gününe kadar kontrol altında tutulacağı bildirildi. 


</TEXT>
</DOC>
