<DOC>
<DOCNO> 328207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo11.html </URL>
<DATE> 2005/03/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Memo, 25 sayıyla takımının en skoreri oldu... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 11 maçla devam edildi. 
     Batı Konferansı Kuzeybatı Grubu'nda son sırada bulunan ve Play-Off şansını yitiren Utah Jazz, Mehmet Okur'un iyi oyununa karşın sahasında Houston Rockets'a 99-85 yenildi. 
     Jazz'da Mehmet Okur, ilk beş arasında başladığı maçta 37 dakika forma şansı bulurken, 25 sayı, 6 ribaunt ve 2 top çalmayla takımının en skorer oyuncusu oldu. Okur, 2 sayılık atışlarda 11'de 8, serbest atışlarda ise 10'da 9 isabet yakalarken, 1 kez denediği 3 sayılık atışta potayı isabet ettiremedi. Ligde 48. maçını kaybeden Jazz'da 18 sayı ve 9 ribauntla oynayan Matt Harpring ile 12 sayı atan Kirk Snyder'ın çabaları galibiyet için yeterli olmadı. 
     Batı Konferansı'nda Play-Off şansını sürdüren Houston Rockets'ta sezon başında takıma dahil olan geçen yılın sayı kralı Tracy McGrady, 44 sayı, 6 ribaunt ve 4 asistle maçın en skoreri oldu. Mike James 16, Çinli dev pivot Yao Ming ise 15 sayıyla takımlarına galibiyeti getirdi. 
     
     MAGIC, SAHASINDA ATLANTA HAWKS'I 109-102 YENDİ 

     Doğu Konferansı'nda Play-Off mücadelesi veren Orlando Magic, Hidayet Türkoğlu'nun sakatlığı nedeniyle kadroda yer almadığı karşılaşmada Atlanta Hawks'ı 109-102 yenmeyi başardı. 
     Bu sezon Orlando Magic'e transfer olan Hidayet, geçen hafta sakatlanmış ve normal sezonu kapatmıştı. 
     Magic, Atlanta Hawks'ı yenerek ligde 3 maç sonra yeniden galibiyetle tanışırken, son 12 maçta 2. galibiyetini aldı. Steve Francis'in 30 sayı, 10 asist ve 6 ribauntla takımının en skoreri olduğu karşılaşmada, Dwight Howard 17 sayı ve 11 ribauntla, Grand Hill ise 16 sayı ve 10 ribauntla ''double double'' yaparak takımlarının galibiyetine katkı sağladılar. 
     Ligde çıktığı son 11 maçı kaybeden ve 23 maçtan sadece 1 galibiyet çıkarabilen Atlanta Hawks'ta 6 oyuncu çift haneli rakamlara ulaştı. Josh Smith ve Josh Childress'in 14'er sayılık performansları yenilgiyi engelleyemedi. 
     Ligde diğer maçlarda alınan sonuçlar şöyle 
     New Jersey Nets-Charlotte Bobcats 95-91 . 
     Dallas Mavericks-Detroit Pistons 95-88 . 
     Indiana Pacers-Milwaukee Bucks 90-76 . 
     Chicago Bulls-Memphis Grizzlies 94-86 . 
     Phoenix Suns-Denver Nuggets 123-114 . 
     Cleveland Cavaliers-New Orleans Hornets 109-108 . 
     Washington Wizard-Portland Trail Blazers 114-106 . 
     Sacramento Kings-Philadelphia 76ers 123-109 . 
     Golden State Warriors-New York Knicks 108-100 . 

     
</TEXT>
</DOC>
