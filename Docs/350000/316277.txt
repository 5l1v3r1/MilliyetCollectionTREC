<DOC>
<DOCNO> 316277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/guncel/gun05.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ters asarak protesto 
</HEADLINE>
<TEXT>


Pendik Belediyesi Kültür Merkezi'ndeki sergide fazla açık bulunan tablolar kaldırılmak istenince, sergiye katılan Soylu ve Balkır, eserlerini ters asarak protestoda bulundu 

GÖKHAN KARAKAŞ İstanbul 

Pendik Belediyesi Mehmet Akif Ersoy Kültür Merkezi'nde sergilenen yağlıboya resimlerden 6'sının "fazla açık" bulunduğu için kaldırılması istenince, 2 ressam eserlerini 2 gün ters asarak protesto etti. Resim sergisinde 4 çıplak kadın sembolüyle 2 soyut çalışmanın ters çevrilmesine kadar giden tartışma iddiaya göre, genç ressamlar Gönül Soylu ile Umut Balkır'ın, 32 tablolarının bulunduğu sergiyi 14 Şubat'ta açmalarıyla başladı. Soylu, sonraki gelişmeleri şöyle anlattı 
"Sergiyi açtığımız ilk gün hiçbir sorun yaşanmadı. Sadece 6 tablonun yeri değiştirilerek daha az görülen bir köşeye konuldu. Fakat ertesi gün, kültür merkezi yetkilisi beni arayarak 6 tablonun sakıncalı bulunduğunu ve kaldırılmasının istendiğini söyledi. Biz de Balkır'la resimleri kaldırmayacağımızı ters çevirerek uygulamayı protesto edeceğimizi söyledik. 2 gün resimler ters çevrili olarak sergilendi." 
Ters resimleri görenlerin tepki gösterdiğini ifade eden Soylu, "Resimleri kaldırmayı belediye yetkilileri istemiş. Kamuoyu baskısı olmasaydı resimler ters sergilenmeye devam edecekti. Beni arayan Kültür İşleri Müdürü Sadettin Güçlü, resimleri normal haline getirdi" diye konuştu. 

AKP sorun yaratmaz sandık 

Fazla açık bulunarak resmi kaldırılmak istenen ressamlardan Balkır da, "Sergiyi açarken belediyenin AKP'li olmasının sorun yaratmayacağını sanıyorduk" dedi. Pendik Belediyesi yetkilileriyse, tabloların kaldırılması yönünde kendilerinin bir talepte bulunmadığını öne sürdü. 


</TEXT>
</DOC>
