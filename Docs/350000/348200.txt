<DOC>
<DOCNO> 348200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko08.html </URL>
<DATE> 2005/06/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Koç Topluluğu, Alman ekonomi dergilerinde... 
</HEADLINE>
<TEXT>

     Alman ekonomi dergisi Manager Magazine, Haziran sayısında Koç Topluluğu ve Türkiye ile ilgili bir habere yer verdi. 
     Koç Holding'den yapılan açıklamaya göre, ''Avrupa'nın Fabrikası'' başlığını taşıyan haberde, Koç Holding Üst Yöneticisi Bülend Özaydınlı ile yapılan söyleşi de yer aldı. 
     Avrupa Birliği adayı Türkiye'nin Batı Avrupa pazarlarını fethetmeye hazırlandığı ifade edilen haberde, Avrupa sınırlarını zorlayan Türkiye'nin bu yaklaşımını en güçlü şekilde sürdürenlerden birinin de Koç Topluluğu olduğu kaydedildi. 
     Koç'un, Grundig ve Beko gibi markalarla Avrupa'yı hakimiyetine aldığı, pek çok Türk şirketinin de üretimde Avrupa'yı zorladığının kaçınılmaz bir gerçek olduğu vurgulanan haberde, ketçaptan, otomobile, benzinden, pastaneye kadar değişen bir yelpazede hizmet ve ürün sunan Koç Grubu'nun 100 aşkın şirket ile Türkiye de sürdürdüğü çalışmalarını Avrupa'ya taşıdığı ifade edildi. 
     
     HER 4 ALMAN'DAN BİRİNİN EVİNDEKİ TV BEKO 
     Her 4 Alman'dan birinin evindeki televizyonun markasının Beko olduğu dile getirilen haberde, şu değerlendirmeye yer verildi 
     ''Bunun nedeni ise açık, Gümrük Birliği'nden sonra, Türkiye yatırımlarını üretime kaydırdı ve çok başarılı oldu. Özellikle beyaz eşya konusunda Türkiye'nin bunaltıcı rekabeti, Alman üreticileri kara kara düşündürüyor. Çin ve Kore'ye rağmen Türkiye çok başarılı. 
     Arçelik gibi çok bilinen ve sevilen bir markaya sahip olduğu için de gururlu olan Koç, Beko ile dünya pazarlarını yakaladı bile. Üretiminin yüzde 80'i yurt dışına satılmakta.'' Koç Holding Üst Yöneticisi Bülend Özaydınlı'nın, başarıyla, hedefe odaklanmış olarak yola devam ettiklerini belirttiği haberde, ''Yağmur ve sise rağmen, şunu söylemek mümkün gerek Koç'un gerekse Türkiye'nin yüzü daima Avrupa'ya dönük'' denildi. 
     
</TEXT>
</DOC>
