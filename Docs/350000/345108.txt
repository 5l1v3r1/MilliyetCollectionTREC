<DOC>
<DOCNO> 345108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo50.html </URL>
<DATE> 2005/05/23/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Ve muhteşem final için takımlar İstanbul'da... 
</HEADLINE>
<TEXT>

     Avrupa Şampiyonlar Ligi finalinde 25 Mayıs Çarşamba günü Atatürk Olimpiyat Stadı’nda karşılaşacak olan İtalya’nın AC Milan ve İngiltere’nin Liverpool takımları İstanbul’a geldi. 
     Her iki ekip de özel uçakla Atatürk Havalimanı’na gelirken, önce AC Milan, 10 dakika sonra da Liverpool’u taşıyan uçak alana indi. 
     Kafileler, pasaport kontrolünden çıkışlarında UEFA yetkililerince çiçeklerle karşılandı. 
     AC Milan kafilesi polis kordonu eşliğinde kendilerini bekleyen otobüse götürülürken, havalimanında bulunan bazı futbolseverlerin ilgisiyle karşılaştı. Milanlı teknik heyet ve futbolcular, bir açıklama yapmadan kendilerini bekleyen otobüse binerek, eskort eşliğinde konaklayacağı Polat Renaissance Otel’e gitti. 
     AC Milan’ın ardından Liverpool takımı da aynı güvenlik önlemleri altında, iki grup halinde kendilerini bekleyen otobüse götürüldü. 
     Havalimanında bulunan bir grup İngiliz taraftar, takımlarına sevgi gösterisinde bulunup, oyunculardan imza almaya çalıştı. İngiliz ekibi, buradan kalacağı Crowne Plaza Otel’e gitti. 
     İki takımın gelişi nedeniyle havalimanında yoğun güvenlik önlemleri alındığı gözlenirken, vatandaşlar ve gazeteciler, oyunculara yaklaştırılmadı. Takımların gelişini Türk ve yabancı çok sayıda gazeteci takip etti. 
     
     YARIN ÇALIŞACAKLAR 

     AC Milan ve Liverpool takımları, final maçı için maçın oynanacağı Atatürk Olimpiyat Stadı’nda yarın çalışacak. 
     Milan, maç için son antrenmanını saat 18.30’da yapacak, saat 20.00’de de Liverpool çalışacak. 
     Bu arada, AC Milan Teknik Direktörü Carlo Ancelotti, Atatürk Olimpiyat Stadı’nda yarın saat 11.30’da basın toplantısı yapacak. 
     Liverpool Teknik Direktörü Rafael Benitez de basın toplantısını aynı statta saat 12.30’da düzenleyecek. 
     
     GALLİANİ "KUPAYI GÖTÜRMEK İSTİYORUZ" 

     AC Milan Kulübü Başkan Yardımcısı Adriano Galliani, 25 Mayıs Çarşamba gecesi Şampiyonlar Ligi Kupası’nı alarak İtalya’ya dönmek istediklerini söyledi. 
     Galliani, Atatürk Havalimanı’nda yaptığı açıklamada, İstanbul’da oldukları için duydukları mutluluğu dile getirirken, "Buraya gelmek için tam 1 yıldır bekliyoruz. Geldik, mutlyuz. Çarşamba gecesi kupayı alıp götürmek istiyoruz. Bu kupa, Milan’ın yaşamındaki 7. Şampiyonlar Ligi kupası olacak" dedi. 
     Takımda, sakat Ambrosini dışındaki 24 futbolcunun da maça hazır ve teknik ekibin istediklerini yapacak durumda olduğunu ifade eden Galliani, Türk futbolu için de "Gelişip büyüyor. Milli Takım da kendini geliştiriyor" açıklamasını yaptı. 
     Galliani, bir soru üzerine, "İstanbul tarihi bir kent. Osmanlı İmparatorluğu’nun başkenti olmuş. Futbolun da başkenti olabilir" açıklamasını yaptı. 
     
</TEXT>
</DOC>
