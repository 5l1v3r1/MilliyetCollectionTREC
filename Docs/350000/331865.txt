<DOC>
<DOCNO> 331865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/siyaset/axsiy01.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü 'yavşak' vakası 
</HEADLINE>
<TEXT>


Halkın Yükseliş Partisi lideri Yaşar Nuri Öztürk, paraları olmadığı için iktidara geleceklerini belirterek, "Biz para bulup yavşaklaşmayacağız" dedi 

SÜLEYMAN SAĞAT İzmir DHA 


Türk siyasi hayatına 13 yıl önce giren "yavşak" kelimesi, Halkın Yükseliş Partisi HYP Genel Başkanı Yaşar Nuri Öztürk'ün açıklamalarıyla üçüncü kez gündeme taşındı. 
Partisinin İzmir İl Başkanlığı'nın açılışına katılan Öztürk, paraları olmadığı için iktidara geleceklerini belirterek, "Türk siyasi hayatına 'yavşak' diye bir kelime girdi. Biz para bulup yumuşaklaşıp, yavşaklaşıp, başkalarının ve okyanus ötesi ülkelerinin istediği gibi bir parti olmayacağız. Yalnızca hakkı yenmiş insanların karşısında boynumuz eğridir. Onun dışında sertiz" dedi. 
Kimsenin kasasına, amblemine, masasına, ismine ve kadrolarına tenezzül etmediklerini, fikri ve maddi hiçbir mirasın üzerine konmadıklarını söyleyen Öztürk, "Demokrasiden bahsedeceksek, siyasetin finansmanını da halkın yapması gerekir. Halk karşılamazsa, o halk siyasetin finansmanını sağlayan birkaç kişinin sürüsü haline gelir" diye konuştu. 

İlk SHP'de patlak verdi 
İlk "yavşak" vakası, SHP'de patlak vermişti. Ocak 1992'de SHP Grup Başkan Vekili Onur Kumbaracıbaşı, Baykal'la arkadaşları için, "Partimize zarar veriyor, yavşak yavşak dolaşıyorlar" demişti. Mart 1993'te Devlet Bakanı Cavit Çağlar, ANAP Genel Başkanı Mesut Yılmaz hakkında, "Mesut yavşaktır. Beni konuşturmasın, onu sokağa çıkamaz hale getiririm" diye konuşmuştu. 

Yavşak 
Sözlük karşılığı Bit yavrusu 
Argo karşılığı Geveze, yılışık 


</TEXT>
</DOC>
