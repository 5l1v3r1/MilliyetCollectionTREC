<DOC>
<DOCNO> 301517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun09.html </URL>
<DATE> 2004/12/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Asya'daki deprem 790 atom bombasına bedel 
</HEADLINE>
<TEXT>

     DHA 

JEOFİZİK Mühendisleri Odası Adana Şube Başkanı Melih Baki, Güneydoğu Asya'da meydana gelen depremin boşalttığı enerjinin, 790 atom bombasının enerjisinden daha fazla olduğunu söyledi. 
     Merkezi Hint Okyanusu olan ve yarattığı tsunami dalgalarıyla binlerce kişinin ölümüne yol açan depremin, son 60 yılın en büyük depremi olduğunu belirten Melih Baki, yıkımının da büyük olduğunu söyledi. Depremin Türkiye'yle ilgisi bulunmadığını vurgulayan Melih Baki, "790 atom bombasına bedel bir enerjiyi boşaltan deprem, okyanusun 40 kilometre derinlerinde oldu. Güneydoğu Asya tektonik rejiminde oluşan bu deprem, tüm yerkürede sismik aktiviteye yol açtı. Farklı bir tektonik rejimde bulunan ülkemizde bu depremle ilintili yıkım teşkil edecek büyük bir depremi tetiklemesi beklenmiyor'' dedi. 
     Güneydoğu Asya'daki facianın, depremle ilgili erken önlem konusunu bir kez daha gündeme getirdiğini vurgulayan Melih Baki, "Deprem ve diğer afetlerin acısını fazlasıyla yaşayan ülkemiz, hiç zaman kaybetmeden afet ve deprem öncesi önlemleri kapsayan yasal düzenlemeleri bir an önce meclisten geçirmelidir. Emredici hükümler konularak oluşturulacak ulusal afet politikaları, ülkemizin bilim politikası içinde yer almalıdır'' diye konuştu. 
     
     DALGALAR 150 KM HIZLA KIYIYA VURDU 

     Endonezya, Malezya, Sri Lanka, Tayland, Hindistan, Bangladeş, Maldivler, Myanmar, Somali, Kenya ve Tanzanya’yı etkileyen korkunç tsunami dalgaları inanılmaz bir süratle sahil şeritlerini süpürdü. 
     Okyanus tabanının 40 kilometre derininde gerçekleşen dev sarsıntı, milyarlarca tonluk su kütlesini de harekete geçirdi. Saatte 800 kilometre hızla ilerleyen dalgalar, 1 buçuk saat sonra ulaştıkları Sri Lanka açıklarında aniden 200 kilometrelik hıza düştü. Ani yavaşlamanın etkisiyle 6 ile 10 metre yüksekliğe ulaşan dalgalar, 150 kilometre süratle kıyıya vurdu. Dalgaların 4 bin 600 kilometre uzaklıktaki Afrika’ya ulaşması ise 5 saati buldu. 
     
</TEXT>
</DOC>
