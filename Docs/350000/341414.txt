<DOC>
<DOCNO> 341414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/axspo01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göcek'te zirve 
</HEADLINE>
<TEXT>


Çalımbay, hastalığı nedeniyle Göcek'te dinlenen Başkan Yıldırım Demirören'in yanına gidecek, transfer konusundaki son durumu görüşecek. Beşiktaş'ta kalacak - gidecek isimler de bu toplantıda netleşecek 

BİLAL MEŞE 


Kartal'da transferin listesi Göcek'te şekillenecek. Siyah - Beyazlılar'ın bir süredir devam ettirdiği futbolcu arayışlarının bugünkü Yıldırım Demirören - Rıza Çalımbay zirvesinde sonuçlanacağı ifade edildi. 
Teknik Direktör Çalımbay, İzmir'deki dernekler toplantısı sırasında kısmi yüz felci geçiren ve dinlenmek için Göcek'te bulunan Demirören ve Futbol Şube Sorumlusu Kıvanç Oktay ile görüşmek için bugün Muğla'ya gidecek. 
Yıldırım Demirören'in özel yatında transferi masaya yatıracak olan Siyah - Beyazlılar, ilk etapta gidecek - kalacak futbolcuların kesin listesini ortaya çıkaracak. 
Daha sonra yabancılar konusundaki çalışmalarını Yıldırım Demirören'e aktaracak olan Rıza hoca, yurt içi transferlerde de anlaştığı isimlerle imza atılmasını isteyecek. 
Beşiktaş Teknik Direktörü, 28 Haziran'da başlayacak yeni sezon hazırlık kampına kadar tüm transferleri bitirip kampa tam kadro halinde gitmenin hesaplarını yapıyor. 
Öte yandan yönetim kurulu üyeleri dün akşam Etiler Yüzevler Restaurant'ta bir yemek yedi. 

Sivas'tan son kutlama 2-1 

Beşiktaş, Süper Lig vizesi alan Sivas ile Sami Yen'de yaptığı hazırlık maçını Ufuk ve Hakan'ın golleriyle kaybetti. Kartal'ın tek sayısı A.Hassan'dan geldi 

Siyah - Beyazlı takım, İkinci Lig A Kategorisi'nde mutlu sona ulaşarak, Süper Lig'de mücadele etme hakkını kazanan Sivasspor ile yaptığı hazırlık maçını 2-1 kaybetti. 
Karşılaşmayı Sivaslı olan Devlet Bakanı ve Başbakan Yardımcısı Abdüllatif Şener de izlerken, mahalli sanatçılar maç öncesi mini bir konser verdi. 
Ali Sami Yen Stadı'nda yaklaşık beş bin konuk taraftarın yer aldığı mücadelenin ilk golünü 4. dakikada Sivasspor'dan Ufuk attı. Beşiktaş, bu gole 50. dakikada Ahmed Hassan'ın penaltı sayısı ile yanıt verirken, son sözü 82'de Hakan'ın kafası belirledi. 
Kırmızı - Beyazlı taraftarlar hazırlık maçının programa alınması konusunda jest yapan Rıza Çalımbay'a büyük sevgi gösterilerinde bulundu. Sivas Belediye Meclisi'nin Çalımbay'ın ismini doğduğu Altıntabak Mahallesi 10. Sokak'a verme kararı aldığı açıklandı. Abdüllatif Şener "Tüm Sivaslılar adına kendisine teşekkür ediyorum" dedi. Alkış toplayan bir diğer Sivaslı İbrahim Toraman, Beşiktaş'ta sahaya kaptan olarak çıktı. 

Juanfran'ın feryadı 

İspanyol futbolcu, Beşiktaş'ta takım arkadaşlarının kendisini kasıtlı olarak sakatladığı iddiasında bulundu 

SÜLEYMAN HATISARU 

Büyük umutlarla Beşiktaş'a transfer edilen, ancak Del Bosque'nin gidişiyle birlikte bunalıma giren Juanfran, sakatlıklarının temelinde takım arkadaşlarının antrenmanlardaki kasıtlı sertliklerinin yattığını ileri sürdü. 
Sezon bitiminde bileti kesilecek olan İspanyol futbolcu, "Takım içinde bana karşı provokasyon var, ama isim vermem söz konusu olamaz. Özellikle son haftalarda sürekli sakatlanmamın temelinde bu arkadaşlar yatıyor. Antrenmanlarda bana bilerek sert giriyorlar. Ancak bunların kimler olduğu konusunda yorum yapmayacağım" diye konuştu. 

Çalımbay'la görüştü 
İspanyol futbolcunun dün Ümraniye'deki gelişmelerle ilgili Teknik Direktör Rıza Çalımbay ile görüştüğü de öğrenildi. Juanfran'ın, ayrıca takım içinde sadece kendisiyle Menajer - Kaptan Tayfur Havutçu'nun konuştuğunu, diğer arkadaşlarından ise hiçbir destek görmediğini de sözlerine ekledi. 

'Bir yere gitmem' 

Beşiktaş'tan uzaklaştırılacağı söylenen Berkant Göktan kesin konuştu "Mukavelem devam ediyor. Hiçbir yere gitmiyorum." Futbolun bir rekabet oyunu olduğunu hatırlatan genç oyuncu, "Siyah - Beyazlı formayı giymeden ayrılmayacağım. Her şeyden önemlisi çalışmak. Biraz da şansın olması gerekiyor. Nasıl bir futbolcu olduğumu ve nasıl başarı kazanacağımı herkese göstereceğim" diye konuştu. 

Ersen'de geri sayım 

FERAH IŞIK DHA 

Kartal, Denizlisporlu Ersen Martin'in işini bitiriyor. Yeşil - Siyahlı yönetimin 2 milyon euroda ısrar etmesi karşısında transferi beklemeye alan Siyah-Beyazlılar fiyat inince uzlaşma noktasına geldiler. 
Denizlispor Asbaşkanı Hasan Kıbrıslıoğlu, "Taraflar anlaşmak istiyor. Arada küçük pürüzler kaldı. Ersen Martin büyük bir aksilik olmazsa gelecek sezon Beşiktaş formasını giyecek'' dedi. Bu arada Futbol Şube Sorumlusu ve Transfer Komitesi Başkanı Turgut Dalaman, Almanya'nın Wolfsburg Kulübü'nün Ersen için sırada olduğunu tekrarladı. 
Beşiktaş'taki geleceği henüz netleşmeyen Carew için Paris Saint Germain'in ısrarı sürüyor. Devre arasında golcü oyuncuya talip olan Fransız kulübünün, önümüzdeki hafta hem Carew'in menajeri, hem de Beşiktaş'la masaya oturması bekleniyor. 

Başkan'ın vefası 

Ankara'da geçen hafta sırıkla atlama antrenmanı sırasında bileği kırılan Beşiktaş'ın atleti Efhanim Temizsoy, Başkan Yıldırım Demirören tarafından ameliyat ettirildi. Kulübün kiraladığı özel ambulansla Ankara'dan İstanbul'a getirilen Temizsoy, Memorial Hastanesi'nde Prof.Dr. Mehmet Aşık tarafından ameliyata alındı. Yaklaşık 1.5 saatlik başarılı bir operasyon geçiren 21 yaşındaki Temizsoy'un üç ay sonra yeniden antrenmanlara başlayabileceği öğrenildi. 

İbrahim'e operasyon 

Beşiktaş'ta sakatlığı nedeniyle uzun süredir forma giyemeyen İbrahim Üzülmez, dün burun ameliyatı geçirdi. Tecrübeli futbolcunun bugün taburcu olacağı ve iki - üç gün içerisinde çalışmalara başlayabileceği belirtildi. Bu arada Ahmet Dursun'un stres kırığı nedeniyle Almanya'ya kontrole gittiği bildirildi. 


</TEXT>
</DOC>
