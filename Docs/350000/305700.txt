<DOC>
<DOCNO> 305700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun02.html </URL>
<DATE> 2005/01/12/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Abhazya'da cumhurbaşkanlığı seçimi yapılıyor... 
</HEADLINE>
<TEXT>

     Gürcistan'dan tek yanlı bağımsızlık ilan eden Abhazya'da halk cumhurbaşkanlığı seçimi için TSİ 06.00'da sandık başına gitmeye başladı. 
     Muhalefet lideri Sergey Bağapş ve Abhaz Halk Partisi lideri Yakup Lakoba'nın yarıştığı seçimlerde 114 bin kayıtlı seçmen, 187 seçim bölgesinde oy kullanacak. 
     Bağapş ve eski başbakan Raul Hacımba, daha önce yaptıkları anlaşma gereği seçimlere aynı çatı altında giriyor. Bağapş'ın seçimi kazanması halinde Hacımba yardımcılığını üstlenecek. 
     Seçimde Rusya parlamentosunun alt kanadı Duma Başkan Yardımcısı Sergey Baburin ve diğer Rus milletvekilleri gözlemci olarak görev yapıyor. 
     Abhazya'da 3 Ekim 2004'te yapılan seçimi muhalefet lideri Bağapş'ın kazandığı açıklanmış, ancak Hacımba yanlılarının sokaklara dökülerek gösterilere başlaması üzerine seçimin tekrarlanmasına karar verilmişti. 
     
</TEXT>
</DOC>
