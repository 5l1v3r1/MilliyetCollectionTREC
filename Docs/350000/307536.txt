<DOC>
<DOCNO> 307536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo05.html </URL>
<DATE> 2005/01/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Cimbom, PSV'nin kanca attığı Necati'nin ücretine zam yapıyor 
</HEADLINE>
<TEXT>

     Geçtiğimiz sezon ortasında Adanaspor’dan transfer edilen ve bir yıllık süre içerisinde büyük çıkış gösteren Necati Ateş’in sezon başına 400 bin dolar aldığı ortaya çıktı. Özellikle ligin ilk yarısında attığı gollerle Cim Bom’u zirve yarışına ortak eden isimlerden olan golcünün düşük bir miktar aldığını düşünen idareciler, Necati’nin ücretine zam yapmayı planlıyor. Yöneticilerin genç futbolcunun menaceriyle ön görüşme yaptıkları öğrenildi. 
     
     Hollandalılar takipte 

     Attığı gollerle Avrupalılar’ın dikkatini çeken ve PSV Eindhoven ile Feyenoord gibi önde gelen Hollanda ekiplerinin takibinde olan Necati’nin ücretinin ikiye katlanması planlanıyor. Yönetimin, ücret artırımına giderken, sözleşmedeki opsiyonu da kullanarak mukavele süresini uzatmayı planladığı ifade edildi. Necati’nin Galatasaray’da oynamaktan mutlu olduğu, taraflar arasındaki görüşmelerin olumlu bir şekilde sonuçlanacağı bildirildi. 
     
</TEXT>
</DOC>
