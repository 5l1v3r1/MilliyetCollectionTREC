<DOC>
<DOCNO> 321045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo10.html </URL>
<DATE> 2005/03/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Formula 1'de ilk sıralama turunun galibi Fisichella... 
</HEADLINE>
<TEXT>

     Formula 1 Dünya Şampiyonası'nda sezonun ilk yarışı olan Avustralya Grand Prix'sinin ilk sıralama turu bu gece yapıldı. 
     Formula 1'in yeni kurallarına göre yapılan ilk sıralama turunun galibi, sezona iddialı hazırlanan Renault'un İtalyan pilotu Gaincarlo Fisichella oldu. 
     Yeni kurallara göre sıralama turları iki güne yayılacak. F1 takımları cumartesi günü ilk sıralama turlarını atarken, ikinci sıralama turu ise pazar günü yarıştan önce gerçekleştirilecek. Pilotların pistteki yerlerini bu iki sıralama turunun ortalaması belirleyecek. 
     
     FISICHELLA RAKİPLERİNE GÖZDAĞI VERDİ 
     Avustralya Grand Prix'si ile sezona merhaba diyen Formula 1'de, ilk sıralama turunu Renault'un İtalyan pilotu Giancarlo Fisichella, 1.33.171'lik derecesiyle ilk sırada tamamladı. 
     Toplam 5.303 kilometre uzunluğundaki Albert Park Pisti'nde, Toyota'nın yeni pilotu Jarno Trulli ikinciliği elde ederken, BMW Williams'ın deneyimli pilotu Avustralyalı Mark Webber, kendi ülkesinde en iyi üçüncü zamana imza attı. 
     İlk sıralama turlarında BAR Honda'nın Japon pilotu Takuma Sato kaygan zeminde spin atarak turunu tamamlayamazken, piste kuru zemin lastiğiyle çıkan Sauber Petronas'ın Brezilyalı pilotu Felipe Massa da turunu bitiremeden garajına geri döndü. 
     
     SCHUMACHER HAYAL KIRIKLIĞI YARATTI 
     Formula 1'in 7 kez dünya şampiyonu olan efsane pilotu Michael Schumacher ise ilk sıralama turunda en kötü dereceyi yaparak hayal kırıklığı yarattı. 
     Piste kuru zemin lastiğiyle çıkan ve aniden başlayan yağmura yakalanan Ferrari'nin Alman pilotu Michael Schumacher, 1.57.931'lik zamanlamasıyla son sırada yer aldı. Takım arkadaşı Brezilyalı Rubens Barrichello da 1.45.481'lik derecesiyle kendisine ancak 12. sırada yer bulabildi. 
     
</TEXT>
</DOC>
