<DOC>
<DOCNO> 307137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun36.html </URL>
<DATE> 2005/01/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
'Irak'ta bazı adaylar İran'dan fon sağlıyor' 
</HEADLINE>
<TEXT>

     Irak Savunma Bakanı Hazım Şaalan, 30 Ocak'ta yapılacak seçimlerde aday olan bazı kişilerin, İran'dan fon sağladığını söyledi. 
     Şaalan, El Arabiya televizyonuna yaptığı açıklamada, bu adayların yabancı ülkelerden ziyade Iraklılardan destek alması gerektiğini belirtti. Bakan Şaalan, İran'dan fon sağlayan adayların adlarını açıklamadı. 
     Bu adayların her birinin, ne kadar para aldığına ilişkin ellerinde belgeler olduğunu dile getiren Şaalan, Amerikan ve çok uluslu güç askerlerinin ülkede güvenliği sağlamasının önemine de işaret etti. 
     Şaalan, çok uluslu gücün ülkeden ayrılması halinde komşu ülkelerin bu boşluktan yararlanmaya çalışabileceğini belirterek, askerlerin geri çekilmesi yönündeki çağrıların İran, Suriye ya da bir diğer ülkenin ülkeye girmesi anlamına geleceğini söyledi. 
     
</TEXT>
</DOC>
