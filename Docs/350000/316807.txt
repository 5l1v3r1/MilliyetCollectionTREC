<DOC>
<DOCNO> 316807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonyas06.html </URL>
<DATE> 2005/02/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Madonna yeni filminde ücret almadan oynayacak... 
</HEADLINE>
<TEXT>

     Ünlü yıldız Madonna, yeni filminde Andy Warhol yapımlarının kadın kılığına girerek şöhret kazanan yıldızı Candy Darling'i canlandıracak. Madonna, uzun süredir hayalini kurduğu bu rol için ücret almayacak. 
     Internetteki ''moviehole'' sitesinin haberine göre, son yıllarda çevirdiği filmlerdeki oyunuyla eleştirmenlerden kırık not alan Madonna, kendini ispatlamak için umutlarını bu filme bağladı. 
     Özellikle ''Swept Away'' adlı yapımın başarısızlığından sonra yeniden beyazperdede görünmek için cesaret toplayamayan Madonna, hayranı olduğu Candy Darling'i canlandıracağı filmin yapımcılarına, ''yeter ki bu rolü verin, para istemiyorum'' teklifini götürerek rolü aldı. Filmin dayandığı hikayenin haklarını 20th Century Fox firmasının satın aldığı belirtildi. 
     Candy Darling'in yaşam öyküsünü konu alan bir başka filmde de ünlü oyuncu Drew Barrymore'un başrolü üstleneceği ifade edildi. 
     
     KİM BU CANDY DARLING 
     Film yapımcılarının ilginç yaşam öyküsü nedeniyle paylaşamadığı Candy Darling, 1948'de ''James Lawrence Slattery'' ismiyle hayata gözlerini açtı. 
     Gençlik yıllarında eşcinsel eğilimler gösteren ve Hollywood filmlerine büyük düşkünlük gösteren Darling, kadın kılığında barlarda gezmeye başladı. Dolaştığı mekanlarda kendine farklı isimler veren Darling, ilk olarak ''Hope Slattery'' ismiyle boy gösterdi. Daha sonra Hope Dahl, Candy Dahl, Candy Cane adlarını kullanan yıldız, sonunda ''Candy Darling'' isminde karar kıldı. 
     Darling, 1967'de kendisini yaratan isimle tanıştı Andy Warhol. Candy'nin rol aldığı ilk Warhol filmi 1968 yapımı ''Flesh'' oldu. Darling kısa bir rolde göründüğü bu yapımın başarısı üzerine 1971'de ''Women in Revolt'' adlı bir başka Andy Warhol filminde başrolü üstlendi. 
     Bu iki filmin ardından bağımsız sinemanın değişik örneklerinde rol alan Darling, ''Brand X'', ''Silent Night'', ''Bloody Night'' adlı filmlerde boy gösterdi. Darling, Jane Fonda ile ''Klute'', Sophia Loren ile ''Lady Liberty'' adlı filmlerde rol aldı. 
     Marilyn Monroe'yu andıran platin sarısı saçları, bol rimelli kirpikleri ve bembeyaz pudraya bulanmış yüzüyle tarz yaratan Darling, 1974 yılında kanserden öldü. 
     Lou Reed'in ''Candy Says'' adlı parçasına da ilham kaynağı olan Darling, ölümünden önce dostlarına yazdığı şu notla dünyaya veda etti ''Siz bunu okurken ben gitmiş olacağım. Şunu bilmenizi istiyorum ki aslında yaşama isteğim kalmadı. Dostlarıma ve başarılı kariyerime rağmen boşluktayım. Herşeyden, hatta ölmekten bile sıkılıyorum. Gülünç ama doğru...'' 
     
</TEXT>
</DOC>
