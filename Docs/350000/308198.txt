<DOC>
<DOCNO> 308198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun06.html </URL>
<DATE> 2005/01/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Askerleri "insan dışkısı" yemeye zorlayan subay tutuklandı 
</HEADLINE>
<TEXT>

     Güney Kore'de askerlik hizmetini yerine getirmek amacıyla orduya yeni katılan gençlerin şikayeti üzerine bir subayın askerleri insan dışkısı yemeye zorladığının ortaya çıkması, Savunma Bakanlığı'nı kamuoyundan özür dilemek zorunda bıraktı. 
     Savunma Bakanı Yoon Kwang-Ung, yaptığı açıklamada, olayı ''skandal ve insanlık dışı'' olarak nitelerken, 192 askere insan dışkısı yedirmekle suçlanan 28 yaşındaki adı açıklanmayan yüzbaşının gözaltına alındığı bildirildi. 
     Olayın, genç askerlerin ailelerine durumu anlatması ve ailelerin de bu haberi internette yayınlamasıyla ortaya çıktığı belirtildi. 
     Genç Güney Koreliler, 2 yıl süren askerlik hizmetleri boyunca genellikle zor koşullarda eğitim görüyor. 
     Savunma Bakanı Yoon, bu tür davranışların cezasız kalmayacağı sözü verdi ve ''Ordu insan haklarına saygılı olmalı ve ulusun güvenini yeniden kazanmalı'' ifadesini kullandı. 
     
</TEXT>
</DOC>
