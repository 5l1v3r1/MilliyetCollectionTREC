<DOC>
<DOCNO> 341436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yasam/yas02.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Açılış oyunu Türkçe 
</HEADLINE>
<TEXT>


8. İstanbul Uluslararası Ülker Kukla Festivali bugün başlıyor. Festivalin açılışını ünlü Rus kukla tiyatrosu Serguei Obraztsov State Academic Puppet Theatre, Türkçe bir oyunla gerçekleştirecek 

Yasemin Bay 

Bu yıl 8.'si düzenlenen İstanbul Uluslararası Ülker Kukla Festivali, bugün başlıyor. 15 ülkeden 20 farklı kukla tiyatrosunun izleyiciyle buluşacağı festival, 18 Mayıs'a kadar sürecek. Festivalin açılışını, Rus kukla geleneğinin ünlü kukla tiyatrosu Serguei Obraztsov State Academic Puppet Theatre gerçekleştirecek. Rus kukla tiyatrosunun en önemli isimlerinden biri olan, ip ve el kuklasına getirdiği yeni açılımlarla tanınan Serguei Obraztsov'un 1992'deki ölümünün ardından kurulan Serguei Obraztsov State Academic Puppet Theatre, bugün dünyanın en büyük kukla merkezlerinden biri. Tiyatro, festival kapsamında bugün Profilo Kültür Merkezi'nde, 16 Mayıs'ta Ankara Türk Ocağı Sahnesi'nde ve 17 Mayıs'ta İstanbul Özel Sezin Okulu'nda "Obraztsov'dan Seçmeler" isimli bir gösteri sunacak. Tiyatronun yönetmeni Boris Goldovsky ve Serguei Obraztsov'un torunu ve aynı zamanda tiyatronun genel sanat yönetmeni Ekaterina Obraztsov ile konuştuk... 
Serguei Obraztsov, Rus kukla geleneğinin çok önemli bir ismi. Onu bu kadar önemli yapan nedir 
Ekaterina Obraztsov - Onun yaptığı, alttan elle oynatılan kuklalarda, kuklaların kol hareketlerini sağlayan mekanizmayı görmeyiz. Normalde kuklacılar, kuklayı bir objeymiş gibi kullanırlar. Fakat o, kuklalara hayat verir. Kuklaları en minik insani detaylarına kadar düşünmüştür. 
Serguei Obraztsov State Academic Puppet Theatre, nasıl bir kukla anlayışına sahip 
Boris Goldovsky - Bizim kuklalarımız alttan sopalarla oynanan bir tiyatro. Karakteristiği bu. Shakespeare, Puşkin, Gogol gibi yazarların eserlerini kuklalarla yorumluyoruz. 
E.O. - Bir objeyle oynar gibi değil, gerçekten de bir karakteri oynatır gibi oynatıyoruz. Obraztsov'u Obraztsov yapan, kuklaların çok detaylı ve güçlü olması. Her bir oyunda ortalama 25 - 35 arası karakter yer alıyor. 
Tiyatronuz aynı zamanda da bir okul ve kukla merkezi. 
E.O. - Tiyatromuzda 300'den fazla kişi çalışıyor. Sadece 64 aktör, kukla oynatıcısı olarak görev alıyor. Gösterilerin yanı sıra kukla sergileri ve iki yılda bir de Obraztsov adına uluslararası kukla festivali düzenliyoruz. Dünyanın en büyük kukla merkeziyiz ve aynı zamanda da bir okuluz. Bugüne kadar 300 kukla sanatçısı yetiştirdik. Ayrıca 10 binin üzerinde kuklanın sergilendiği müzemiz var. Hatta müzemizde Karagöz'den birçok figür de bulunuyor. 

Biletler 10 YTL 

Festival kapsamındaki gösteriler, Fransız Kültür Merkezi, Profilo Kültür Merkezi, Maya Sanat, Ses Tiyatrosu, Enka Oditoryum, Piyale Paşa Semt Konağı, Örnektepe Semt Konağı, Özel Sezin Okulu ve Ankara Türk Ocağı Tiyatrosu'nda gerçekleştirilecek. 
Biletler, Biletix, Atatürk Kültür Merkezi Gişesi ve oyunlardan bir saat önce salon gişelerinden alınabilir. Bilet fiyatları 10 YTL. 

Ustanın sesi de sahnede 
Hem çocuklara hem büyüklere 

Festivalde nasıl bir oyun sahneleyeceksiniz 
B. G. - Obraztsov'un en ünlü oyunlarından bölümlerin yer aldığı "Obraztsov'dan Seçmeler" isimli oyunu sahneleyeceğiz. Oyunda Obraztsov'un dünyaca bilinen "An Extraordinary Show", "The Magic Lamp of Aladdin", "Don Juan", "At the Pike's Behest" oyunlarından en keyifli bölümleri yer alıyor. Hem çocuklara hem de büyüklere hitap ediyor. 
E.O. - Oyunun sonunda bir performansımız da var. Serguei Obraztsov'un çok ünlü bir şovu vardır, Tiepa adlı kuklasıyla sergilediği... Obraztsov, 1926 doğumlu Tiepa için dünyanın en yaşlı çocuğu derdi. Oyunun sonunda beş aktör sahneye çıkacak ve her birinde Tiepa olacak. Obraztsov'un canlandırdığı sahneyi sahneleyecekler, fonda da Obraztsov'un sesini duyacağız. 
Gittiğiniz her ülkede oranın dilini konuşuyorsunuz. Neden böyle bir tercihte bulunuyorsunuz 
E.O. - Obraztsov, her gittiği ülkede insanlar onu anlasın diye böyle bir tercihte bulunmuş. Biz de sürdürüyoruz. Oyunda sadece anlatıcı olan kukla Eduardo Aplombov konuşuyor. Onu seslendiren Violin Fedor, gelmeden önce, metnin Türkçe okunuşunu aldı ve çalıştı. 


</TEXT>
</DOC>
