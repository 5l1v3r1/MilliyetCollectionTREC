<DOC>
<DOCNO> 309337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonyas10.html </URL>
<DATE> 2005/01/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tsunami zamanında Antalya'yı da vurmuş .. 
</HEADLINE>
<TEXT>

     Tarihi belgeler, M.S. 68 yılında yaşanan tsunamiyle Antalya'nın Kaş ve Kumluca ilçeleri arasında kalan bölgenin sular altında kaldığını ortaya çıkardı. 
     Akdeniz Üniversitesi A.Ü Fen Edebiyat Fakültesi Eski Çağ Dilleri ve Kültürleri Bölüm Başkanı Prof. Dr. Sencer Şahin, AA muhabirine yaptığı açıklamada, 24 Ocak saat 00.36'da 5.5 büyüklüğünde bir depremin meydana geldiği Antalya'nın Kaş İlçesi ve çevresinde, tarihte büyük bir tsunami felaketinin yaşadığını kaydetti. 
     Tarihi kaynaklarda, M.S. 68 yılında yaşanan tsunaminin Likya kentlerini etkilediğini vurgulayan Şahin, ''Tarihi kaynaklarda, Mısır'dan yükselen denizin, Myra, Simena, Patara gibi birçok antik kenti sular altında bıraktığı bilgisine yer veriliyor'' dedi. 
     Prof. Dr. Şahin, Kaş çevresinde Kekova gibi denizaltında antik kent kalıntıları bulunduğuna da dikkati çekerek, yazıtlarda, bölgedeki su kanallarının zarar görmesi sonucu yöredeki insanların yaklaşık 4 ay susuz kaldıkları şeklinde bilgilerin bulunduğunu ifade etti. 
     
     FELAKETLERİ GÜNAHLARA BAĞLAMAK 
     Sencer Şahin, yaşanan doğal felaketlerin, işlenen günahların bir sonucu olduğu yönündeki inanışın antik çağa dayandığını belirtti. 
     Marmara Depremi'nin ardından da benzer tartışmaların yaşandığını hatırlatan Prof. Dr. Şahin, şunları söyledi 
     ''3. Yüzyıl'da Roma tarihini yazan İznikli Cassius Dio, bölgede yaşanan bu felaketin, o dönemde Zalim diye nitelendirilen Roma İmparatoru Neron'dan kaynaklandığını savunmuştu. Cassius Dio'nun kitaplarında, Neron bu kadar zulüm işleyip, bu kadar günaha girmeseydi bu felaket olmazdı. Arnavutluk'ta kan gövdeyi götürürken, Mısır'dan kalkan deniz, Likya'nın sahillerini harap ederken, Neron, olaylar üzerine şakalar yapıyordu şeklinde ifadelere yer veriliyor. 
     M.Ö. 6. Yüzyıl'da yaşamış Sibylle adındaki bir kadın kahin de Myra'nın yaşanacak bir felaketle yıkılacağını söylüyor. Bu kehanetler Hıristiyan papazlar tarafından yeniden yorumlanmış. Onlar da Dinsiz Neron böyle günahlar işlediği için, Apollon Tapınağı'ndaki hezeyanlara Tanrı kızdığı için Myra'yı tepetaklak etti ve çamur altında bıraktı. 
     Patara'nın çevresi kara bir suyla yok oldu diyorlar. Halbuki o dönemde Apollon Tapınağı, Hıristiyanlara göre çoktanrıcı anlamına gelen paganların merkezi durumundaydı.'' 
     
</TEXT>
</DOC>
