<DOC>
<DOCNO> 304127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur14.html </URL>
<DATE> 2005/01/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hacı adayları kutsal topraklarda... 
</HEADLINE>
<TEXT>

     Diyanet İşleri Başkanlığı ve TÜRSAB organizasyonu ile bu yıl hac farizasını yerine getirmek üzere kutsal topraklara kafilelerin gelişleri sürüyor. Suudi Arabistan Hükümeti, şeytan taşlama töreni sırasında aşırı kalabalık ve izdihamı önlemek için tedbirler alıyor. 
     AA muhabirinin edindiği bilgiye göre, Mina'daki şeytan taşlama alanında aylar önce başlatılan genişletme çalışmaları tamamlandı. Çalışmalar kapsamında daha önce şeytan taşlama alanında bulunan ve yuvarlak bir alanın ortasında yer alan beton sütunun yerine, elips biçiminde ve 3 metre yüksekliğinde, 25 metre genişliğinde düz duvar yapıldı. 
     Suudi yetkililer, özellikle şeytan taşlama alanının ikinci katını daha da genişleterek, hacı adaylarının taşlama yaptıktan sonra geriye dönmeden, bir karışıklığa yol açmadan bu alandan çıkmalarını sağlamaya çalışacaklarını belirttiler. 1 Şubat 2004 tarihinde şeytan taşlama alanında hacı adaylarından 244'ü, 1998'de 119, 2001'de 35, 2003'de ise 14 hacı hayatını kaybetmişti. 
     
     HACI ADAYLARI KUTSAL TOPRAKLARDA 

     Bu arada Mekke'de bulunan hacı adayları her yıl olduğu gibi yoğunlukla Mesfele ve Mahbes-ül Cin semtinde kalıyor. Cidde Kral Abdülaziz Havaalanı'nda Diyanet İşleri Başkanlığı'nın karşılama komitesi tarafından karşılanan hacı adayları, kalacakları otellere yerleştirildikten sonra, Mekke'de ücretsiz hizmet veren servis otobüsleri ile Kabe'nin bulunduğu Mescid-i Haram'a taşınıyor. Hacı adayları Kabe'de tavaf ediyor, Merve ve Safa tepeleri arasında Say yapıyorlar. Medine'de bulunan hacı adayları ise 40 vakit namazlarını Hazreti Muhammed'in kabrinin bulunduğu Mescid-i Nebevi'de kılıyorlar. Hacı adayları, Müslümanların ilk mescidi olan Kuba Mescidi, Cennet-ül Baki, ilk Cuma namazının kılındığı Cuma Mescidi, Mescidi Kıbleteyn, Hazreti Hamza ve sahabelerin de mezarlarının bulunduğu Uhud Şehitliği'ni ziyaret ediyorlar. 
     Medine'de yaklaşık 8 gün süren 40 vakit namazı ve ziyaretlerin ardından hacı adayları kara yoluyla Mekke'ye getiriliyor. 
     
     2 MİLYON HACI 

     Bu yıl, yaklaşık 2 milyon hacı adayının kutsal topraklara gelmesi bekleniyor. Hacı adaylarının gelişlerinin yoğunlaştığı bu günlerde Cidde, Mekke ve Medine'de Suud polisinin yoğun güvenlik önlemleri aldığı gözleniyor. Özellikle Mescidi Haram çevresinde resmi ve sivil gruplar halinde dolaşan Suud Polisi, şüphelendiği kişiler üzerinde arama yaparken, hırsızlık ve yankesicilik olaylarına karşı da kameralı sistemle çalışıyor. 
     Mekke Belediyesi zabıta ekipleri de Harem çevresinde işporta tezgahlarına izin vermiyor. 
     
</TEXT>
</DOC>
