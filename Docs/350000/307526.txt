<DOC>
<DOCNO> 307526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy17.html </URL>
<DATE> 2005/01/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Pepe AB standardında çevre için 30 milyar Euro'ya ihtiyaç var 
</HEADLINE>
<TEXT>

     Çevre ve Orman Bakanı Osman Pepe, Türkiye'de 3225 belediye olduğunu, bunların her birinin tek başına ne atık su, ne arıtma tesisi yapabileceğini belirterek, bu sorunun il bazında formüle edilerek çözülmesi gerektiğini, hedeflerinin bu 3225 belediyenin atıklarını 200 çöp bertaraf tesisinde toplamak olduğunu bildirdi. 
     Osman Pepe, bakanlığının 2004 yılı çalışmalarını, Hilton Oteli'nde yaptığı basın toplantısında değerlendirdi. Pepe, orman fidanlıklarında yüzde 40 küçülmeye gittiklerini, ancak fidan üretiminin 117 milyondan 200 milyona çıkarıldığını söyledi. 
     Bakanlığın ihtiyaç fazlası taşınmazlarını sattıklarını bildiren Pepe, böylece 2004'te 48 trilyon lira gelir elde ettiklerini ifade etti. 
     Korunan alanların hızla planlandığını, 44 yılda 17 plan yapılmasına rağmen görev yaptıkları 2 yılda 8 plan hazırladıklarını belirten Pepe, ''Korunan alanlar gelişmişlik ölçüsüdür. Gelişmiş ülkelerde bu oran yüzde 10'dur. Türkiye'de bu oranı 2 yılda yüzde 2'den yüzde 4'e çıkardık'' dedi. 
     Çevre düzeni planlarında atılım yaptıklarını belirten Pepe, 2006 yılı sonunda Türkiye'nin yüzde 65'inde çevre düzeni planının tamamlanacağını bildirdi. 
     Hava tahminlerinde tutarlılık oranının yükseldiğini dile getiren Pepe, yağış tahminleri yüzde 83.1'den yüzde 88.2'ye, sıcaklık tahminleri tutarlılık oranlarının ise yüzde 79.7'den yüzde 82.6'ya çıktığını söyledi. 
     Pepe, denizlerde dalga boylarının ölçülmesine ilişkin çalışmalar yaptıklarını da kaydetti. 
     
     ÇEVRE YÖNETİMİNDE AB STANDARDI'' 

     Bakan Pepe, Türkiye'nin çevre yönetiminde AB standartlarını yakalamaya başladığını belirterek, bu konuda yapılan çalışmaları da özetledi. 
     Pepe, Çevresel Etki Değerlendirmesi sürecinin 6 aydan 25-30 güne indirildiğini, AB konusunda uyumlaştırma çalışmalarının başladığını anlattı. 
     Vahşi depolamaya son verilmesine çalıştıklarını, evsel atık yönetiminde çözüme doğru gidildiğini belirten Pepe, çöplerin yüzde 65'inin vahşi şekilde depolandığını, başıboş alanlara, ormanlara, denizlere, dağlara döküldüğünü söyledi. 
     AB süreci olmasa da bu çalışmaların başlatılması gerektiğini belirten Pepe, şöyle konuştu 
     ''Bu işin esas sorumlusu yerel yönetimler. Onlar yapacak, biz kontrol edeceğiz. Birçok belediye doğru dürüst plan yapsaydı bugün belediyelerin yüzde 50'sinin düzenli depolama alanı olurdu. Her seçimde tretuvar değiştirmek için buldukları parayı, bazı belediyeler, 2 festivale ayırdığı parayı bu işe yatırsalardı bazı belediyeler bu işi çözebilirdi.'' Pepe, 16 büyükşehir belediyesinden düzenli atık depolaması olmayan belediyelerin birinin Ankara, diğerinin Sakarya olduğunu da ifade etti. 
     Valiliklere yazı gönderdiklerini ve belediyelerin çöp toplama alanlarının kendilerine bildirilmesini istediklerini kaydeden Pepe, ''25'i bildirdi. 46 ilde yer seçim çalışması devam ediyor'' dedi. 
     
     ''30 MİLYAR EUROLUK PASTA'' 

     AB fonlarından yaklaşık 20 milyar euro hibe kredisi temin ettiklerini, bu krediyle fizibilite planları hazırladıklarını bildiren Pepe, ''Yüksek maliyetli çevresel yatırımlar planlıyoruz. Türkiye'nin AB standartlarında çevreye sahip olabilmesi için 30 milyar euroya ihtiyaç var. Bunun yüzde 40'ı belediyeler, yerel yönetimler tarafından, yüzde 35-40'I özel sektör tarafından geri kalan ise merkezi hükümet tarafından karşılanacak'' diye konuştu. 
     Pepe, bu yatırımlar için AB fonlarından 3 milyar euro geleceğini tahmin ettiklerini belirterek, Türkiye'nin bu çalışmaları kendi öz kaynaklarıyla yürütmeyi başarması gerektiğini söyledi. 
     Türkiye'de 3225 belediye olduğunu, bunların her birinin tek başına ne atık su, ne arıtma tesisi yapabileceğini belirten Pepe, bu sorunun il bazında formüle edilerek çözülmesi gerektiğini, hedeflerinin çöp bertaraf tesis sayısını 200'e çekmek olduğunu bildirdi. 
     Pepe, Türkiye'de AB eşleştirme projelerinin de yürütüldüğünü, AB ülkeleri içinde Türkiye'nin çevre projelerine en çok destek veren ülkenin Almanya olduğunu ifade etti. 
     ''Herkesin soluduğu havayı bileceğini'' ifade eden Pepe, hava kirliliğinin daha üst düzeyde olduğu illerden başlayarak ''Hava Kalite İzleme Ağı'' kurduklarını, bu sistemin her 10 dakikada ölçüm yaptığını, sonuçların online olarak Ankara'ya da bildirildiğini, ölçüm yapılan yerde risk olduğunda mülki amirin gerekli uyarıyı yaptığını anlattı. 
     Fidan üretimini ve fidan dikimini artırdıklarını kaydeden Pepe, devlet ormancılığından millet ormancılığına geçiş için 2004'te 12 kent ormanı açtıklarını, 28'inin de açılmaya hazır olduğunu söyledi. 
     Bakan Pepe, Toroslar'a 10 yılda 100 milyar sedir tohumu ekeceklerini kaydetti. 
     Milli parkların sayısının da arttığını bildiren Pepe, Sarıkamış Allahü Ekber Dağları'nda açılan milli parkla Sarıkamış şehitlerinin anılacağını, Ağrı Dağı'nda açılan milli parkını ise ''bazılarına mesaj vereceğini ve bölgeye' değer kazandıracağını'' söyledi. 
     Pepe, Gelibolu Yarımadası Milli Parkı'nda da çalışma yaptıklarını söyledi. 
     Bazı yerlerde ''sanal şehitlikler'' olduğunu, Genelkurmay Başkanlığı ve ilgili kuruluşlarla çalışmalar yaparak 28 şehitliğin gerçek yerinin tespit edildiğini bildiren Pepe, bu bölgelerde şehitliklerin uygun şekilde yapılacağını anlattı. 
     
     KURBANLIKLARI KURALLARA UYGUN KESMEYENLERE CEZA 

     Kurban Bayramı'nda kurbanlıkların hijyenik ve kurallara uygun kesilmesi gerektiğini kaydeden Bakan Pepe, kurallara uymayan kişilere hayvan başına 500-1000 YTL para cezası uygulanacağını bildirdi. 
     Pepe, orman suçlarında azalma eğilimi görüldüğünü de bildirdi. 
     ''Orman yangınlarıyla mücadelede AB ülkeleri içerisinde en başarılı ülkeyiz'' diyen Pepe, 2003 yılında Portekiz'de yanan orman alanının 417 bin hektar, Türkiye'de ise 6644 hektar olduğunu kaydetti. 
     Orman yangınlarıyla mücadelenin uluslararası alana taşınması için BM'ye teklif götürdüklerini, bu önerinin benimsendiğini bildiren Pepe, 2005 yılı Mart ayında Roma'da yapılacak toplantıda bu konunun görüşüleceğini ve karara bağlanacağını söyledi. 
     Pepe, çalışmaları sonucunda Orman Genel Müdürlüğü'nün zarardan kara geçen bir kurum haline geldiğini de söyledi. 
     Türkiye'de çevre ve orman bilincinin hızla geliştiğini kaydeden Pepe, sivil toplum örgütlerinin de bu konudaki politikalarına katkı sağladığını sözlerine ekledi. 
     Pepe, 3 Ekim 2005'teki AB müzakerelerinin tarım ve çevre konusunda zorlu geçeceğini, ancak kendilerinin bu konudaki çalışmaları sürdüreceklerini ve mesafe alarak 8-10 yıl içinde AB'ye tam üye olunacağını sözlerine ekledi. 
     Pepe, Mamak çöplüğünün Ankara'nın ''kara bir lekesi'' olduğunu belirterek, çöplüğün kaldırılması için Ankara Büyükşehir Belediye Başkanı Melih Gökçek ile görüştüğünü, bu konuda bir yıl içerisinde önemli bir mesafe alınacağına inandığını, aksi halde Büyükşehir Belediyesi'ne yaptırım uygulanacağını bildirdi. 
     Çevre ve Orman Bakanı Osman Pepe, Hilton Oteli'nde yaptığı basın toplantısında gazetecilerin sorularını yanıtladı. 
     Mamak çöplüğüne ilişkin soru üzerine Pepe, çöplüğü Ankara'nın ''kara bir lekesi'' olarak gördüklerini, buna tahammül edilemeyeceğini söyledi. 
     Pepe, Mamak çöplüğünün taşınması konusunu Ankara Büyükşehir Belediye Başkanı Melih Gökçek'le görüştüklerini, Gökçek'in 15-20 gün önce yaptıkları görüşmede kendilerine çöplüğün 1 yıl içinde kaldırılacağını, vahşi depolamaya son verilerek düzenli depolamaya geçileceğini, bunun özel sektöre devredildiğini söylediğini anlattı. 
     Düzenli depolamanın Sincan tarafında bir yerde yapılacağını kaydeden Pepe, ''Sincan tarafında tıbbi atık depolanan yerde geniş bir alan var'' dedi. 
     ''Bu konuda Ankara Büyükşehir Belediyesi'ne hiç para cezası uygulandı mı Bu kartı hissettirdiniz mi '' sorusu üzerine Pepe, ''para cezası uygulanmadığını, ancak konunun kendilerine ifade edildiğini'' kaydetti. 
     Cezanın sorunu çözmediğini kaydeden Pepe, gerekli uyarının yapıldığını, bu yıl içinde belli noktaya gelineceğini, verilen sürede aşama kaydedilmediği takdirde yaptırım uygulayacaklarını ifade etti. 
     Pepe, ''2005 yılında Gökçek'in Mamak çöplüğü konusunda önemli mesafe alacağına inanıyorum. Yapmazsa Ankaralılarla birlikte Mamak çöplüğüne gider, orada eylem yaparız, çöp döktürmeyiz'' diye konuştu. 
     Çöp depolama tesisleri kurulduğunda mevcut çöplüklerin rehabilitesine ilişkin çalışmalar yapılıp yapılmayacağının sorulması üzerine Bakan Pepe, ''Bu projeler birbirinden ayrılmaz. Düzenli depolamaya geçerken eskisi rehabilite edilmek zorunda'' dedi. 
     
     İSKENDERUN'DA BATAN ZEHİR GEMİSİ 

     Bakan Pepe, bir gazetecinin, ''Lafarge firması, İskenderun Körfezi'nde 2004 yılında, taşıdığı 2 bin 200 ton 'toksik atık' yüküyle batan 'Mv Ulla' adlı gemiyi çıkarmayacağını açıkladı. Türkiye masrafı da üstelenerek gemiyi çıkaracak mı '' sorusuna şu yanıtı verdi 
     ''Lafarge'nin çıkartmaktan vazgeçmesi, cayması söz konusu değil. Atık çıkartılacak ve gidecek. Bunu Şubat ayı sonu gibi görmüş olacağız.'' Antika ağaç kaçakçılığına ilişkin soruya Pepe, AB sürecinde sertifikasyon çalışması yapılarak, bu sorunun çözüleceği yanıtını verdi. 
     ''Yağmur yağdığında şehirlerde sel sorunu yaşanıyor. Bu tür durumlarda belediyelere ceza uygulanıyor mu '' sorusu üzerine Pepe, ''Çevre Kanunu'nun şubat ayında çıkacağını, bu kanun çerçevesinde belediyelere de ceza keseceklerini'' ifade etti. 
     ''Kurbanınızı nasıl keseceksiniz Derisini nereye vereceksiniz '' sorusu üzerine Pepe, Kızılcahamam'da ehil kişilerle, kurallara uygun ve hijyenik ortamda kurban keseceğini, kesimden sonra ortaya çıkan kan ve sakatat ile kesim yerinin uygun şekilde temizleneceğini, kesim yerinin eski haline getirileceğini söyledi. 
     Kurban derisini ekonomiye kazandırmanın öncelikli hedefi olduğunu belirten Pepe, ''Şahsi görüşüm kurban derisini herkesin istediği gibi tasarruf edebilmesidir. Ancak, biz orman yangınlarıyla mücadelede Türk Hava Kurumu'nun uçaklarını kullanıyoruz. Bu da önemli bir hizmet'' diye konuştu. 
     ''Uygun kesim yeri belirlemeyen ve gerekli tedbirleri almayan belediyelere ceza verilecek mi '' sorusu üzerine Pepe, ''Bu konuda gerekli tedbirleri almayan belediyeler ve ilgili kurumlara ceza tatbik edileceğini, ancak verilebilecek cezaların 5'te 1'e indirildiği için caydırıcı olmadığını, şubat ayında çıkarılacak Çevre Kanunu'nda bu cezaları caydırıcı noktaya getireceklerini'' söyledi. 
     
</TEXT>
</DOC>
