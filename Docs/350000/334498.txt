<DOC>
<DOCNO> 334498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo01.html </URL>
<DATE> 2005/04/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Beşiktaşlı taraftarlar geniş önlemler altında iskeleye götürüldü 
</HEADLINE>
<TEXT>

     Fenerbahçe ile Beşiktaş arasında oynanan derbi karşılaşmasının ardından güvenlik nedeniyle bir süre tribünde bekletilen siyah-beyazlı taraftarlar, geniş önlemler altında Kadıköy Vapur İskelesi'ne götürüldü. 
     Maçın bitiminden yaklaşık 1 saat sonra Şükrü Saracoğlu Stadı'ndan çıkarılan Beşiktaşlı taraftarlar, stat önünde oluşturulan güvenlik kordonuna alındı ve daha sonra güvenlik kordonu içinde Bahariye'den Kadıköy Vapur İskelesi'ne kadar getirildi. 
     Bu esnada güzergah araç trafiğine kapatılırken, polisin ara sokakları da kontrol altında tuttuğu görüldü. Yol boyunca açık olan çok sayıda restoran ve büfenin ışıklarının söndürüldüğü, bu işyerlerinin içinde veya önünde de polis memurlarının konuşlandırıldığı gözlendi. 
     Tezahüratlar eşliğinde vapur iskelesine gelen taraftarlar, buradan vapurlara bindirilerek Karaköy'e götürüldü. 
     
     ÜMRANİYE'DE BEŞİKTAŞ BAYRAMI 
     Beşiktaşlı taraftarlar, takımlarını BJK Nevzat Demir Tesisleri'nde sevgi gösterileriyle karşıladı. 
     Çok sayıda siyah-beyazlı taraftar, tarihi Fenerbahçe galibiyeti sonrasında, siyah-beyazlıların BJK Nevzat Demir Tesisleri'nin önüne geldi. Taraftarlar, takımın otobüsünün tesislere gelmesiyle futbolculara sevgi gösterilerinde bulunup, tezahüratlar yaptı. 
     
</TEXT>
</DOC>
