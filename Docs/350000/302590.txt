<DOC>
<DOCNO> 302590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko15.html </URL>
<DATE> 2005/12/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
DTÖ delegeleri, Hong Kong deklarasyonunu resmen onayladılar... 
</HEADLINE>
<TEXT>

     Dünya Ticaret Örgütü DTÖ toplantısına katılan üye ülkelerin delegeleri, küresel ticaretin serbestleştirilmesini amaçlayan ticaret anlaşmasını, diğer adıyla Hong Kong Deklarasyonunu resmen onayladılar. 
     Diplomatik kaynaklar, Hong Kong'daki toplantıda, küresel ticaretin önündeki engellerin aşamalı olarak kaldırılması ortak kararının çıktığını vurguladılar. 
     Diplomatik kaynaklar, DTÖ delegelerinin, tarım ürünleri ihracatına yönelik sübvansiyonların 2013 yılına kadar aşamalı olarak kaldırılması, yoksul ülkelere ihracatta bazı ayrıcalıklar tanınması ve küresel ticaretin önündeki engellerin bazılarının kaldırılması konusunda anlaşmaya vardığını bildirdiler. 
     
     ANLAŞMA DETAYLARI... 
     Anlaşmaya göre, zengin ülkeler, az gelişmiş ülkelerin ihraç mallarının en az yüzde 97'sine gümrük muafiyeti ve kotasız ithalat imkanı tanıyacaklar. 
     Zengin ülkeler, pamuk ihracatı sübvansiyonunu 2006 yılında kaldıracaklar. 
     Tarım ve imalat mallarındaki gümrük tarifeleri aşamalı olarak indirilecek. 
     Hizmet ihracatı önündeki engellerin kaldırılması zorunlu olmayacak. 
     Üye ülkeler, küresel ticaretin artması için işbirliğinde bulunacaklar. DTÖ'nün gelecek seferki bakanlar düzeyindeki toplantısının tarihi ve yeri konusunda henüz karar verilmezken, diğer bazı teknik konuların da 30 Nisan 2006'ya kadar çözülmesine çalışılacak. 
     En son, AB Ticaret Delegesi Peter Mandelson da, tarım ürünleri ihracatına yönelik sübvansiyonların, 2010 yerine, 2013'e kadar kademeli olarak kaldırılması konusunda uzlaşılması üzerine, nihai deklarasyonun kabul edilebilir bir metin olduğunu açıklamıştı. 
     
</TEXT>
</DOC>
