<DOC>
<DOCNO> 319744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur37.html </URL>
<DATE> 2005/03/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Tabip Odası Mesele kuyruktan öte, hastaların hayatı tehlikede 
</HEADLINE>
<TEXT>

     İzmir Tabip Odası, SSK hastanelerinin Sağlık Bakanlığı'na devri ile yaşanan sorunların, uzun kuyruklardan çok daha ileri boyutlarda olduğunu ileri sürdü. 
     İzmir Tabip Odası Yönetim Kurulu yaptığı yazılı açıklamada, SSK'ya ait sağlık kuruluşlarının devrinin, Anayasa Mahkemesi'nin muhtemel iptal kararı endişesiyle hayati hazırlıklar bile yerine getirilmeden gerçekleştirildiğini savundu. 
     Bu durumun SSK'lı hastaların tedavi hizmetlerine ulaşamamasına yol açtığı iddia edildiği açıklamada, şunlar kaydedildi 
     ''İzmir'de emekli bir SSK'lı hastamız, ilacına 3 gün boyunca ulaşamadı ve vefat etti. Binlerce hastamız tedavi olamıyor. Çünkü, ameliyat için gerekli tıbbi malzemelerin nasıl sağlanacağının cevabı yok. Kendi hastanelerinde SSK'ca hazır sunulan tıbbi malzeme arzı ortadan kaldırıldı. Problem, kuyruk meselesinden çok daha ileri boyutlarda. Hastalarımızın tedavilerini bozmakta, hayati tehlike oluşturmakta ve halk sağlığını tahrip etmektedir.'' Açıklamada, uygulamanın bir sonraki aşamasında ''Asgari Sağlık Sigortası''nın getirilmesinin ve böylece sağlık hizmetlerinin ödenen prim miktarına göre sınırlandırılmasının hedeflendiği, bunun kabul edilemez olduğu ifade edildi. 
     
</TEXT>
</DOC>
