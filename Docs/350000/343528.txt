<DOC>
<DOCNO> 343528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/axspo03.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye son kredi 
</HEADLINE>
<TEXT>


Galatasaray yönetiminin, kritik Fenerbahçe derbisinden üç puan çıkarılması halinde, Rumen hocayla yola devam edeceği öğrenildi. Ancak Hagi'nin de istifaya hazırlandığı bildirildi 

Erhan Tellİ 


Cim - Bom yönetimi, dün akşam Florya'da yaptığı toplantıda, sezon sonunda göndermeyi düşündükleri Teknik Direktör Gheorghe Hagi'ye pazar günü oynanacak olan Fenerbahçe derbisine kadar, zorunlu olarak destek verme kararı aldı. 
Şampiyonlar Ligi'ne katılabilmek için Fenerbahçe'yi yenmek zorunda olduklarını düşünen yöneticilerin, Hagi'nin bir anlamda kendi kaderini de belirleyeceği derbi maçının sonucunu bekleyecekleri, ardından genç teknik adama, alınan kararı açıklayacakları öğrenildi. 
Hagi'nin gelecek sezonda da Galatasaray'ı çalıştırabilmesi için tek olasılığın Türkiye Kupası'nda olduğu gibi ezici bir futbol ve galibiyetle Fenerbahçe'yi yenmesi olduğunu düşünen yöneticilerin, Kadıköy'de alınacak galibiyetle Şampiyonlar Ligi'nin garantilenmesi halinde hocalarına bir şans daha tanıyarak yola devam edecekleri bildirildi. Ancak bu durumda da, yakın çevresine dedikodulardan rahatsız olduğunu ve kendisine haksızlık yapıldığını düşünen Hagi'nin, yönetimin kendisi hakkında alacağı kararı beklemeden istifa edebileceği öğrenildi. 

Florya'da başladı 

Derbi öncesi ilk kolları sıvayan Galatasaray Yönetimi oldu. Sarı-Kırmızılılar, takıma moral verebilmek için soluğu Florya'da aldı, antrenmanı izleyip, "Hep yanınızdayız" mesajı verdi 


Türkiye Kupası zaferinin ardından Ali Sami Yen'de Gençlerbirliği'ne yenilerek, şampiyonluk yarışında ağır darbe alan Galatasaray'da Fenerbahçe derbisinin hazırlıkları başladı. 2 - 1'lik yenilginin yanısıra Teknik Direktör Hagi ile Hakan Şükür arasında yaşanan moral bozukluğunu sona erdirebilmek için Sarı - Kırmızılı yönetim kolları sıvadı. Başkan Özhan Canaydın ve ekibi dün soluğu Florya Tesisleri'nde aldı. Yönetim, Fenerbahçe maçı öncesinde yapılan antrenmanı izleyerek teknik kadro ve futbolculara "Yanınızdayız" mesajı verdi. 
Bu arada takım içinde Hakan Şükür'ün oyundan çıkarılması nedeniyle Hagi'ye tepkiler oluştuğu öğrenildi. Yöneticilerin, Hagi ile Hakan Şükür'ü bir araya getirip, ikili arasında yaşanan tatsızlığa son vermeyi planladığı bildirildi. 
Sarı - Kırmızılılar'da Başkan Canaydın'ın isteği doğrultusunda dün ne teknik kadro ne de futbolcular basına açıklama yaptı. 

Kendi kendine yasak koydu 

Milli Takımlar Teknik Direktörü Ersun Yanal'ın, Profesyonel Futbolcular Derneği'nin ödül gecesinde Hagi'ye, "Hakan Şükür'ü oynatma" ricasında bulunduğu iddiası Rumen hocaya geri adım attırdı. Galatasaray Teknik Direktörü'nün, iddiaları yalanlamasına karşın tepkisini daha iyi gösterebilmek için bundan sonra bu tür organizasyonlara katılmama kararı aldığı öğrenildi. 

Alkışlı teselli 

Galatasaray, derbinin hazırlıklarına bir günlük iznin ardından başladı. Florya'daki idmanda Gençlerbirliği yenilgisi nedeniyle futbolcuların moralinin bir hayli bozuk olduğu gözlendi. Taraftarlar, kendilerine alkışlayarak moral vermeye çalıştı. İdmana sakat Hasan Şaş katılmazken, sağ ayak dizinde ağrı hisseden Ergün çalışmaya başlamadan antrenmanı bıraktı. Hafif sakatlıkları bulunan Tomas ve Conceiçao ise koşu yaptıktan sonra tesislerde çalıştı. İyileşen Orhan ve Hakan Yakın ise takımla çalışmalara başladı. 

Fenerbahçe hatırası 

Galatasaray'ın, Fenerbahçe'yi 5 - 1 gibi tarihi bir farkla yenerek kazandığı Türkiye Kupası, Mecidiyeköy'de yer alan Galatasaray Store'a götürüldü. Taraftarların pazar gününe kadar kupa ile hatıra fotoğrafı çektirebileceği açıklandı. Bu arada Sarı - Kırmızılı kulübün 100. yıl için çıkardığı beyaz formaların tamamen tükendiği öğrenildi. 

Fahri'den yeşil ışık 

Aslan'ın transfer gündeminde yer alan Çaykur Rizesporlu Fahri, büyük kulüplerde forma giymek istediğini açıkladı. Genç yıldız, "Bir futbolcu olarak Çaykur Rizespor'a verebileceğim her şeyi verdim. Transferim kulübümle Galatasaray arasındaki bir konu. Benim de hedeflerim var. Gidersem Çaykur Rizespor'a çok büyük bir katkı sağlayarak gitmiş olacağım" yorumunu yaptı. 

Bu gurur Aslanlar'ın 

Galatasaray camiası 17 Mayıs 2000 yılında kazandığı UEFA Kupası'nın yıldönümünü dün kutladı. Sarı - Kırmızılılar'ın kupayı kazanmasında başrolü oynayan dönemin Teknik Direktörü Fatih Terim, bileklerinin hakkıyla mutlu sona ulaştıklarını dile getirdi. Terim, yenilgi dahi almadan hedefe ulaştıklarını hatırlatarak, "Ne mutlu bize, o günü yaşadık. Ne mutlu Türkiye'ye, böyle bir zaferi paylaştı. Herkesi fazla fazla goller atarak yenmek, hiç kaybetmemek ve rakiplerin o günkü güçlerine bakıldığı zaman bu zaferin hiç kolay olmadığı gerçeği ortaya çıkıyor. O yıl Avrupa'nın en iyi top oynayan iki takımdan biri seçilmiştik" dedi. 


</TEXT>
</DOC>
