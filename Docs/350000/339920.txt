<DOC>
<DOCNO> 339920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo30.html </URL>
<DATE> 2005/05/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rıza Çalımbay Carew'in fotoğrafları büyütülecek bir konu değil 
</HEADLINE>
<TEXT>

     Beşiktaş Teknik Direktörü Rıza Çalımbay, yeni sezon için yapacakları transferlerde hata yapma şanslarının olmadığını söyledi. 
     BJK Nevzat Demir Tesisleri’nde düzenlediği basın toplantısında transferle ilgili sorulara yanıt veren Rıza Çalımbay, hata yapmamak için sürekli araştırma yaptıklarını belirterek, "Transferde hata yapma şansımız yok, ne benim, ne de yardımcılarımın. Bu nedenle sürekli araştırma yapıyoruz. Çok sayıda oyuncu seyrettik. Bir sürü alternatifimiz var" dedi. 
     Henüz hiçbir oyuncuyla anlaşmadıklarını kaydeden Çalımbay, "Bulduğumuz, konuştuğumuz bir sürü oyuncu var ama anlaştığımız hiçbir oyuncu yok. Daha ne gidenler, ne kalanlar belli. Bunların hepsinin değerlendirmesini yapacağız. Az ama öz transfer yaparak kaliteli oyuncular alacağız" diye konuştu. 
     Çalımbay, transferini gerçekleştireceği futbolcuların hepsine güvendiğini bildirdi. 
     
     "10 MAÇ DAHA OLSAYDI RAKİPLERİMİZİ YAKALARDIK" 
     Çalımbay, gelecek sezon ligde şampiyonluğu hedeflediklerini, Avrupa kupalarında da önemli başarılar için mücadele edeceklerini anlattı. 
     Birinci Süper Lig’de yitirilen son 7 puanın hatırlatılması üzerine Çalımbay, "7 puan kaybettik ama 32 puanı da aldık" dedi. 
     Takımının bir istikrar yakaladığını anlatan Çalımbay, "10 maç daha olsaydı, bu istikrarlı gidişte önümüzdeki rakiplerimizi yakalama şansımız olurdu. Ancak ligde 4 maç kaldı" diye konuştu. 
     
     REZERV LİG BELİRSİZLİĞİNE SİTEM 
     Çalımbay, rezerv lig konusundaki belirsizliğe de sitem etti. 
     Rezerv ligin kurulması durumunda yeni sezon için kadroyu geniş tutmaları gerekeceğinin altını çizen Çalımbay, "Bunun belirsizliği bizi ister istemez eli kolu bağlı bırakıyor" dedi. 
     
     "SİVASSPOR’A ÇOK SEVİNDİM" 
     Sivaslı olan Çalımbay, Sivasspor’un Birinci Süper Lig’e yükselmesine oldukça sevindiğini bildirdi. 
     Sivasspor’un lige renk katacağını kaydeden Çalımbay, "Çok sevindim çünkü yıllardan beri Birinci Lig için mücadele eden bir takım. Nihayet bunu başardık. Zannediyorum artık ligde de kalıcı olacaktır. İstanbul’da 2 milyona yakın Sivaslı var. Herkes tüm desteğini verecektir" diye konuştu. 
     Vestel Manisaspor ve Sivasspor’u kutlayan Çalımbay, Sivasspor ile gelecek salı günü Ali Sami Yen Stadı’nda büyük bir olasılıkla hazırlık maçı yapacaklarını bildirdi. 
     Çalımbay, hazırlık maçının BJK İnönü Stadı’nda olmamasının nedeninin milli maç için hazırlanması olduğunu kaydetti. 
     
     SAMSUNSPOR MAÇI 
     Hafta sonunda Samsunspor ile yapacakları maçın zorlu geçeceğini belirten Çalımbay, "İyi konsantre olursak sorun yaşamayız" dedi. 
     Samsunspor’un karşısına cezalı ve sakat oyuncuları nedeniyle bazı oyuncularından yoksun çıkacaklarını hatırlatan Çalımbay, bunun kendileri için dezavantaj olacağını kaydetti. 
     Çalımbay, "İyi konsantre olmaz maçı yaşamazsak zor olacak. 
     Eksiklerimiz de var, bu bizim için dezavantaj. Ama herşeye rağmen kendi taraftarımız ve seyircimizin önünde kazanmak istiyoruz. 
     Galibiyetle bitirmek istiyoruz" diye konuştu. 
     
     CAREW’İN MANKENLERLE FOTOĞRAFLARI 
     Norveçli oyuncu Carew’in bir dergiye mankenlerle Beşiktaş formasıyla verdiği fotoğraflarla ilgili soru üzerine Çalımbay, "Bir iletişimsizlik oldu. Yerli oyuncular zaten vermez o tarz pozları, yabancılar için normal. Orada bir suçlu yok. Bence o kadar büyütülecek bir konu değil. Tabiiki bunlar benim fikrim. Kararı yinede yönetim verir" diye değerlendirme yaptı. 
     
     KAMP YERİ KONUSU 
     Yeni sezon için 2 aşamalı kamp düşündüğünü belirten Çalımbay, ilk etabı büyük bir olasılıkla 28 Haziran tarihinden itibaren Almanya’nın Münih kenti yakınlarında bir yerde gerçekleştireceklerini vurguladı. 
     Bu arada Çalımbay, yeni sezon hazırlık döneminde Altay ile İzmir’de Altaylı futbolcu Tahir için jübile maçı oynayacaklarını kaydetti. 
     
</TEXT>
</DOC>
