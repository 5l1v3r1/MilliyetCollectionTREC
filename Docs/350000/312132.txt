<DOC>
<DOCNO> 312132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur27.html </URL>
<DATE> 2005/02/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Akademisyeni öldüren öğrenci akıl hastası çıktı 
</HEADLINE>
<TEXT>

     Eskişehir'de, Anadolu Üniversitesi AÜ Edebiyat Fakültesi Öğretim Görevlisi Zakine Çelik Öztürk'ü 33 bıçakla öldürdükten sonra fakültenin 4. katından atlayarak intihar etmek isteyen tutuklu sanık Hakan Çayır 27 , akıl hastası olduğu belirlenince tahliye edildi. 
     Ağır Ceza Mahkemesi'nde görülen davanın duruşmasında, tutuklu sanık Hakan Çayır ve öldürülen Öğretim Görevlisi Zakine Çelik Öztürk'ün eşi AÜ Öğretim Üyesi Ali Öztürk hazır bulundu. 
     Mahkeme heyeti, sanığın akıl hastası olup olmadığının belirlenebilmesi için istenilen raporun, İstanbul Adli Tıp 4. İhtisas Kurulu'ndan geldiğini ve raporda sanığın akıl hastası olduğunun tespit edildiğini açıkladı. 
     Duruşmada söz alan Ali Öztürk, bir akademisyenin hayatını kaybettiğini, eş ve çocuklarının mağdur olduğunu belirterek, ''8 yaşındaki kızım her sabah annesini soruyor. Sanık ceza almadığı takdirde af kapsamından yararlanarak benim de görev yaptığım kuruma tekrar dönüp öğrenimine devam edebilecek. Takdiri mahkemeye bırakıyorum'' dedi. 
     Mahkeme heyeti, sanığın suçu işlediğine dair yeterli ve inandırıcı delil bulunmasına rağmen akıl hastası olduğu için ceza tertibine yer olmadığına ve sanık Çayır'ın tahliye edilip resmi bir sağlık kurumunda tedavisinin yapılmasına karar verdi. 
     Mahkeme çıkışında Ali Öztürk ve yakınlarının gözyaşlarına hakim olamadığı görüldü. 
     
     OLAY 
     AÜ Mavi Hastane Medikososyal Kliniği'nde psikolojik tedavi gören Edebiyat Fakültesi 4. sınıf öğrencisi Hakan Çayır, 2004 yılının Haziran ayında sınavdan çıktıktan sonra, Türk Dili ve Edebiyatı Bölüm Başkanı Yrd. Doç. Zeliha Güneş ile görüşmek için odasına gitmiş, Güneş'i odada bulamayan Hakan Çayır, Bölüm Başkanı'nın asistanı öğretim görevlisi Zakine Çelik Öztürk'ü bıçakla öldürmüştü. Hakan Çayır, daha sonra fakültenin 4. katından atlamış ve yaralanmıştı. Çayır, Osmangazi Üniversitesi Tıp Fakültesi Hastanesi'nde tedavi edildikten sonra tutuklanmıştı. 
     
</TEXT>
</DOC>
