<DOC>
<DOCNO> 328675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur38.html </URL>
<DATE> 2005/03/30/ </DATE>
<TIME> 15.49 </TIME>
<AUTHOR>  </AUTHOR>
<HEADLINE>
Koyulhisar'da kayan toprak miktarının 3 katı kadarı da kaymak üzere 
</HEADLINE>
<TEXT>

     Sivas Valisi Hasan Canpolat, Koyulhisar İlçesi'ne bağlı Sugözü Köyü Kuzulu mezrasında meydana gelen toprak kaymasının ardından vatandaşların gösterdiği metaneti, tavrı takdir ettiklerini belirterek, ''Devlete karşı herhangi bir tavır sergilenmedi, tamamen yardımcı olundu'' dedi. 
     Sugözü Köyü'nde incelemelerde bulunan Vali Canpolat, toprak kaymasında yakınlarını ve evlerini kaybettikten sonra geçici olarak konteynerlere yerleştirilen vatandaşları ziyaret etti. 
     Vatandaşlarla tek tek ilgilenerek sorunlarını dinleyen Canpolat, devletin tüm imkanlarıyla her zaman vatandaşların yanında olduğunu bildirdi. 
     Daha sonra, köyde kurulan kriz merkezini ziyaret eden Canpolat, burada vatandaşlara hitaben şunları söyledi 
     ''Hepimiz kadere inanıyoruz. Ne zaman, kimin başına ne geleceği belli değil. Sizler inançlı insanlarsınız, olayda hayatını kaybedenlerin dinimizdeki yerini biliyorsunuz. Devlet elinden geleni yapıyor, siz de yapıyorsunuz. Gerçekten vatandaşlarımızın olay karşısında göstermiş olduğu metaneti, tavrı çok takdir ettik. Devlete karşı herhangi bir tavır sergilenmedi, tamamen yardımcı olundu. Büyük acı yaşamalarına rağmen herkes elbirliğiyle sıkıntıyı ortadan kaldırmaya çalıştı. Uğranılan zararın tamamını devlet giderecek. Yeni konutlar hızla yapılıp bu sene teslim edilecek. Diğer zararlarınız da tazmin edilir. Hayat eski haline mümkün olduğu kadar dönmüş olur.'' 
     
     ''ARAMA VE KURTARMA ÇALIŞMALARINI DURDURMAK ZORUNDA KALDIK'' 
     Koyulhisar Kaymakamı Kadir Ekinci ise olaydan 3 gün sonra meydana gelen yeni kaymalar nedeniyle, uzman ekiplerce verilen raporlar doğrultusunda arama ve kurtarma çalışmalarını durdurmak zorunda kaldıklarını belirtti. 
     Bölgenin hayati anlamda ciddi risk taşıdığına, henüz ''çalışılabilir'' raporu çıkmadığına işaret eden Ekinci, bu nedenle bölgeye yerleştirilen uyarı levhalarıyla giriş ve çıkışların tamamen engellendiğini ifade etti. 
     Ekinci, şöyle konuştu 
     ''27 ev toprak altında kalmıştı, diğer evleri tahliye etmiştik. İkinci heyelanla birlikte köydeki 58 evden 48'i de toprak altında kaldı. Günübirlik yapılan incelemeler sonucu, heyelanın sürdüğü, günde yaklaşık 2 metre toprağın kaydığı tespit edildi. Teknik elemanların verdiği raporda, 13 milyon metreküp toprağın kaydığı, 37 milyon metreküp toprağın kaymak üzere olduğu belirtildi. Bunun için çalışmaları devam ettiremiyoruz. Ancak burada hayat devam ediyor. Özellikle barınma sorununu Deniz Feneri Derneği'nden gönderilen 21 konteynerle sağlamış olduk. Konteynerlerin eksikleri giderildi, eşyaları tamamlandı. Şu an sorun yok. 21 ailenin dışında nüfusu kalabalık olan 2 aileyi de kiralık eve yerleştirdik. Bir aile de caminin lojmanında kalıyor. Ailelerin 1.5 aylık gıda ihtiyaçları karşılandı. Toprak kaymasından sonra kurtarılan hayvanların da barınma ve yem ihtiyacını karşıladık.'' Bayındırlık ve İskan İl Müdürü Mustafa Doğan ise kalıcı konutlar için Akyazı mevkiindeki zemin etüt ve incelemeleri tamamladıklarını, kamulaştırma işlemlerinin ardından 20 gün veya 1 ayda inşaata başlayacaklarını kaydetti. 
     Sugözü Köyü Muhtarı Temel Korkmaz da desteklerinden dolayı yetkililere teşekkür etti. 
     
</TEXT>
</DOC>
