<DOC>
<DOCNO> 343251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun19.html </URL>
<DATE> 2005/05/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Afganistan'da kaçırılan İtalyan kadın için 'dul kadınlar' gösteri yaptı 
</HEADLINE>
<TEXT>

     Afganistan’da yüzlerce dul kadın, ülkede bir hırsızlık çetesi tarafından kaçırılan İtalyan rehinenin serbest bırakılması için gösteri yaptı. 
     Başkent Kabil’in dışındaki bir yardım dağıtım merkezinde toplanan kadınlar, uluslararası yardım kuruluşu "Care International" adına çalışan Clementina Cantoni’nin 32 kendileri gibi binlerce yoksul dula yardım ettiğini ve bir an önce serbest bırakılmasını istediklerini söylediler. 
     Ellerinde İtalyan rehinenin resimleriyle "Özgürlük" yazılı pankartlar taşıyan, çoğu mavi burkalar içindeki kadınlardan Şah Can, Cantoni’nin serbest bırakılması için Afganistan hükümetinin gereken tüm adımları atmasını isteyerek, "Allah’tan sonra tek umudumuz o" dedi. 
     Üç yılı aşkındır Afganistan’da yaşayan Cantoni, dul kadınlarla çocuklarının yaşamlarını idame etmelerine yardımcı oluyordu. 
     Başkent Kabil’de dün gece aracıyla seyir halindeyken, bir başka araç tarafından durdurularak 4 silahlı kişi tarafından kaçırıldığı belirtilen Cantoni’nin, Afganistan’da kaçırılan ilk İtalyan vatandaşı olduğu kaydedildi. 
     Afganistan İçişleri Bakanlığı terörle mücadele biriminin başkanı Cemil Cumbeş, Clementina Cantoni’nin kaçırılmasının sorumluluğunu bir hırsızlık çetesinin üstlendiğini söylemişti. 
     
     İTALYA’DA KRİZ MASASI OLUŞTURULDU 

     İtalya Dışişleri Bakanlığı, Afganistan’da bir İtalyan kadının kaçırılması olayının izlenmesi amacıyla kriz masası oluşturdu. 
     Dışişleri kaynakları, kriz masasının İtalya’nın Kabil Büyükelçiliği ile koordineli biçimde çalışacağını belirttiler. 
     İtalya’nın Kabil Büyükelçisi Ettore Sequi, açıklamasında, "Kaçırılma hadisesi Kabil’in merkezinde oldu. Olayın aydınlatılması için ISAF Uluslararası Barış Gücü ve Afgan yetkililerle en üst düzeyde temaslarımız devam ediyor" dedi. 
     
</TEXT>
</DOC>
