<DOC>
<DOCNO> 323769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur14.html </URL>
<DATE> 2005/03/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
9 yaşındaki kızı kot pantolonla boğarak öldürdüler 
</HEADLINE>
<TEXT>

     Neşet KARADAĞ DHA 

ADANA'da amcası ile birlikte pazarda tavuk satarken tuvalet ihtiyacı için ayrılan 9 yaşındaki C.K., pazar yerine 20 metre uzaklıktaki yıkık inşatta dövüldükten sonra kot pantolon ile boğularak öldürülmüş olarak bulundu. Yeğeninin cesedini bulan 21 yaşındaki amca Ramazan Koç gözaltına alındı. 
     Küçük Kırımlı Mahallesi'nde oturan ve geçimlerini tavuk satarak sağlayan 45 yaşındaki Orhan Koç, kardeşi Ramazan ve ilköğretim okulu 2'nci sınıf öğrencisi kızı C. ile birlikte Geçitli Beldesi'ndeki pazara gitti. Tarihi Lokman Hekim Köprüsü kenarına kurulan ve çevre köylerden alış veriş yapmaya gelenlerle birlikte her haftasonu kalabalık olan pazaryerinden baba Orhan Koç işi olduğu gerekçesiyle ayrıldı. Ramazan Koç ile yeğeni C. tavuk satışını sürdürdü. Bir ara C., amcasından 1 YTL alıp bakkaldan alış veriş yaptı. Ardından tuvalet ihtiyacı için gitti. 
     Yeğeninin yarım saat geçmesine karşın dönmemesi üzerine meraklanan Ramazan Koç, küçük kızı aramaya başladı. Ağabeyi Orhan'ı da telefonla arayarak C.'nin kaybolduğunu bildirdi. Önce tuvaletlere bakan Koç, daha sonra pazar tezgahlarının kurulduğu yere 20 metre uzaklıktaki yıkık inşaatların içine baktığında korkunç manzarayla karşılaştı. Ağzı kot pantolon ile kapatılmış cansız halde yerde yatan yeğenini gören amca Koç şok oldu. Çevredeki yurttaşlardan yardım isteyen amca, C.yi, yaşıyor' umuduyla Adana Devlet Hastanesi'ne götürdü. Yapılan muayenede, C'nin kot pantolonu ile boğularak öldürüldüğü belirlenirken, yüzünde, kol ve ayaklarında darp izleri görüldü. Küçük kızın cenazesi Adli Tıp Morgu'na götürülürken, tecavüze uğrayıp uğramadığının ise yapılacak otopsi sonucu belli olacağı belirtildi. 
     Olayla ilgili inceleme başlatan jandarma, Ramazan Koç'u şüpheli olarak gözaltına aldı. bir çocuğa ait olduğu sanılan kot pantolona ise delil olarak el konuldu. Yeğeni ile birlikte tavuk satmak için Geçitli Beldesi'ne geldiklerini söyleyen amca Koç, "Tavuk satarken yeğenim tuvalete gitmek için yanımdan ayrıldı. Yarım saat geçtikten sonra merak edip aramaya başladım. Bir inşaatın içinde boğulmuş halde buldum. O anda ne yapacağımı şaşırdım. Belki yaşıyordur diye hastaneye getirdim. Bunu yapan insan olamaz'' diye ağladı. 
     
     ANNE KRİZ GEÇİRDİ 

     Kızının öldürüldüğünü duyan 4 çocuk annesi Hediye sinir krizleri geçirdi. Hastanede kendisini yerden yere atan anne Hediye, "Çocuğuma nasıl kıydılar. O benim tek kızımdı. En büyük yardımcım, her şeyimdi. Kızımı öldüren kimse idam edilsin'' diye feryat etti. 
     
</TEXT>
</DOC>
