<DOC>
<DOCNO> 338837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun38.html </URL>
<DATE> 2005/05/02/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
ABD'de denizde 6 gün mahsur kalan 2 çocuk kurtarıldı 
</HEADLINE>
<TEXT>

     ABD’nin Kuzey Carolina eyaletinin Cap Fear yerleşiminin açıklarında, denizde aç ve susuz 6 gün geçiren iki çocuk sağ salim kurtarıldı. 
     Bir balıkçı teknesi tarafından fark edilip kurtarılan, susuzluktan bitkin düşmüş ve ciltleri güneşten ciddi derecede yanmış 15 ve 17 yaşındaki çocukların hastaneye kaldırıldıkları bildirildi. 
     Josh Long 17 , ABC kanalına yaptığı açıklamada, "Her yarım saatte bir deniz suyuyla gargara yapıyor, günde bir kere de içiyorduk. 
     Bir gün kısa süre yağmur yağdı, biz de teknenin bir ucuna biriken suyu içtik" dedi. 
     İki çocuk, denize açılırken yanlarına aldıkları şekerleri yediklerini ve her fırsatta denize girerek serinlediklerini anlattı. 
     17 yaşındaki Josh, yüzerken bir keresinde bir köpekbalığı sürüsü 
     gördüklerini ve her gün dua ettiklerini de belirtti. 
     İki çocuğun neden tek başlarına denize açıldıklarına ilişkin bilgi verilmedi. 
     
</TEXT>
</DOC>
