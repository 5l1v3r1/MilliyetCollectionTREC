<DOC>
<DOCNO> 300036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas08.html </URL>
<DATE> 2004/12/22/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Ilgaz'da yılbaşı bereketi 
</HEADLINE>
<TEXT>

     Turan KURT DHA 

KASTAMONU'nun kayak merkezi Ilgaz'da yılbaşının yaklaşmasıyla birlikte otellerdeki doluluk oranı yüzde 80'e ulaştı. 
     Ilgaz Dağı'ndaki kayak merkezinde kar kalınlığı 80 santimetreye, yüksek kesimlerde ise 2.5 metreye ulaştı. İki hafta önce kayak sezonunu açan Ilgaz Kayak Merkezi tatilcilerin ilgisini topladı. Yılbaşı için doluluk oranının yüzde 80 olduğu Kayak Merkezi'ndeki ışıklandırılmış pistte gece de kayılabiliyor. 
     Ankara'ya yakın olması nedeniyle üniversite öğrencilerinin yoğun ilgi gösterdiği Ilgaz Kayak Merkezi'ndeki tesislerde hafta sonu ve yılbaşı tatili için bir çok otelde yer kalmadı. Ilgaz Dağı'nda bulunan toplam 7 turizm tesisinin bin 450 yatak kapasitesi olduğunu söyleyen işletmeciler, otellerdeki doluluk oranının şu anda yüzde 80'lerde olduğunu da belirtti. Ilgaz'da yılbaşı için 450 milyon lira ile 1.5 milyar liralık programlar uygulanıyor. 
     
</TEXT>
</DOC>
