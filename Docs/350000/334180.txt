<DOC>
<DOCNO> 334180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun05.html </URL>
<DATE> 2005/04/17/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
Rice Türkiye'yi örnek gösterdi... 
</HEADLINE>
<TEXT>

     ABD Dışişleri Bakanı Condoleezza Rice, ''İslam, Müslüman dünyası ve demokrasinin'' birbiriyle çelişmediğine örnek olarak Türkiye'yi gösterdi. 
     Rice, Amerikan Gazete Editörleri Derneği üyelerine yaptığı konuşmada, ''İslam ve Müslüman dünyası bir evrimden geçiyor. Bu evrimin potansiyel olumlu ve olumsuz sonuçları olabilir. Olumsuz sonuç, radikalizmin yükselmeye devam etmesi olacaktır ve bu insanlar, dünyanın büyük bir dinini kötüye kullanacaktır ki bu yaptıklarının İslam ile alakası yok'' dedi. 
     Rice, ''İslam barışçı bir dindir ve İslam'a hizmet adına uçakları binalara çarpmak ya da belinize patlayıcı yerleştirip başka insanları havaya uçurmak dini saptırmaktır ve pek çok İslam alimi de bu davranışları onaylamıyor. Zaten kim çocukları için böyle bir gelecek ister '' ifadesini kullandı. 
     Müslüman nüfusun çoğunlukta olduğu yerlerde ''İslam, Müslüman dünyası ve demokrasi'' arasında bir çatışma olmadığına işaret eden Rice ''elimizde Türkiye örneği var. İktidarda güçlü bir İslami parti bulunuyor. Hindistan gibi demokratik ülkelerde, büyük bir Müslüman nüfusu var ve diğer gruplarla barış içinde yaşayabiliyorlar. Bence bunlar Ortadoğu için umut olmalı. Böylece, daha ılımlı siyasi güçleri bulup, İslam ile demokrasi arasında doğru ilişki kurabilen, her ikisine de hizmet eden kurumları oluşturabilen, bütün insanlara hoşgörülü bir demokratik süreç ortaya çıkabilir'' diye konuştu. 
     İsrail-Filistin sorununun çözümünün bu demokratik sürece büyük yardımı dokunacağına inandığını belirten Rice, radikalizmi besleyen unsurların büyük kısmının böylece ortadan kalkacağını kaydetti. Rice, ''radikalizmi ortadan kaldırmanın tek yolu, özgürlük ve hoşgörüye dayalı bir ideoloji oluşturmaktır'' dedi. Pek çok ülkenin bu yola girdiğine işaret eden Rice, Fas, Bahreyn, Ürdün ve Irak'ı örnek gösterdi. 
     
</TEXT>
</DOC>
