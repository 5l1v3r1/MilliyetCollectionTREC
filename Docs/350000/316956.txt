<DOC>
<DOCNO> 316956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy01.html </URL>
<DATE> 2005/02/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Meclis bu hafta öğrenci affını görüşecek... 
</HEADLINE>
<TEXT>

     Bu hafta yoğun gündemle çalışacak Meclis, ''öğrenci affı'' için mesai yapacak. 
     Geçen hafta TBMM Milli Eğitim Komisyonu'nda kabul edilen ve 29 Haziran 2000'den itibaren üniversitelerden ilişiği kesilen öğrencilere yeni haklar tanıyan teklifin, bu hafta yasalaşması bekleniyor. Genel Kurul, bu hafta çalışma saatlerini uzatacak. Genel Kurul, 22 Şubat Salı günü 15.00-21.00, 23 Şubat Çarşamba günü 14.00-23.00, 24 Şubat Perşembe günü ise 14.00-21.00 saatleri arasında çalışacak. 
     TBMM Genel Kurulu'nda 22 Şubat Salı günü sözlü soruların görüşülmesinin ardından Sayıştay üyelikleri için seçim yapılacak. Genel Kurul'da milletvekilleri, Plan ve Bütçe Komisyonu'nun, boş bulunan Sayıştay üyelikleri için belirlediği 16 aday arasından 8 üyeyi gizli oyla seçecek. Üyeler, karar yeter sayısı bulunması koşuluyla, katılanların salt çoğunluğunun oyu ile seçilecek. 
     
     ÖĞRENCİ AFFI 
     TBMM Genel Kurulu, 23 Şubat Çarşamba günü, öğrenci affını içeren yasa teklifini görüşecek. 
     Teklife göre, yükseköğretim kurumlarının hazırlık ve diğer bütün sınıflarında önlisans ve lisans düzeyinde öğrenim yapan öğrencilerden 29 Haziran 2000 tarihinden itibaren, kendi isteği ile ilişiği kesinler dahil her ne sebeple olursa olsun atılan öğrencilere, ilişiklerinin kesilmesine neden olan bütün dersler için bir öğretim yılı devam ve 3 sınav hakkı verilecek. 
     Uygulamalı eğitim-öğretim yapan okullardan ayrılan öğrencilere devam edemedikleri dersler ve uygulamalar için devam imkanı sağlanacak. Sınıf geçme sistemi uygulayan yükseköğretim kurumlarında en çok 3 dersten başarısız olan öğrencilere, üst sınıfa devam etme ve alt sınıfta başarısız oldukları dersler için 3 sınav hakkı verilecek. Not ortalaması nedeniyle sınıfı geçemeyen veya mezun olamayan öğrencilere de 3 dersten not yükseltmek için bir sınav hakkı tanınacak. 
     Azami öğrenim sürelerini doldurduktan sonra kurumları ile ilişiği kesilen öğrencilere ise alamadıkları dersler için bir defaya mahsus olmak üzere bir yıl devam etme ve sınav hakkı verilecek. 
     Başvuru süreleri içinde askerlik zamanı gelmiş olanlar, teklifin öngördüğü hakları kullandıkları takdirde tecilli sayılacak, askerlik görevini yapanlar ise terhislerinden sonraki 2 ay içinde müracaat edebilecek. Gözlem altında veya tutuklu bulunanlar, bu durumlarının sona ermesini izleyen 2 ay içinde başvurdukları takdirde haklarını kullanabilecek. 
     Teklif, lisansüstü öğrenim görürken ilişikleri kesinlere de çeşitli haklar getiriyor. 
     
     GÜNDEMDEKİ TASARILAR 
     Geçen hafta görüşmeleri yarım kalan, Cumhurbaşkanı Ahmet Necdet Sezer'in 14 maddesini bir kez daha görüşülmek üzere geri gönderdiği İl Özel İdareleri Yasası'nın da 2 maddesi görüşülecek. 
     Kadastro Kanunu'nda değişiklik yapan yasa tasarısı, Türk Silahlı Kuvvetleri İç Hizmet Kanunu'nda değişiklik içeren yasa tasarısı, Türkiye ile AB arasında mali işbirliği çerçevesinde temin edilecek mali yardımların uygulanmasına ilişkin çerçeve anlaşmanın onaylanmasını uygun bulan tasarının da bu hafta yasalaşması bekleniyor. 
     Genel Kurul gündeminde bulunan Sıvılaştırılmış Petrol Gazları LPG Piyasası Kanunu Tasarısı, Deniz Çevresinin Petrol ve Diğer Zararlı Maddelerle Kirlenmesine Acil Durumlarda Müdahale ve Zararların Tazmini Esaslarına Dair Kanun Tasarısı, bu hafta ele alınacak. 
     
     TOPRAK KORUMA VE ARAZİ KULLANIMINA DÜZENLEME 
     TBMM'deki ihtisas ve araştırma komisyonları, gündemlerindeki yasa tasarıları ve tekliflerini görüşecek. 
     Çevre Komisyonu, 23 Şubat Çarşamba günü, Toprak Koruma ve Arazi Kullanımı Kanunu Tasarısı'nı ele alacak. 
     Çocukları sokağa düşüren nedenlerle sokak çocuklarının sorunlarını araştırılarak alınması gereken önlemleri belirlemek amacıyla oluşturulan Araştırma Komisyonu, çalışmalarının sonuna geldi. Komisyon, 22 Şubat Salı günü toplanarak rapor hakkında bir değerlendirme yapacak. 
     
</TEXT>
</DOC>
