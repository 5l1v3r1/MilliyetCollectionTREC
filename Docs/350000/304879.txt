<DOC>
<DOCNO> 304879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko15.html </URL>
<DATE> 2005/01/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
2004 yılı yatırım programı... 
</HEADLINE>
<TEXT>

     Yatırım Programı kapsamında bu yıl kamunun yapacağı yatırım tutarı 10 milyar 443 milyon 256 bin YTL olarak belirlenirken, mahalli idare yatırımlarıyla birlikte bu rakam 23 milyar 491 milyon 256 bin YTL'yi bulacak. 
     Resmi Gazete'nin bugünkü mükerrer sayısında yayımlanan 2005 yılı Yatırım Programı'na göre, bütçeden 10 milyar 443 milyon 256 bin YTL yatırım yapılacak. 
     Mahalli idarelerin yapacağı yatırım da 7 milyar 317 milyon YTL olarak belirlendi. 
     2005 yılı Yatırım Programı'nda genel ve katma bütçeli kuruluşlar, iktisadi devlet teşekkülleri ve kamu iktisadi kuruluşları ile bunların bağlı ortaklıkları, döner sermayeli kuruluşlar, İller Bankası, dış proje kredisi kullanan büyükşehir belediyeleri ile diğer belediyeler, fon idareleri ve Özelleştirme İdaresi Başkanlığı tarafından gerçekleştirilecek yatırım projeleri sektörel bazda düzenlendi. 
     
     ÖDENEKLERDE MECLİS TARAFINDAN YAPILAN DEĞİŞİKLİKLER 
     2005 Mali Yılı Bütçe Kanunu Tasarası'nda yer alan yatırım ödeneklerinde, tasarının yasalaşma sürecinde TBMM tarafından bazı değişiklikler yapılarak, tasarıda yer alan ve 2005 yılı Yatırım Programı'yla ilişkilendirilmesi gereken analitik bütçe sınıflanmasına göre 10 milyar 144 milyon 477 bin YTL'lik konsolide bütçe yatırım ödeneğine 298 milyon 779 bin YTL ilave edildi. Böylece bütçeden yapılan yatırım tutarı 10 milyar 443 milyon 256 bin YTL'ye çıktı. 
     Ayrıca, bazı kuruluşların yatırım ödenek tavanlarını değiştirmeyecek şekilde bütçe tertipleri arasında aktarmalar yapıldı. 
     Söz konusu değişiklikler, 2005 yılı Yatırım Programı ile ilişkilendirilirken, yatırım programında yer alan projelerin parametreleri söz konusu değişiklikleri kapsadı. 
     Ancak, 2005 Mali Bütçe Kanunu'nun ilgili maddesi ile sermaye gideri ödeneklerinde yapılan yüzde 3.65'lik ve sermaye transferi ödeneklerinde yapılan 0.96'lık iptallerin, yatırım programında kapsanmadığına dikkat çekildi. 
     
     YATIRIM ÖDENEKLERİNİN SEKTÖR BAZINDA DAĞILIMI 
     Sektör bazında yatırımlara, tarıma 1 milyar 355 milyon 271 bin YTL, madenciliğe, 506 milyon 227 bin YTL, imalata 614 milyon 968 bin YTL, enerjiye 2 milyar 725 milyon 552 bin YTL, ulaştırmaya 5 milyar 25 milyon 603 bin YTL, eğitime 2 milyar 114 milyon 517 bin YTL kaynak aktarıldı. 
     Kamu bu yıl ayrıca sağlıkta 1 milyar 212 milyon 115 bin YTL, turizmde 98 milyon 46 bin YTL, haberleşmede 50 milyon 694 bin YTL, konutta ise 96 milyon 114 bin YTL'lik yatırım gerçekleştirecek. 
     
     BÜTÇE TÜRLERİNE GÖRE YATIRIMLAR 
     2005 yılı yatırımları kaynaklara göre dağılımı incelendiğinde ise Genel-Katma Bütçe kapsamında 10 milyar 443 milyon 256 bin YTL, döner sermayeli kuruluşlar 784 milyon YTL, KİT'ler 2 milyar 885 milyon 500 bin YTL, İller Bankası 600 milyon YTL, fonlar 37 milyon YTL ve özelleştirme kapsamındaki kuruluşlar da 1 milyar 424 milyon 500 bin YTL yatırım yapacak. 
     Böylece Genel-Katma Bütçe dahil yatırımlar toplamda, 16 milyar 174 milyon 256 bin YTL olarak belirlenirken, mahalli idarelerin yapacağı 7 milyar 317 milyon YTL'lik yatırımla kamunun toplam yatırımları 23 milyar 491 milyon 256 bin YTL'yi bulacak. 
     
</TEXT>
</DOC>
