<DOC>
<DOCNO> 318936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko04.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maritim, Galataport ve Haydarpaşa'ya talip 
</HEADLINE>
<TEXT>


Alman Maritim Hotels Grubu, Galataport ve Haydarpaşa'da 5 yıldızlı otel yapımı projelerine talip. Grubun iş geliştirme CEO'su İstanbul Belediye Başkanı Kadir Topbaş'la görüştü 

DİLEK TAŞ 

Almanya'nın en büyük otel zincirlerinden Maritim Hotels Grubu, İstanbul'da, Galataport ve Haydarpaşa'da 5 yıldızlı iş oteli ve kongre merkezi yapımı ile ilgili projeye talip olduğunu açıkladı. İstanbul'a gelen Maritim Hotels İş Geliştirme CEO'su Wolfgang Hedderich, konuyla ilgili olarak İstanbul Belediye Başkanı Kadir Topbaş ile görüştü. 
Topbaş'ın kendisine İstanbul'da yapacakları oteller için 10 ayrı bölgede öneride bulunduğunu söyleyen Hedderich, İstanbul'da üç bölgede karar kılacaklarını belirtti. Hedderich, ikisi 5 yıldızlı iş oteli, biri ise butik otel olmak üzere İstanbul'da yakın zaman içinde üç otel projesi ile ilgilendiklerini kaydetti. Maritim Hotels'in İstanbul'da yapacağı otellerin biri Avrupa biri Anadolu yakasında olacak. Bir otel ise durum analizinin ardından butik otel olarak hizmet verecek. Otelleri direkt yatırımdan çok işletme hakkı alarak açacaklarını belirten Hedderich, yatırım için yerli gruplarla ortaklık yapmak istediklerini belirtti. 

Kongre merkezine yer arıyor 
Biri Berlin'de diğeri ise Düsseldorf'ta olmak üzere Almanya'nın en büyük konferans merkezlerini yapan Maritim Hotels'in İstanbul'da bir kongre merkezi yapmak istediği de öğrenildi. Hedderich, Topbaş'la bu konuyu da görüştüklerini ancak yer bulma konusunda sıkıntı çektiklerini söyledi. Hedderich bu arada İstanbul'daki projeler dışında Bodrum ve Kemer de dahil olmak üzere beş yılda 5 otel yapmak istediklerini açıkladı. İstanbul'un yatırımcılar için büyük fırsatlar barındırdığını söyleyen Hedderich, "İstanbul yakında Avrupa'nın Shangai'ı olacak" dedi. Hedderich, Türkiye'nin şimdiden İspanya'nın tahtını zorladığını da belirtti. 

36 oteli var Almanya'nın en büyük zincir otellerinden olan Maritim Hotels HMS International'ın dünya genelinde 36 adet iş ve resort oteli bulunuyor. Grubun Belek'te Maritim Sunrise Beach Resort isimli işletme hakkına sahip olduğu bir oteli de var. 


</TEXT>
</DOC>
