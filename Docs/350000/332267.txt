<DOC>
<DOCNO> 332267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo19.html </URL>
<DATE> 2005/04/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gaziantepspor'da Konyaspor galibiyetinin sevinci yaşanıyor... 
</HEADLINE>
<TEXT>

     Süper Birinci Lig'de Konyaspor'u 2-0 yenmeyi başaran Gaziantepspor'da mutluluk rüzgarları esiyor. 
     Geçtiğimiz hafta Fenerbahçe'ye yenilerek hayal kırıklığı yaratan kırmızı-siyahlı ekibin, güzel futbol oynayıp sahadan 3 puanla ayrılması, yönetim, teknik heyet ve taraftarı sevindirip, ilerisi için umutlandırdı. 
     Gaziantepspor Teknik Direktörü Nurullah Sağlam, yaptığı açıklamada, Konyaspor maçı için çok yoğun bir hazırlık döneminden geçtiklerini ve sahada da çok iyi mücadele ederek hak ettikleri 3 puanı almasını bildiklerini söyledi. 
     Fenerbahçe yenilgisi sonrasında oluşan olumsuz havayı dağıtmak ve ileriye daha umutlu bakmak için Konyaspor maçına mutlak galibiyet için çıktıklarını anlatan Sağlam, şöyle konuştu 
     ''Konyaspor'un güçlü bir takım olduğunu ve sahaya da 3 puan almak için çıkacağını bildiğimiz için sıkı bir hazırlık döneminden geçtik. Konyaspor, ligin en iyi takımları arasında yer alan bir ekip. İşimizin zor olduğunu biliyorduk. Nitekim, her iki takım da sahaya galibiyet için çıktı. Ancak, biz daha iyi mücadele ettik, pozisyonları değerlendirdik ve maçı kazanmayı rakibimizden daha çok istedik.'' Sağlam, futbolcularının bu zorlu karşılaşmada azimli ve kararlı mücadele ettiğini, 90 dakika boyunca, galip gelebilmek için ellerinden gelen her şeyi yaptıklarını ifade ederek, ''Güzel futbol oynayıp, sporseverlere keyifli bir maç izlettik ve bizim için çok önemli ve anlamlı olan 3 puan aldık. Mutluyuz, tüm futbolcularımı oynadıkları güzel futboldan dolayı kutluyorum'' dedi. 
     Sağlam, Gaziantepspor'un güçlü bir takım olduğunu, kalan maçları da kazanıp ligi üst sıralarda tamamlamak için sezon sonuna kadar mücadeleye devam edeceklerini de sözlerine ekledi. 
     
</TEXT>
</DOC>
