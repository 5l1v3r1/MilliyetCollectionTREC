<DOC>
<DOCNO> 325211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/spo06.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Eşref 
</HEADLINE>
<TEXT>


Olimpiyatın bronz madalyalı atleti Eşref Apak aşırı ilginin sarhoş edici girdabında sonu iyi olmayan bir yolculuğa çıkmak üzere. Artık gün vakit geçmeden Eşref'i uykusundan uyandırıp kendine getirme günü. Görev öncelikle büyüklerin 

FUAT ERCAN 


Malum hikaye güldüren, güldürürken de düşündüren ünlü Türk büyüğü Nasrettin Hoca'dan... Bizi ilgilendiren ne girişi, ne gelişi... Yediden yetmişe herkesin bildiği, ders niteliğindeki bitişi... Hoca'nın testiyle suya giden oğluna attığı tokat, nedenini soranlara da "Kırdıktan sonra neye yarar be birader"dir, sorgulayanlara verdiği cevap... Yani, "ahh - vah" öncesi anılması gereken önlemdir kıssadan hisse ders niteliğinde öğütlenen.. 
Bugün, olimpiyat madalyalı "bronz" adamımız Eşref Apak'tır elinde testiyle suya giden... Maalesef o da çeşmenin yolunu şaşırmaya, Türk sporunun "şöhret öğüten" acımasız çarklarına doğru yol almaya başlamıştır. Aşırı ilginin sarhoş edici girdabına kapılmış, dünya çapında yetenek olduğunu unutup, yok olma sürecinin startındaki yerini almıştır. Dostlarının "acı" söylemlerini kulak ardı etmeyip bir an önce derlenip toparlanmalıdır Eşref Apak. Alınganlığı, dargınlığı genç yaşta ciğerlerine yapışan kötü alışkanlıklarıyla birlikte paketleyip derinlere gömmelidir. 

Sorular cevap bulmalı 
Eşref alınıp, gocunmadan kendisiyle hesaplaşma günlerine girdiğinde, yetkililer tarafından çevresi de sorgulanmalıdır. Kol kola olimpiyat bronzuna yürüdüğü hocası Artun Talay, "Ben artık ona yetmiyorum. Yeten hoca geldiğinde yanındayım" derken bugün neden uzaklaşmıştır Talay'ın "Bunlarla çalışmalı" diye hazırladığı listede yer alan Rus Anatoliy Bondarchuk, Sergey Litvinov ve Yuri Sedykh'in yerine göreve getirilen Konstantin Astopkovich, Apak için ne kadar yeterlidir 
Yine Talay'ın "Madem bu isimler olmadı. Hiç olmazsa bunlardan biri 6 haftada bir gelip, bir hafta kalarak ders versin önerisi" ne kadar ciddiye alınmıştır 
Atletizm Federasyonu Atmalar Koordinatörü Muharrem Or'un Mersin'de gerçekleştirilen Avrupa Atmalar Atletizm Kış Şampiyonası'nın ardından durum değerlendirmesi yaptığı, "Sadece teknik ve taktikle olmaz. Mental motivasyon gerekiyor. Yokluktan şikayet ederken kendini bir anda bolluğun içinde buldu. Bir dediği iki edilmiyor. Bu da onu şaşırttı. Acil bir ekip kurulmalı ve Eşref'i başarıya karşı beyin olarak hazırlamalıyız" düşüncesi ne kadar dikkate alınmıştır. 
Tüm bu sorular cevap bulduğunda hem Eşref kurtulacak, hem de bizim "eşref saatimiz" eski tadını bulacak. 


</TEXT>
</DOC>
