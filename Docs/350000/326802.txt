<DOC>
<DOCNO> 326802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas13.html </URL>
<DATE> 2005/03/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Albüm satışının düşüklüğü Jennifer Lopez'i üzdü... 
</HEADLINE>
<TEXT>

     Jennifer Lopez, büyük düşlerle piyasaya sürdüğü ''Rebirth'' albümünün satışlarının düşük olması nedeniyle hüsrana uğradı. 
     Internetteki ''contact music'' sitesinin haberine göre, pop kariyerinde hızlı bir çıkış yaşamayı uman Lopez, ABD albüm listelerinde düşüşe geçen çalışma nedeniyle hayal kırıklığı yaşıyor. 
     Film kariyerinde üst üste yaşadığı başarısızlıkların ardından umudunu müziğe bağlayan latin yıldız, ''Rebirth'' adlı çalışma için aylar öncesinden promosyon çalışmalarına başladı. Büyük gürültüyle çıkan albüm ilk haftayı başarıyla tamamlamasına rağmen sonraki haftalarda satışları iyiden iyiye düştü. 
     Müzik dünyasından bir kaynak, üç hafta içerisinde toplam 400 bin satış rakamına ulaşabilen albümün ünlü yıldızı ''harap ettiğini'' kaydetti. 
     Bunun Lopez'in artık hayranlarının gözünde eskisi kadar popüler olmadığını gözler önüne serdiğini dile getiren kaynak, ''Artık kabul etmesi gerekir ki bu albüm kötü. Filmlerinin başarısızlığını da gözönüne alan Lopez gerçekten çok üzgün'' yorumunda bulundu. 
     
</TEXT>
</DOC>
