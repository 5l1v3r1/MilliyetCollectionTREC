<DOC>
<DOCNO> 328865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun37.html </URL>
<DATE> 2005/03/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Şiiler, Sünni adayı reddetti 
</HEADLINE>
<TEXT>

     Irak meclisinin Şii milletvekilleri, Sünni parlamenterlerin meclis başkanı adayını reddetti. 
     Şii din adamlarınca desteklenen Irak Birleşik İttifakı'nın listesinden seçilen Dava partisinin iki numaralı ismi Cevad Maliki, Sünnilerin Mişaan Cuburi'yi meclis başkanlığına aday gösterdiklerini, ancak kendilerinin bu ismi kesinlikle reddettiklerini ve bunu bildirdiklerini söyledi. 
     Maliki, ''Sünnilerin istedikleri ismi sunma, ancak kendilerinin bunu reddetme hakları bulunduğunu, zira meclis başkanlığının çok önemli bir görev olduğunu'' belirtti. 
     Meclisteki çok az sayıdaki Sünni milletvekilinin adayı Cuburi ise adaylığının reddedilmesine büyük tepki göstererek, ''Bu Arap Sünnilerin seçimiydi. Şiiler İbrahim Caferi'yi başbakanlığa, Kürtler Celal Talabani'yi devlet başkanlığına seçtiğinde kimse bize danışmadı'' diye konuştu. 
     
</TEXT>
</DOC>
