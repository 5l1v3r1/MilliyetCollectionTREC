<DOC>
<DOCNO> 333827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas18.html </URL>
<DATE> 2005/04/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İngiltere'de öğrenciler internetten aldıkları ödevlerle sınıf geçiyor 
</HEADLINE>
<TEXT>

     İngiltere'de BBC'nin yaptığı bir araştırma, ülkede her geçen gün daha çok sayıdaki lise ve üniversite öğrencisinin, sınıf geçmelerini ve mezun olmalarını sağlayan ödev, makale ve tez gibi akademik çalışmaları internet üzerinden satış yapan sitelerden aldıklarına işaret etti. 
     İnternet üzerinden ''ödev, tez ve makale'' ticareti yapan birkaç firmanın sahibi olan Dorit Chomer, yaptıkları işin eğitimin hedefine zarar verip, bilimsel çalışmanın önemini küçülttüğünü kabul ederek, belli alanlar ve konularda hazır akademik çalışmalar satmanın yanı sıra müşterinin talebine göre ''özel çalışmalar'' yapabildiklerini ifade etti. 
     Chomer, BBC 4 radyosuna yaptığı açıklamada, haftada 500 ile 1000 arasında akademik çalışma sattığını, müşterilerinin büyük bölümünü İngiltere'de okuyan yabancı öğrencilerin oluşturduğunu ve satılan çalışmaların fiyatlarının 50 sterlinden başladığını bildirdi. 
     Kendisine ait üç ayrı internet sitesinin 24 saat çalıştığını da belirten Comer, müşterinin ne istediğini anlattıktan sonra istediği çalışmaya istediği tarihte sahip olabildiğini, bunun karşılığında kazandığı her kuruşu hak ettiğini söyledi. Comer, siteleri sayesinde yabancı öğrencilerin İngiliz öğrencilerle rekabet şansının arttığını, öğrencilerin okullarından atılmamasını sağladığını, böylece aslında çocuklarının okuması için büyük yatırımlar yapan ana babalara hizmet ettiğini iddia etti. 
     Bu arada Oxford Üniversitesi öğretim üyelerinden Jude Carroll da yaptıkları bir araştırmanın, öğrencilerin yüzde 43'ünün ödev, makale ve tezlerini internet üzerinden ''kopyalayıp yapıştırarak'' hazırladıklarını gösterdiğine dikkat çekti. 
     Diğer bazı İngiliz üniversitelerinin yöneticileri, bu tür sitelerin çalışan öğrencilerin çabalarını boşa çıkardığını ve haksız rekabete yol açtığını bildirdi. 
     
</TEXT>
</DOC>
