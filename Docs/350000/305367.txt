<DOC>
<DOCNO> 305367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun12.html </URL>
<DATE> 2005/01/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yıkılmamış tek bir bina yok 
</HEADLINE>
<TEXT>

     BBC 

      İngiliz The Guardian gazetesi, ABD'nin iki ay önce yaptığı kanlı Felluce operasyonundan sonra kentin son halini anlatan bir haber yayınladı. 
     Guardian gazetesi, Amerikan operasyonundan iki ay sonra hala terkedilmiş bir hayalet kent görünümünde olan Felluce kentindeki yıkımın gerçek boyutlarını ortaya koyan bir belgeselin, bu akşam İngiliz 4. kanal televizyonunda yayınlanacağını duyuruyor.. 
     Guardian, gazetenin kamera ekibiyle birlikte kente giderek belgeseli hazırlayan Iraklı gazeteci Ali Fadıl'ın izlenimlerini de yayınlamış. 
     "Tam bir yıkım. Felluce modern bir şehirdi bir zamanlar. Geriye hiç bir şey kalmamış. Elektriği suyu olan ya da yıkılmamış tek bir bina görmedim. Felluceliler bütün gün beni gezdirip evlerini, yıkımı gösterdiler. 'Gazeteciler niye gelmiyor buraya' diye soruyorlardı. 
     
     CESETLER SAVAŞÇIYA BENZEMİYOR 
     Amerikalılar Kasım ayında Felluce'de bin ikiyüz ila bin altıyüz isyancı öldürdüklerini açıkladı. Ama kentte karşılaştığım insanlar, savaşçıların çoğunun çatışmanın birinci haftasında Felluce'den çekildiğini anlatıyor. 
     Şehitler mezarlığı denilen yerde sadece 76 mezar taşı saydım. Sokaklarda, evlerde gördüğüm çok sayıda çürüyen ceset de savaşçıya benzemiyor. Nerede bu öldürüldüğü söylenen bini aşkın savaşçının cesedi " Ali Fadıl, Guardian gazetesine yazdığı izlenimlerini, kendi sorusunu yanıtlayarak noktalıyor.. 
     "Amerikan ordusu Felluce'yı yıktı ama bununla sadece savaşçıların ülkenin dört bir yanına yayılmasını sağladı. Sünnileri bastırmak için şiileri güvenlik gücü olarak görevlendirmekle iç savaş tehlikesini de artırdılar. 
     Bir süre önce bana 'sen sünni misin şii misin ' diye soran bir yabancı meslekdaşıma 'ben suşi'yim' demiştim. Babam sünni annem şii çünkü. Bu tür ayrımlara da hiç bir zaman önem vermedim. Ama Felluce'yi gördükten sonra, önemsiyorum artık." 
     
</TEXT>
</DOC>
