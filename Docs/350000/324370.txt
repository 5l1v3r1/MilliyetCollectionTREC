<DOC>
<DOCNO> 324370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko01.html </URL>
<DATE> 2005/03/17/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Aktuğ "Eğer borsa 20 gün böyle giderse her şey allak bullak olur" 
</HEADLINE>
<TEXT>

     Trabzonspor Sportif Yatırım ve Ticaret A.Ş'nin 6-8 Nisan tarihleri arasında gerçekleştirilecek halka arzında talep toplama fiyat aralığı 5-6 YTL olarak belirlendi. 
     Trabzonspor Sportif'in halka arzı dolayısıyla İstanbul'da düzenlenen sohbet toplantısında konuşan, halka arza aracılık edecek DenizYatırım'ın Genel Müdürü Cafer Bakırhan, 25 milyon YTL sermayeli Trabzonspor Sportif'in sermayesindeki Trabzonspor Futbol İşletmeciliği Ticaret A.Ş'ye ait yüzde 25 oranındaki 6 milyon 250 bin YTL nominal değerdeki hisse senetlerinin 5-6 YTL fiyat aralığında önümüzdeki günlerde kesinleştirilecek bir fiyatla halka arz edileceğini söyledi. 
     Trabzonpor Sportif'in halka arz modelinde Galatasaray ve Fenerbahçe'nin modelleriyle benzer yönlerin oldukça yüksek olduğunu belirten Bakırhan, şirketin yüksek gelirlerinin sınırlandırılmış düşük gider yapısıyla desteklendiğini bildirdi. 
     Trabzonspor Sportif'in gelirleri arasında yayın gelirleri, reklam gelirleri, sponsorluk gelirleri, isim hakkı gelirleri, stadyum gelirleri ve performans gelirlerinin yanı sıra büyük potansiyel vaat eden bahis oyunları gelirlerinin de bulunduğunu belirten Bakırhan, Trabzonspor Sportif'in giderlerinin Avrupa'daki benzerlerinin aksine futbol kulübü giderlerini içermediğini kaydetti. 
     Şirket esas sözleşmesinde toplam giderlerinin yıllık gelirlerin yüzde 10'unu aşamayacağı hükmünün getirildiğini dile getiren Bakırhan, bu yapı sayesinde gelirlerin en az yüzde 90 oranında net kara dönüşmesine olanak sağlanacağını ve istikrarlı karlılık elde edileceğini bildirdi. 
     Faizlerin düştüğü ortamda yatırımcılar açısından kritik öneme sahip temettünün şirketin esas sözleşmesiyle güvence altına alındığını anlatan Bakırhan, buna göre Trabzonspor Sportif'in İMKB şirketleri arasında elde edeceği dağıtılabilir karın tamamını temettü olarak dağıtacak ilk şirket olacağını duyurdu. 
     Bakırhan, halka arz edilecek hisselerin yüzde 50'sini küçük bireysel yatırımcılara, yüzde 10'unu Trabzonspor Kulübü üyelerine, yüzde 20'sini alım gücü yüksek yatırımcılara, yüzde 15'ini yurtdışı yatırımcılara ve yüzde 5'ini de yurtiçi kurumsal yatırımcılara tahsis etmeyi planladıklarını söyledi. 
     Bakırhan, bu halka arzda önceki sportif şirket halka arzlarının üzerinde yatırımcı sayısına ulaşmayı hedeflediklerini bildirdi. 
     
     TRABZONSPOR KULÜBÜ BAŞKANI AKTUĞ 
     Trabzonspor Kulübü Başkanı Atay Aktuğ da seçtikleri modelin diğer kulüplere, özellikle de Anadolu'daki kulüplere örnek olmasını istediklerini belirtti. 
     Avrupa'nın bütün kulüplerinin, Türkiye'deki futbol yönetim modellerinin incelendiğini ve böyle bir karar aldıklarını dile getiren Aktuğ, bu karar doğrultusunda kurumsallaşmanın gerektiğine inandıklarını bildirdi. 
     Bu modelle, yönetime kim gelirse gelsin değiştiremeyeceği bir yapıya gideceklerini belirten Aktuğ, şöyle devam etti 
     ''Malımız gerçekten değerli. Karlılık kalemleri bu şirketin kasasında toplandığı için zarar söz konusu değil. Karın da yüzde 100'ü dağıtılacağı için yatırımcı için çok cazip olacaktır bence. Ama biz bunun karlılığına, zararlılığına bakmıyoruz. Endüstrileşmiş futbol sektöründe artık bunların yapılması gerektiğine inanıyoruz.'' Yıldız futbolcu transferlerinin her zaman sportif başarıları beraberinde getirmediğini dile getiren Aktuğ, Fenerbahçe'nin transfer ettiği Anelka örneğinin verilerek kulübün ciddi forma gelirleri elde ettiğinin belirtilmesi üzerine, verilen para ile elde edilen karın eşit olup olmadığı, verimli olup olmadığının incelenmesi gerektiğini kaydetti. 
     Büyük kulüplerin İstanbul'daki statlarının daha büyük, bilet ücretlerinin de çok daha fazla olduğuna işaret eden Aktuğ, ''Tabii çok şöhretli oyuncular aldıklarında stat gelirlerini artırabiliyorlar. Ama Türkiye'de gelir dağılımı adaletini hepimiz biliyoruz. Anadolu'da stadını en fazla dolduran kulüp Trabzonspor. 20 bin kişilik stadımız var. Ama bilet ücretini çok fazla artırmak mümkün değil. İnsanlar Anadolu'da fakir, İstanbul'daki gibi değil. Öyle bir avantajları var, bunu yapabiliyorlar. Biz çok şöhretli yıldızları dahi alsak stat gelirlerimizin çok fazla artacağını tahmin etmiyoruz'' diye konuştu. 
     Ticari ürün satışlarına yeni başladıklarını, ilk yılında 800 bin dolar civarında gelir sağladıklarını, önümüzdeki yıl 1 milyon dolar kar edecek bir projeleri bulunduğunu anlatan Aktuğ, ''Fenerbahçe de buna böyle başladı. Şimdi ciroları çok fazla. Galatasaray'ın da fazla. Beşiktaş'ı yakalayacağız ve geçeceğiz'' dedi. 
     Aktuğ, İstanbul'da olmamalarının da dezavantajını ifade ederken, ''Biz de İstanbul kulübü olsak, İstanbul'da Seyrantepe gibi devlet bize statlar verse... Trabzon'daki arsa rantlarıyla İstanbul'daki arsa rantları bir değil'' diye konuştu. 
     Halka arzdan elde edilecek gelirin kulübün borçlarının tasfiyesinden sonra kesinlikle transfere harcanmayacağını, mutlaka yatırımlara dönüştürüleceğini belirten Aktuğ, banka borçlarının çok fazla olmadığını, 6 milyon dolar civarında banka borcu bulunduğunu, diğer borçların yöneticilere olan borçları içerdiğini kaydetti. 
     Aktuğ, Trabzon Çimento'nun ihalesine gireceklerini, sadece çimento değil, karlılığını tespit edebildikleri Türkiye genelindeki bütün yatırımlara iştirak halinde girebileceklerini ifade etti. 
     
     ERTELEME KONUSU 
     Trabzonspor Kulübü Başkanı Atay Aktuğ, borsadaki düşüşe işaret edilerek konjonktürün riskli olabileceğine ilişkin bir değerlendirme üzerine, inişli çıkışlı durumun kendilerini endişelendirdiğini, ancak borsanın bir yerde duracağını, kendini dengeleyeceğini belirtti. 
     Aktuğ, ''Eğer 20 gün de böyle giderse her şey allak bullak olur. Gitmeyeceğini düşünüyorum. Tahmin ediyorum bir hafta sonra düzelecektir. Belki o fiyatları bulamayabilir, ama bir dengede kalacaktır. Yetkimiz var, aracı kurumun da bu konuda yetkisi var. Tabii talep olmayan şeyi çıkarmanın hiçbir anlamı yok. Tabii ki erteleriz, Coca Cola erteledi, niye ertelemeyelim'' şeklinde konuştu. 
     DenizYatırım Genel Müdürü Cafer Bakırhan da aynı konuda görüşlerini açıklarken, genel trendin bozulduğu yönünde herhangi bir saptamalarının bulunmadığını, dalgalanmaların her zaman olabileceğini ve kendi piyasa mantığı içinde bunun dengeleneceğini vurguladı. 
     Halka arzda fiyat bandını belirlerken bu tür risklere karşı da gerekli sübvansiyonu koyduklarını ifade eden Bakırhan, bunun için çıktıkları halka arzların hiçbirinde sorun yaşamadıklarını, bunda da sorun yaşamayacaklarını düşündüklerini söyledi. 
     Ayrıca, uygulanan modelde hisselerin bir tanesi bile satılmazsa tamamını halka arz tarihiyle satın almayı taahhüt ettikleri için piyasadaki dalgalanmanın kulüp açısından herhangi bir risk yaratmayacağını vurgulayan Bakırhan, ''Dolayısıyla bu halka arz o tarihlerde gerçekleşecektir. Biz, herhangi bir satış problemini kesinlikle düşünmüyoruz. Herhangi bir kaygımız yok'' dedi. 
     Trabzonspor Kulübü Genel Müdürü Burak Gürdal da kulübün tüm borçlarının 10 milyon doların altında olduğunu söyledi. 
     Gürdal, ''Halka arz süreci sonunda Türkiye'nin UEFA kriterlerini mali anlamda yerine getirmiş iki kulübünden biri olacağız. Borçsuz bir kulüp olacağız. Biz taraftarlık bakış açısıyla değil, finansal getiri mantığıyla hareket eden yatırımcılar için bir model tasarladık. İşte bu yüzden 'Borsa'ya Karadeniz Fırtınası Geliyor' diyoruz ve bunu gurur duyarak söylüyoruz'' diye konuştu. 
     
</TEXT>
</DOC>
