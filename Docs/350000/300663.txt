<DOC>
<DOCNO> 300663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur16.html </URL>
<DATE> 2004/12/24/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Haraç toplayan çeteyi şikayet eden bakkalı vurup öldürdüler 
</HEADLINE>
<TEXT>

     İzmir'in Buca İlçesi'nde, 8 gün önce, tabancayla vurularak öldürülen bakkalın katil zanlısının kimliği tespit edilirken, zanlının olay sırasında yanında olduğu belirlenen 2 kişi yakalandı. 
     Alınan bilgiye göre, olayla ilgili soruşturmayı sürdüren Cinayet Büro Amirliği ekipleri, bakkal Cihangir Ünvar'la aralarında husumet bulunan kişileri tespite çalıştı. Sanığın olay yerinden kaçtığı taksi plakasını belirleyerek şoföre ulaşan polis, sabıkalı kayıtlarından taksiye binen kişilerin ''bıçakla yaralama'' suçundan kaydı bulunan Kerim B. 19 , Abdülvahap Y. ve Sinan H. 21 olduğunu belirledi. Ekipler, Kerim B. ve Sinan H'yi İkiçeşmelik semtinde yakaladı. 
     -HARAÇ TOPLAYANLARDAN ŞİKAYETÇİ OLMUŞ- Yakalanan Kerim B. ve Sinan H, ifadelerinde, Abdülvahap Y'nin cezaevindeki arkadaşlarını ihbar ettiği gerekçesiyle Cihangir Ünvar'ı gözdağı vermek amacıyla vurduğunu, kendilerinin olayla bir ilgilerinin bulunmadığını söyledi. 
     Polis, yaptığı araştırmada, Ünvar'ın 3 yıl önce, çevre esnafından haraç topladığı gerekçesiyle Salih Ayda, Sertip Bilge, Muharrem Üçgül ve Ahmet Kemal Üzen hakkında şikayetçi olduğunu, yakalanarak adliyeye sevk edilen bu kişilerin ''çete oluşturmak suretiyle menfaat temin etmek'' suçundan 36 yıl hapis cezasına çarptırıldıklarını belirledi. 
     Cezalarının kesinleşmesinin ardından Muğla Cezaevi'ne gönderilen 4 kişinin, burada ''bıçakla yaralama'' suçundan aynı cezaevinde yatan Abdülvahap Y. ile arkadaş oldukları ve 1.5 ay önce tahliye edilen Abdülvahap Y'nin cinayeti işlediği belirlendi. 
     Kerim B. ve Sinan H, ''cinayete iştirak'' suçlamasıyla adliyiye sevk edildi. Zanlı Abdülvahan Y'nin arandığı bildirildi. 
     Buca İlçesi Şirinyer 469. sokakta bakkal işleten Cihangir Ünvar 45 , 8 gün önce tabancayla öldürülmüştü. 
     
</TEXT>
</DOC>
