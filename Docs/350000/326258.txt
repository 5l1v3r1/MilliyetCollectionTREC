<DOC>
<DOCNO> 326258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko22.html </URL>
<DATE> 2005/03/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İSO seçimleri başladı... 
</HEADLINE>
<TEXT>

     İstanbul Sanayi Odası'nın İSO yönetim kurulu başkanı, yönetim kurulu üyeleri, TOBB delegeleri ve disiplin kurulu üyelerinin seçimi için oy kullanılmaya başlandı. 
     İSO'nun Odakule'deki binasında gerçekleştirilen seçimde, saat 10.15'te açıklanan Tanıl Küçük'ün listesiyle birlikte meclis üyeleri sandık başına gitti. 
     Seçimlerde listelerin açıklanması konusunda Şekerli ve Kakaolu Mamuller Sanayi Grubu'ndan meclise giren Tanıl Küçük ile başkan adaylığı için adı geçen Mekanik İmalat Sanayi Grubu'ndan meclise giren Adnan Dalgakıran bir süre birbirini bekledi. 
     Tanıl Küçük'ün listesinin açıklanmasıyla oy kullanılmasına başlanırken, Adnan Dalgakıran, basın mensuplarına yaptığı açıklamada, adaylığının henüz kesinleşmediğini belirterek, çok ağır baskılar altında olduğunu iddia etti. 
     Tanıl Küçük başkanlığındaki yönetim kurulu listesinde Zeynep Bodur Okyay, Nuri Tuna, Cengiz Solakoğlu, Ataman Onar, Mehmet Büyükekşi, Bülent Demircioğlu, Baki Kuriş, Gülsüm Azeri, M. Zeki Karahan ve N. Niyazi Öztürk bulunuyor. 
     Tanıl Küçük'ün desteklediği TOBB delegeleri listesinde de Zeynep Bodur Okyay, Halil Demirkaya, Hakkı Kalkavan, Oğuz Satıcı, Yılmaz Ulusoy, İmam Altınbaş, Engin Keçeli, Yusuf Kenan Öztiryaki, Ahmet Bayraktar'ın da aralarında bulunduğu 23 asil üye yer alıyor. 
     Bugün İSO'nun öğleden sonra yapılacak Olağanüstü Meclis toplantısında, meclis başkanı, meclis başkan vekilleri ve komisyon üyelerinin seçimi de gerçekleştirilecek. 

     
</TEXT>
</DOC>
