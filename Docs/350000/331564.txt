<DOC>
<DOCNO> 331564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas12.html </URL>
<DATE> 2005/04/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye, Akdeniz ülkeleri arasında 'her şey dahil'i en çok uygulayan ülke 
</HEADLINE>
<TEXT>

     Akdeniz bölgesinde hizmete girecek yeni tesislerin çoğu, Avrupalı turistlerin tatil için en çok tercih ettiği ''her şey dahil- HD '' sistemi ile çalışacak. 
     Bu yıl 11 ülkede hizmete girecek toplam 46 tesisin 28'i ''all-inclusive-HD'' sistemi uygulayacak. 
     Akdeniz çanağında bu yıl hizmete girecek yeni otellerin toplam oda sayısının 15 bini geçtiği, yatak kapasitesinin ise 35 bine yaklaştığı belirtiliyor. 
     Turizm araştırmaları yapan Ekin Grubu'nun Almanya'daki tur operatörlerinden derlediği verilere göre ''HD'' sistemini en çok Türkiye uyguluyor. 2005 sezonunda 11 ülkede hizmete girecek toplam 46 yeni tesisin 10'u Türkiye'de bulunuyor. Bu tesislerin tamamı da ''all-inclusive-HD'' sistemi uygulayacak. 
     
     İSPANYA'DAN SONRA İTALYA DA HD'YE YÖNELİYOR 
     ''Her şey dahil'' sisteminin en hızlı geliştiği diğer ülkenin İspanya olduğu belirtilirken, tur operatörlerinin İspanya'da bu yıl açılacak ve kataloglarına aldığı 8 yeni tesisin 4'ünde ''HD'' sisteminin uygulanacağı bildirildi. 
     Yapılan araştırmada, İtalya dahil Türkiye'nin rakibi konumundaki bütün ülkelerin hızla ''HD'' sistemine geçtiği dikkat çekiyor. 
     İtalya'da yeni açılacak 3 yeni tesisten birinin ''HD'' ile çalışacağı bildirilirken, Mısır'da açılacak 5 yeni tesisten 2'si, Yunanistan'da 5 yeni tesisten 3'ü, Tunus'ta yeni açılacak 4 yeni tesisten birinde de aynı sistem uygulanacak. 
     Buna karşılık kataloglara alınan yeni açılacak tesislerde ''her şey dahil''i en az uygulayan ülkenin ise Portekiz ve Malta olduğu belirlendi. Her iki ülkede bu sezon birer yeni tesis hizmete girecek ve her iki ülkedeki yeni tesisler yalnız ''yarım pansiyon'' sistemi ile çalışacak. 
     
</TEXT>
</DOC>
