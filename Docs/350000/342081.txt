<DOC>
<DOCNO> 342081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy13.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni TCK'da basın için iyileşme yok 
</HEADLINE>
<TEXT>


ANKARA Milliyet 


TBMM Adalet Komisyonu, Türk Ceza Kanunu'nda değişiklik yapan yasa teklifini basının iyileştirme taleplerini dikkate almadan kabul etti. AKP Milletvekilleri Hasan Kara ve Recep Özel, TCK'nın, "Temel milli yararlara karşı hareket" başlıklı 305. maddesine, "Türk Milleti'nin soykırım veya insanlığa karşı suçları işlediği hususunda aleni iddiada bulunan kişi, Adalet Bakanı'nın talebi üzerine, 1 - 3 yıl hapisle cezalandırılır" şeklinde bir fıkranın eklenmesi için önerge verdi. Ancak, Kara ve Özel, Komisyon Başkanı Köksal Toptan'ın "Böyle bir tepki Türk halkının büyüklüğüne yakışmaz" sözleri üzerine, önergeyi geri çekti. Komisyonda, Basın Konseyi'nin 6'ya indirdiği ve alt komisyon tarafından 3'ünün benimsenmesi için tavsiye kararı aldığı değişiklik talepleri ise kabul edilmedi. Ancak "Etkin Pişmanlık" başlıklı 269. maddede basınla ilgili küçük bir düzenlemeye gidildi. Buna göre maddenin 5. fıkrasındaki, etkin pişmanlık kavramı, "iftira suçunun basın ve yayın yoluyla işlenmesi halinde" uygulanmayacağı hükmü değiştirilerek, "basın yayın yoluyla yapılan iftiradan dolayı etkin pişmanlık hükümlerinden yararlanılabilmesi için, bunun aynı şekilde yayımlanması gerekir" şeklinde düzenlendi. Düzenlemeye CHP'li Orhan Eraslan, "Cehenneme giden taşlar döşeniyor" diye tepki gösterdi. 


</TEXT>
</DOC>
