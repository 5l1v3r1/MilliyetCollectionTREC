<DOC>
<DOCNO> 326970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun36.html </URL>
<DATE> 2005/03/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Japonya, 6 ülkeye tsunami alarmı verecek 
</HEADLINE>
<TEXT>

     Japonya, Büyük Okyanus'un batısındaki 6 ülkeye gelecek haftadan itibaren tsunami uyarısında bulunacak. 
     Japonya Meteoroloji Ajansı, bölgede 6.5'in üstünde büyüklükteki depremlerin meydana gelmesi halinde, sarsıntının tsunamiye yol açıp açmayacağı konusunda Çin, Endonezya, Papua Yeni Gine, Filipinler, Rusya ve Güney Kore'ye bilgi vereceğini bildirdi. 
     Ajans, tsunaminin ne zaman ve nereleri vurmasının muhtemel olduğu konusunda bu ülkelere bilgi verirken, Dünya Meteoroloji Örgütü tarafından oluşturulan özel iletişim ağını kullanacak. 
     Japonya ile komşuları, 1999 yılında böyle bir sistemin oluşturulması konusunda anlaşmışlardı, ancak 26 Aralık'taki tsunami felaketi projenin acilen hayata geçirilmesi zorunluluğunu ortaya koydu. 
     Japon Meteoroloji Ajansı'nın, talep gelmesi halinde aynı hizmeti Hint Okyanusu'ndaki ülkelere de sağlayabileceği belirtildi. 
     
</TEXT>
</DOC>
