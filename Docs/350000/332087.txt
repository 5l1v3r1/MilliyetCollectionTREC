<DOC>
<DOCNO> 332087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/ygokce.html </URL>
<DATE> 2005/04/11/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Ağır konuk 
</HEADLINE>
<TEXT>



Gerçekçi olalım... Ali Sami Yen Stadı'nda dün oynanan derbi maçı, bir şampiyonluk mücadelesinden çok, Şampiyonlar Ligi'ne vize kapma sınavıydı. Görüldü ki Trabzonspor, bu sınavda rakibine göre her bakımdan üstündü. Hagi'yle Şenol Güneş'in takımları Fenerbahçe'ye biraz daha yaklaşmak, kabilse onu yakalamak için mücadele ediyorlar. Ancak şansları sınırlı. Ama Şampiyonlar Ligi'ni ikinci takım olarak katılma hakkını kovalamak daha gerçekçi bir yaklaşım. Bu yaklaşımı gösteren takım Trabzonspor oldu. 
Baştan şunu söyleyelim... Orta alanda iki takımın tartısı açık farkla ev sahibinin aleyhine, konuk takımın lehineydi. Kanatları bir yana bırakın göbekte Hüseyin - Szymkowiak ikilisinin Ergün ve Conceiçao ikilisine göre hem yaratıcılık, hem hücuma katılma, hem de rakibi karşılama konusunda ezici bir üstünlüğü vardı. Ribery, Celaleddin ve Lee'nin karşısında etkili olamadı. Zaten takım arkadaşları da, topu kazandıklarında birinci önceliği sol kanada Ayhan ve Orhan Ak'a verdiler. O kanat da yeterli ve etkin değildi. Galatasaraylılar Necati, Hakan Şükür ve Hasan Kabze'nin etkisizliğine içerleyebilirler. Ancak, onlar da yeteri kadar topla beslenmedi. 

Dirençli savunma 
Trabzonspor savunması da olağanüstü dirençli ve sağlamdı. Emrah, Tolga, Erdinç ve Celaleddin, Hakan - Necati ikilisini başarıyla durdururken, topu kazandıktan sonra oyunu hücuma yönlendirmede de çok çabuk davrandılar. Hüseyin ve Szymkowiak arkadaşlarına hem güven verdi, hem de hücum desteği sağladı. 
Şenol Güneş, Adem Koçak'ı, İbrahim Yattara'nın yerine ikinci yarıda oyuna alırken çok akıllı seçim yapıp, disiplini tercih ettiğini gösterdi. Sonradan Volkan'la da ikinci hamlesini yapıp skor avantajına sahip çıktı. Galatasaray'da Hagi, Hasan Şaş'ı ve Sabri'yi alırken acaba çıkardığı adamlar Orhan Ak ve Ayhan Akman mı olmalıydı Bu seçimlerin doğru olduğunu sanmıyoruz. 
Galatasaray seyircisinin Aziz Yıldırım, Levent Bıçakcı, Federasyon ve hakemler aleyhine küfürlerle başladığı gün, yine küfürlerle bitti. Belli ki şampiyonluğu kaybetme psikolojisiyle öfkelenmişler. Yine de öfkelerini kontrol etmeleri gerekirdi, çok çirkin oldu. 



</TEXT>
</DOC>
