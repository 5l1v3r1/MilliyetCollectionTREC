<DOC>
<DOCNO> 331577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas25.html </URL>
<DATE> 2005/04/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye, "biyonik kulak"ta Avrupa'nın önünde... 
</HEADLINE>
<TEXT>

     Avrupa Cochlear Implant Dernekleri Birliği Başkanı Prof. Dr. Hendrik Fehr, Türkiye'nin, cochlear implant biyonik kulak uygulamaları konusunda Avrupa Birliği AB ülkelerinden daha ileride olduğunu bildirdi. 
     Avrupa Cochlear Implant Dernekleri Birliği'nin 10'uncu genel kurul toplantısı için Antalya'ya gelen Hendrik Fehr AA muhabirine yaptığı açıklamada, doğuştan işitme kaybı olan çocuklarla, sonradan işitme kaybına uğrayanların duyabilmelerini sağlayan biyonik kulak uygulamalarında teknolojinin son derece hızlı ilerlediğini söyledi. 
     Türkiye'de de teknolojinin son ürünü biyonik kulakların kullanıldığını kaydeden Fehr, Türkiye'deki tüm sosyal güvenlik kurumlarının, hastanın biyonik kulak ve eğitim masraflarını ödediğini kaydetti. AB ülkelerindeki sosyal güvenlik kuruluşlarının henüz biyonik kulak uygulamasını ödemediğinden yakınan Fehr, şu bilgileri verdi 
     ''Hollanda'da özel sigorta şirketleri biyonik kulak giderini ödemeye başladı. Cochlear implant dernekleri olarak, Avrupa'daki sosyal güvenlik kurumlarının, bu uygulamanın giderini ödemesi için girişimlerimiz sürüyor. Almanya, işgücü kaybının önüne geçmek için cochlear implant giderini ödemeyi kabul etti. Türkiye'de 2 binden fazla cochlear implant kullanıcısı bulunuyor. Cihazın fiyatı 22 bin dolar. Ardından 1 ile 3 yıl arasında süren eğitim çalışmalarıyla maliyet 30-40 bin doları buluyor.'' Hendrik Fehr, Türkiye'deki Cochlear Implant Derneği'nin Avrupa'dakilerden çok daha iyi ve hızlı örgütlenebildiğini, bu nedenle Türkiye'nin biyonik kulak uygulamasında AB ülkelerinin çok önüne geçtiğini vurguladı. 
     
     SENFONİ ORKESTRASI KONSERİ 
     Merkezi Ankara'da bulunan Cochlear Implant Derneği Başkanı Mustafa Koyuncu da, bir kaza sonucu işitme kaybına uğradığını ve 12 yıldır biyonik kulak kullandığını söyledi. Mustafa Koyuncu, doğuştan işitme engelli bir çocuğa en geç 5 yaşlarına kadar biyonik kulak uygulanması halinde, çocuğun konuşmayı öğrenebildiğine işaret etti. Türkiye'de özellikle akraba evlilikleri yüzünden toplam nüfusun yüzde 12'sinin işitme engelli olduğunu ifade eden Koyuncu, yeni doğan bir bebeğin işitme engelli olup olmadığının 5 gün içinde belirlenebildiğini belirtti. 
     Koyuncu, biyonik kulak cochlear implant cihazları konusunda teknolojinin son hızla geliştiğine de değinerek, ''Yeni çıkan biyonik cihazlarda ses kalitesi, senfoni orkestrasını dinleme seviyesine ulaştı. FM sistemli çalışan bir cihazla tüm sesler ayırt edilebiliyor'' diye konuştu. 
     Koyuncu, cochlear implantın, işitme duyusunun tamamen yok olması nedeniyle sessizliğe mahkum olanların, işitmelerine ve konuşmalarına kavuşmasını sağlayan çok önemli bir buluş olduğuna da dikkati çekti. 
     
     ''MUCİZE DEĞİL'' 
     Kulak-Burun-Boğaz Uzmanı Doç. Dr. Armağan İncesulu da, ileri derecede işitme kaybının rehabilitasyonunda dünya üzerindeki son teknolojinin cochlear implantasyon olmasına rağmen, cochlear implant uygulamasının bir mucize olmadığını ve etken olan hastalığı ortadan kaldırmadığını bildirdi. 
     Avrupa Cochlear Implant Derneği'nin genel kurulu nedeniyle ürünlerini tanıtan firma yetkilileri de AA muhabirine, Bağ-Kur ve Emekli Sandığı'nın cochlear implant ödemelerini yapmasına rağmen, son dönemde SSK'da hangi cihazın alınacağı konusunda kararsızlık yaşandığını, bu nedenle halen SSK'lı 400 hastanın cihazın uygulanacağı günü beklediklerini söylediler. 
     Firma yetkilileri, yeni çıkan bir başka cihaz sayesinde, işitme kaybı bulunan bir öğrencinin, diğer öğrencilerle birlikte aynı sınıfta ders görebileceğini de belirttiler. 
     Firma yetkilileri, bu cihazın vericisinin öğretmenin boynuna asıldığını, sınıfın en arka sırasında oturan işitme engelli çocuğun ise, öğretmenin söylediklerini, çok net duyabildiğini kaydettiler. 
     
</TEXT>
</DOC>
