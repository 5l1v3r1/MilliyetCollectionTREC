<DOC>
<DOCNO> 348872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun15.html </URL>
<DATE> 2005/06/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gül Türkiye'nin katılımı, AB'nin gelecekteki ışık ve renkleriyle ilgili 
</HEADLINE>
<TEXT>

     Avusturya'daki resmi temaslarını sürdüren Dışişleri Bakanı ve Başbakan Yardımcısı Abdullah Gül, Wachau kasabasında düzenlenen geleneksel Avrupa Forumu'nun açılışına katıldı. 
     Gül, burada yaptığı konuşmada, ''Türkiye'nin AB üyeliğinin, sadece siyasi ve ekonomik bir katılım olmadığını, tarih ve coğrafyayla da ilgili olduğunu'' belirterek, ''Türkiye'nin katılımı, AB'nin gelecekteki ışık ve renkleriyle ilgilidir'' dedi. 
     AB anayasasına ilişkin olarak Fransa ve Hollanda'da yapılan referandum sonuçlarına değinen Gül, ''Her oy saygındır. Avrupa'nın bu son gelişmelerin üstesinden yaratıcı bir şekilde geleceğinden eminim'' diye konuştu. Gül, ''birliğin, zorlukların üstesinden yaratıcılık ve akılcılıkla gelmek için birliktelik gücüne sahip olduğunu'' kaydetti. 
     ''Referandumda kullanılan oyların AB'nin değerleri, idealleri ve bakış açısına meydan okumak için verildiğine inanmadığını'' belirten Gül, ''Referandumun ortaya çıkardığı bu gelişmeler karşısında, bütün partilerin, ortak hareket ederek, Avrupa'nın stratejik ihtiyaçlarının kısa dönemli hesaplarla göz ardı edilmesine izin vermemeleri gerektiğini vurgulamak istiyorum'' ifadesini kullandı. 
     
     ''REFORM SÜRECİNİ DAHA İLERİ GÖTÜRMEYİ SÜRDÜRECEĞİZ'' 
     Türkiye'deki gelişmeler ve reform süreci hakkında da bilgi veren Gül, ''Halkımızın beklentilerini yerine getirmeyi ve reformları daha ileri götürmeyi sürdürmekte kararlı olduklarını'' belirterek, ''Eminim ki Türkiye müzakere süreci sonunda daha güçlü bir ülke olacaktır. Bunun için de belirlediğimiz yolda ilerlemeye devam edeceğiz'' dedi. 
     AB'nin Türkiye'ye güç katacağını belirten Gül, ''Küresel siyasi güç olarak birleşmiş bir Avrupa Birliği'nin gerçek potansiyelini anlamak için geleceğin ortakları olarak beraber çalışmalıyız'' diye konuştu. 
     
     PLASSNIK ''TÜRKİYE'DEKİ REFORM SÜRECİNİ DESTEKLİYORUZ'' 
     Avusturya Dışişleri Bakanı Ursula Plassnik de Avrupa Forumu'nda yaptığı konuşmada, Türkiye'deki reform sürecini büyük ilgiyle izlediklerini belirterek, ''Meslektaşım Sayın Gül'ü reform sürecinden dolayı bir kez daha kutluyorum ve bu süreci sonuna kadar desteklediğimizi bildirmek istiyorum'' dedi. 
     Türkiye'nin AB için önemli bir partner olduğunu kaydeden Plassnik, ''Türkiye'nin AB yolu çok uzak değil. 3 Ekim'de müzakerelere başlayacak. Müzakere süreci adım adım, bölüm bölüm ve profesyonelce yürütülecektir'' diye konuştu. 
     Avusturya Dışişleri Bakanı Plassnik'in Avrupa Forumu katılımcıları onuruna verdiği öğle yemeğine de katılan Bakan Gül ve beraberindeki heyet, daha sonra Türkiye'ye dönmek üzere Wachau'dan ayrıldı. 
     
</TEXT>
</DOC>
