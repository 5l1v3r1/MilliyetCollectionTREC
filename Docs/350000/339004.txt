<DOC>
<DOCNO> 339004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur42.html </URL>
<DATE> 2005/05/02/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Cumhurbaşkanı Sezer 4 kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, aralarında mera, vekil imamlara kadro imkanı sağlayan ve Emniyet’te hiyerarşik yapının korunmasını öngören kanunların da bulunduğu 4 kanunu onayladı. 
     Cumhurbaşkanlığı Basın Merkezi’nden yapılan açıklamaya göre, 34 sayılı "Mera Kanununda Değişiklik Yapılması Hakkında Kanun", 37 sayılı "Emniyet Teşkilatı Kanununda Değişiklik Yapılmasına Dair Kanun", 38 sayılı "Diyanet İşleri Başkanlığının Kuruluş ve Görevleri Hakkında Kanunda Değişiklik Yapılmasına Dair Kanun" ve 39 sayılı "2006 Yılı Programının Hazırlanmasına Dair Kanun" yayımlanmak üzere Başbakanlığa gönderildi. 
     
     MERA KANUNU 

     34 sayılı "Mera Kanununda Değişiklik Yapılması Hakkında 
     Kanun", mera olarak kullanılamayan yerlerin tahsis amacı değiştirilerek ot bedeli alınmaksızın Hazine’ye devrini öngörüyor. 
     Kanunla, belediye ve mücavir alan sınırları içerisinde kalan ve 1 Ocak 2003 tarihinden önce kesinleşen imar planları içerisinde yerleşim yeri olarak işgal edilen ve mera olarak kullanımı teknik açıdan mümkün olmayan yerler, ot bedeli alınmaksızın tahsis amacı değiştirilerek Hazine adına tescil edilebilecek. 
     Bu nitelikteki taşınmazlardan ilgili belediye veya kamu kurum ve kuruluşları adına tescil edilmiş olanların tescilleri, bedel talep edilmeksizin aynen devam edecek. Bunlar hakkında Hazine’ce dava açılmayacak ve açılmış davalardan vazgeçilecek. Hazine’ce bu nitelikteki taşınmazlar hakkında ilgili belediye veya kamu kurum ve kuruluşları aleyhine açılan davalar sonucunda Hazine adına tesciline veya mera olarak sınırlandırılmasına ve özel siciline yazılmasına karar verilen, kesinleşen ve henüz tapuda işlemleri yapılmamış olan taşınmazlar hakkında da aynı hüküm uygulanacak. 
     Hazine adına tescil edilmesi gerekirken doğrudan gerçek ya da özel hukuk tüzel kişileri adına tescil edilmiş taşınmazlara ilişkin Hazine’ce açılan davalardan, taşınmazların emlak ve rayiç bedellerinin toplamının yarısı üzerinden hesaplanacak bedelin ilgililerce Hazine’ye ödenmesi kaydıyla vazgeçilecek. Bu hüküm, henüz dava açılmamış taşınmazlar hakkında da uygulanacak. 
     Daha önce açılan davalarda Hazine adına tesciline veya mera olarak sınırlandırılmasına ve özel siciline yazılmasına karar verilen ve kesinleşen kararlara konu olan bu nitelikteki taşınmazların, tapuları da talep etmeleri halinde aynı esaslara göre önceki kayıt maliklerine veya kanuni mirasçılarına devredilecek. 
     
     EMNİYET’TE HİYERARŞİK YAPININ KORUNMASI 

     37 sayılı "Emniyet Teşkilatı Kanununda Değişiklik Yapılmasına 
     Dair Kanun", Emniyet Teşkilatı’nda hiyerarşik yapının korunmasına yönelik olarak, askerlik hizmetinin fiili çalışma süresinden sayılmasını, ancak kimsenin bu nedenle rütbe terfisinde emsalini geçememesini öngörüyor. 
     Kanuna göre, kazanılmış hak aylığında değerlendirmesi yapılan her türlü uzmanlık, master, doktora ve avukatlık stajı, rütbe kıdeminde gözönünde tutulmayacak. Rütbe süreleri içinde yapılan askerlik hizmeti, yurt dışı misyon koruma, yurt dışı kurs ve diğer görevlerde geçirilen süreler ile tedavi ve istirahat süreleri, hangi rütbede geçirilmiş ise o rütbedeki fiili çalışma süresi içinde değerlendirilecek. 
     Emniyet teşkilatına girmeden önce yapılan askerlik hizmeti, atanılan ilk rütbede ve adaylığın onanmasından sonra fiili çalışma süresinden sayılacak. Bu sürelerin sayılması sonucu emsallerine göre kıdemli sayılanlar, rütbe terfilerinde her ne sebeple olursa olsun rütbe olarak emsallerini geçemeyecek. 
     
     VEKİL İMAMLARA KADRO İMKANI 

     38 sayılı "Diyanet İşleri Başkanlığının Kuruluş ve Görevleri 
     Hakkında Kanunda Değişiklik Yapılmasına Dair Kanun", vekil imam-hatiplerin Kamu Personeli Seçme Sınavı’nda KPSS Diyanet İşleri Başkanlığı’nca belirlenecek yeterli puanı almaları koşuluyla aday imam-hatip olarak atanmalarını öngörüyor. 
     Kanuna göre, imam-hatip kadrosuna vekaleten atananlardan, kanunun yürürlüğe girdiği tarihte görevli olanlar ile askerlik hizmetini yapanlar, Devlet Personel Başkanlığı’nca açılan kamu personeli seçme sınavlarının herhangi birinden, Diyanet İşleri Başkanlığı’nca belirlenecek yeterli puanı almaları koşuluyla aynı göreve aday imam-hatip olarak atanmış sayılacaklar. 
     Bu kişilerden asaleti tasdik edilenlerin vekil imam-hatiplikte geçen hizmet süreleri, kazanılmış hak aylıklarında değerlendirilecek. 
     
     9. KALKINMA PLANI’NA ERTELEME 

     "2006 Yılı Programının Hazırlanmasına Dair Kanun"la ise Avrupa Birliği’ne uyum çerçevesinde "Dokuzuncu Kalkınma Planı"nın TBMM’ye sunulması bir yıl erteleniyor. 
     Kanunla, 2006 Yılı Programı’nın, hükümet programı ve izlenen politikalar doğrultusunda hazırlanarak yürürlüğe girmesi konusunda da Bakanlar Kurulu’na yetki veriliyor. 
     
</TEXT>
</DOC>
