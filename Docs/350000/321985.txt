<DOC>
<DOCNO> 321985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas07.html </URL>
<DATE> 2005/03/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
50'nin üzerindeki her bekar erkeğe iki bekar kadın... 
</HEADLINE>
<TEXT>

     İsrail'de, 50 ve üzerindeki yaşlarda, her bekar erkeğe karşı 2 bekar kadın bulunduğu bildirildi. 
     ''Rackman Center'' tarafından, Dünya Kadınlar Günü nedeniyle yayımlanan istatistiklere göre, 2003 yılı itibariyle İsrail'de kadınların sayısı erkeklerden daha fazla ve 30 yaşın üzerinde her yaş grubunda, bekar erkeklerin sayısı kadınlardan daha az. 
     65'li yaşlara gelindiğinde ise her bekar erkeğe karşı, 4 bekar kadın bulunuyor. 
     İsrail Merkez İstatistik Bürosu verilerine göre kadınlarda ortalama yaşam süresi 81.5, erkeklerde ise 77 yıl. 
     İsrailli kadınların evlenme yaşı yükselirken, şimdilerde bu yaşın 24.2 olduğu belirtiliyor. Kadınlara düşen ortalama çocuk sayısı ise Avrupalıları ikiye katlayarak, 2.9 olarak ifade ediliyor. 
     İşgücüne katılan kadınların sayısı da hızla artarak, 2004'te yüzde 50'ye ulaştı. Üst düzey yöneticiler arasında da kadınların sayısının giderek arttığı ve 1988'de yüzde 18 olan oranın 2003 sonuna doğru yüzde 23'e ulaştığı bildirildi. Kadın avukat ve yargıçların oranı da 1988'lerde yüzde 26 düzeyinde iken, 2003 yılı sonunda yüzde 46'ya çıktı. 
     Başbakan Ariel Şaron da Dünya Kadınlar Günü dolayısıyla yaptığı konuşmada, kadınların toplum içinde daha fazla yer almasına büyük önem verdiklerini ifade ederek, iktidarı döneminde, kadın genel müdürlerin sayısının ilk kez 4'te 1 düzeyine çıktığını belirtmiş ve bunun yeterli olmadığını, ''genel müdürlerin 4'te 1'inin erkek olduğu bir güne erişmek'' amacında olduklarını kaydetmişti. 
     
</TEXT>
</DOC>
