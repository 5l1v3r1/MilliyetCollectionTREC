<DOC>
<DOCNO> 347536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo22.html </URL>
<DATE> 2005/05/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Milli tenisçi İpek Şenoğlu taburcu edildi... 
</HEADLINE>
<TEXT>

     Sağ omzundaki yırtık nedeniyle dün ameliyat olan milli tenisçi İpek Şenoğlu, bugün taburcu edildi. 
     Vehbi Koç Vakfı Amerikan Hastanesi'nde ameliyatı gerçekleştiren Prof. Dr. Mehmet Demirhan, Şenoğlu ile düzenlediği basın toplantısında Şenoğlu'nun durumu hakkında bilgi verdi. 
     Demirhan, operasyonun başarılı geçtiğini belirterek, ''İpek'in sağ omzunda kas yırtığı tespit ettik ve başarılı bir operasyonla bu yırtığı diktik. İpek, bugünden itibaren fizik tedaviye başlayacak ve 6 hafta sonra topla çalışma yapabilecek. İpek'in tam olarak kortlara dönmesi 3 ayı bulacaktır'' dedi. 
     İpek Şenoğlu da, yaklaşık 2 aydır maçlara sakat çıktığını vurgulayarak, ''Bu nedenle karşılaşmalarda büyük acı çekiyordum. Artık o acıları çekmeyeceğim için çok mutluyum. Tam iyileşmeden tunuva ve organizasyonlara katılmak istemiyorum. Amerika Açık Tenis Turnuvası'na yetişirsem iyi olur, ama benim hedefim Ocak 2006'da Avustralya Açık Tenis Turnuvası'na katılmak'' diye konuştu. 
     
</TEXT>
</DOC>
