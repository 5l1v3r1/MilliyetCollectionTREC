<DOC>
<DOCNO> 328375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo00.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş vakit imam her vakit hoca 
</HEADLINE>
<TEXT>


OHAL'den BU hale .. 

ERCAN GÜVEN Yazdı. Cengiz MALGIR Görüntüledi 


Para ile imanın kimde olduğunu bu yaşıma kadar çözememiş olsam da en müthiş imamın nerede olduğunu biliyorum artık 
Bingöl'ün Ekinyolu beldesinin Köprübaşı Mezrasında. 
Adı Nurettin Bulut. Evli, üç çocuklu ve 36 yaşında. 
Hayatımda bu kadar sakin, tane tane konuşan, aklı başında bir imam görmedim dersem inanın. Zaten pek fazla imam tanımam ya. 
Nurettin Bulut imam ama sürekli dudaklarını oynatıp sessiz dualar okuyan, ikide bir iç geçirip Allah'ın adını zikreden, kelimeleri çatlatıp Arapça aksanı veren, tespihli, top sakallılardan değil. Çakı gibi bir adam. Özü sözü aynı. Aydın bir imam. 
Sosyal dayanışmaya inanan. Allah'ın "bedenine iyi bak" emrinden yola çıkarak sporun da bir ibadet olduğunu varsayan. Gençleri sahaya toplayabilmek için üç kuruş maaşından para harcayan bir imam. 
Bingöl gibi mutaassıp bir yörenin mezrasında, futbol takımı kurup antrenörlük yapan imama diş geçiremiyorlarsa, bu duruşu yüzünden. Yoksa yaşını başını almış köylü "Hazreti Hüseyin'in kafasıyla oynayanları" anımsatan futbolcuları ve onların başındaki imamı kolay kolay barındırmazlar orada. 
Üstelik ben gittiğimde taziye var mezrada. 
Olanca kalabalığı ile devam etmekte, kırk gün sürecek başsağlığı ziyaretleri . 
Kulaklarınıza inanamayacaksınız ama, toprağa verilen rahmetli, imam Nurettin'in kayınpederi. 
İşte bu koşullarda gerçekleşti "komple hoca" ve onun kurup çalıştırdığı Kervanspor takımıyla söyleşi. 

- Nereden bu futbol merakı hocam 
- Bingöl İmam Hatip Lisesi'nde okurken başladı. Kaleciydim. H l da içimden oynamak geliyor. Galiba ben futbola aşığım. 
- Kervanspor nasıl kuruldu 
- Burada imamlığa başladığımda, baktım ki gençlerin yapacak işi de yok, vakit geçirecek meşguliyeti de. Yıl 1998. Topladım hepsini, kabiliyetlileri ayırdım. 
- Hocam bu kadar kolay mı takım kurmak. Masraf falan 
- Buranın çocukları mütevazıdır. Koca seneyi iki top, 15 şort, 15 tişortla geçirdik mesela. Hiç şikayet eden olmadı. Zaten şikayet edip ne yapsınlar. Oynuyoruz işte. 
- Yine de para lazım. Minibüs, yemek. Parayı nereden buluyorsunuz 
- Yardım hiç yok. Ekinyolu insanı zaten kendini geçindiremiyor. Benim maaşımdan harcıyoruz çoğunlukla. Minibüs falan kiralamak gerekirse, borca tutuyoruz. Aylığı alınca veriyorum. Hanım biraz kızıyor ama ne yapalım. Antrenman günleri rahmetli kayınpederim yemek veriyordu. Onu da kaybettik şimdi. 
- Maaş yeter mi 
- Yetmiyor. Mesela Solhan takımıyla oynayacağımız bir deplasman maçına gittik en son. 250 milyon masraf oldu. 50 kilometre mesafe. Belimizi zor doğrulttuk. Kendi sahamızda oynadığımız maçlarda bile 100 milyon lazım. Genç ilçesindeki deplasmanı hiç sormayın, çok daha pahalıya mal oluyor tabii. 
- Bu bölge insanı, özellikle yaşlılar futbola pek sıcak bakmaz. Hele bir imamın gençlere futbol hocalığı yapması. 
- Ben bir din görevlisi olarak herkesi spora davet ediyorum. Spor barıştır, kardeşliktir. Bu gençleri bir araya getirdiğimiz zaman saygıyı öğreniyorlar. Adap öğreniyorlar. 5-6 yıl önce oynattığım bir oyuncu beni görünce saygı gösteriyor, nasıl hoşuma gidiyor. İbadetle beraber spor da yapmak gerekiyor. Sağlığına bakmak da ibadettir. Bir genci bir sporun içine sokmak, ne kadar güzel bir olay. 
- Kiminin ayakkabısı yok, kiminin forması. Eksi on derecede soyunup giyiniyorlar. İnsanın içi acıyor hocam. 
- Haklısınız. Nereye kadar gidecek bilmiyorum, ama şimdilik kendi bütçemizle götürüyoruz. İşin doğrusu yardım bekliyorum. Takımı daha iyi bir yere getirebilmek için. İnsanlık adına yardım bekliyorum. Şu çocukların gözlerine bakın. Bir tanesine bir krampon verseniz, ömür boyu unutmaz. Ömür boyu sporla yaşar. Ama bizim elimizden bu kadar geliyor. Ne yapalım. 

Hayır bu kez Allah'a bırakmayalım. Hiç adetim olmadığı halde Nurettin Hoca'nın gayretleri yüzünden kendim ısrar edip banka hesap numarasını aldım. Ve buraya yazacağım. Merak ediyorum yardım olacak mı 
Ziraat Bankası Hesap No. 03020037720000009 Özlük No. 31840 Hesap sahibi Kervansaray Spor Kulübü- Bingöl şubesi kod no. 302 

Futbol haram mı 

Bizim yaşlı kesim top dediğin zaman "haramdır" der. Diyorum ki, topun nesi haram Oynamasa gidip gençler kahvede duman altında kumar oynayacak asıl haram o değil mi Bize gelince maddi bir kaybı olmuyor. Kahvede oyun oynayacak, para verecek. Hem de vücudu sağlıklı oluyor. Bunu anlatıyorum babalara dedelere. Bir şey demiyor, susuyorlar ama arkamdan konuşuyorlar. Hocanın top oynamasını bir türlü içlerine sindiremiyorlar doğrusu. Ben gençleri çok seviyorum, gençler de beni çok seviyor. Benim buradan tayinim çıksa, 'Vilayete kadar yürürüz hocam' dedikleri var. Spordan dolayı ama. Doğrusu bu tayin meselesini arada sırada düşünmedim değil. Bu yaşlılardan tepki aldığımda çok sıkılıyorum. 

Diyanetten takdirname 

Cami nerede olursa olsun, imam bildiğini okur derler ya Nurettin Hoca da Bingöl'ün mezrasında futbol teknik direktörlüğü yapınca haber uçmuş tabi. Bir süre tedirginlik yaşanmış, "Acaba Dıyanet nasıl karşılayacak " diye. Ve sessizlik Dıyanet'ten gelen takdirname ile bozulmuş. "Başarılı çalışmalarından dolayı Nurettin Bulut'u kutlarız". İlaç gibi gelmiş Hoca'ya. Sevinmiş. Herkese göstermiş. Tabi bizi de ihmal etmedi. 

Bir takım forma çok kıymetli 

Beş vakit imam, her vakit sporcu Nurettin Bulut futbol takımı Kervanspor'un formalarını da kendi yıkıyor. Temizleyiciye götürecek hali yok elbet. Alt tarafı 625 milyon maaşı var. Evde beş nüfuslar. Bu paradan ve ailesinden artıracak ki takımı sahada tutabilsin. Tutacak ki, sporu bilen seven gençler yetiştirebilsin. Belki o zaman dinlenip keyfini çıkaracak. Bazen soruyormuş kendi kendine acaba öyle günler görebilecek miyim diye. Akşam duaları da hep futbolcularınaymış. Allah korusun bir tanesinin bir yeri incinse, hastaneye götürecek yol parası bile hesabı şaşırtır hocaya. 

Çalışmak ayıp değil 

Nurettin Hoca ayakkabılarını takımın santraforuna verdiği için elbiseyle yönetiyor idmanı. Kale direkleri odunlardan. Yer cam gibi. Ama idman olanca ciddiyeti ile sürüyor. Çocuklar bıkıyor, Hoca devam. Çalışkan adam. Nurettin Hoca, esas mesleğinde de aynı titizlikte. Çevre köylerden de geliyorlar arkasında namaz kılmak için. Makbul bir imam. Çok çalışkan olduğu için seviyorlar. Mesela cami depremde yıkılmış, kendi çabasıyla sağdan soldan bulduğu yardımlarla camiyi tekrar yaptırmış. 

YARIN 
Van Gölü'nde yarış tekneleri 


</TEXT>
</DOC>
