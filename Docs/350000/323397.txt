<DOC>
<DOCNO> 323397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun15.html </URL>
<DATE> 2005/03/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Papa, ameliyat sonrası ilk kez ziyaretçilere seslendi 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul, Vatikan'ın Aziz Petrus Meydanı'nda düzenlenen geleneksel Angelus duasını bu hafta da hastane odasındaki televizyon aracılığıyla izleyebildi. 
     Papa'nın Angelus duası vesilesiyle yayınladığı mesaj, Vatikan Devlet Sekreteri Başbakan Vekili Başpiskopos Leonardo Sandri tarafından okundu. 
     Mesajında medya mensuplarına teşekkür eden Papa, dua sonrasında tekerlekli sandalyesiyle pencere kenarına kadar gelerek, hastane bahçesinde kendisini görebilmek için bekleyen Katolikleri de kutsadı. 
     Papa, 24 Şubat 2004'te geçirdiği traketomi ameliyatı sonrasında Angelus duası esnasında, birkaç kelimeyle de olsa ilk kez konuşmayı başardı. 
     Papa, Aziz Petrus Meydanı'ndaki dua bitiminde, hastane odasından Gemelli Polikliniği'nin bahçesinde bekleşen Katolikleri el işaretiyle kutsadığı sırada, ''Ziyaretiniz için teşekkürler. Herkese iyi pazarlar'' dedi. 
     Papa'nın Başpiskopos Sandri tarafından okunan Angelus mesajında ise basın mensuplarına teşekküre geniş biçimde yer ayırması dikkati çekti. 
     Kendisinin sağlık durumunun basın mensupları tarafından günlerdir özenle takip edildiğine işaret eden Papa, ''Fedakarlık da gerektiren bu değerli hizmetleri nedeniyle kendilerine müteşekkirim'' dedi. 
     İkinci Jean Paul, bu haberlerin Papa ile Katolikler arasında bir aracı işlevi gördüğüne değinmesinin ardından ise şunları kaydetti 
     ''Bugün medya mensuplarına teşekkürlerimi de dile getirmek istiyorum. Kendileri, fedakarlıkta bulunmaktan da çekinmeyerek önemli bir hizmet yapmaktadırlar. Onların bu hizmeti, dünyanın dört bir yanındaki inananların da kendilerini bana yakın hissetmelerini, sevgi ve dualarıyla benim yanımda olmalarını sağlamaktadır. 
     Çağımızda küresel iletişim açısından medyanın oynadığı rol büyük önem taşımaktadır. Bu sektörde çalışanlar, insanlık onuruna saygı esası çerçevesinde kamu yararını da gözeterek doğru haberler sunmakla yükümlüdürler.'' Radyo, televizyon ve internetin de iletişimde önemli bir rol oynadığına değinen Papa, ''Kitle iletişim araçlarını değerlendirerek, bu yeni yöntemler sayesinde Hıristiyanlığı yayma hizmetinde bulunanlara da müteşekkirim'' ifadesine yer verdi. 
     
</TEXT>
</DOC>
