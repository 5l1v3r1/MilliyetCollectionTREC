<DOC>
<DOCNO> 345677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy11.html </URL>
<DATE> 2005/05/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ertelenen "Ermeni meselesi" konferansına SDÜ tepkisi .. 
</HEADLINE>
<TEXT>

     Süleyman Demirel Üniversitesi Fen- Edebiyat Fakültesi Tarih Bölümü Başkanı Prof. Dr. Bayram Kodaman, ertelenen "Ermeni Meselesi" konferansının bir yerlerden alınan emirle organize edildiğini ileri sürdü. 
     Prof. Dr. Kodaman, AA muhabirine yaptığı açıklamada, Boğaziçi Üniversitesi’nde bugün düzenlenmesi planlanan, ancak tepkiler nedeniyle ertelenen "İmparatorluğun Çöküş Döneminde Osmanlı Ermenileri" konulu konferansın Türkiye’nin aleyhine bir organizasyon olduğunu savundu. 
     Ertelenmenin isabetli olduğunu ifade eden Prof. Dr. Kodaman, şöyle konuştu 
     "Bu konferans, bir yerlerden emir alınarak düzenlenmek istenmiştir. Bu toplantıya katılımcı olarak çağrılanlar, daha önceki beyan ve tutumlarıyla Ermeni konusunda haksız Ermeni tezinin sözcüleri olarak tanınan kişilerdir. Bu itibarla söz konusu toplantı, bilimsel bir tarih toplantısından çok, tek kale bir maça benzeyecekti. Ne söyleneceğini bilmiyoruz ama ihanete dönük birtakım görüşler ortaya çıkacaktı diye düşünüyorum. Ermenilerin sözde soykırım tezini güçlendireceklerdi. 
     Ayrıca toplantının yapılması için seçilen yer de dikkat çekicidir. 
     Bu yer seçimi, Ermeni sorununu Türkiye’nin başına dolayan Amerikalı misyoner ve Robert Kolej’in kurucusu Dr. Cyrus Hamli’nin ruhunu şad edeceği anlaşılmaktadır." Konferansın Ermeni diasporası için çok önemli olduğuna işaret eden Prof. Dr. Kodaman, "Burada söylenenler Ermenilerin elini güçlendirecekti. Müthiş bir propaganda malzemesi yapacaklardı" dedi. 
     
     "HİÇBİR DEVLET BÖYLE TOPLANTIYA MÜSAADE ETMEZ" 
     Bu tür devlet aleyhine bir toplantıya dünyanın hiçbir yerinde müsaade edilmeyeceğini belirten Prof. Dr. Bayram Kodaman, "Fransa’da Korsika ile İspanya’da Bask sorunu ile ilgili bir toplantıyı kimse düzenleyemez" diye konuştu. 
     Hürriyet ve demokrasi adına devletin yıpratılmasına göz yumulmaması gerektiğini ifade eden Prof. Dr. Kodaman, "Ermenistan’da böyle bir toplantı yapsınlar bakalım ne oluyor " dedi. 
     
</TEXT>
</DOC>
