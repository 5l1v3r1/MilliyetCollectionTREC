<DOC>
<DOCNO> 348887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/soneko01.html </URL>
<DATE> 2005/06/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kısa vadeli dış borç 34 milyar dolara ulaştı... 
</HEADLINE>
<TEXT>

     Türkiye’nin 8.9 milyar dolarla rekor bir cari işlemler açığı verdiği bu yılın ilk dört aylık döneminde, bu açığın finansmanında önemli bir rol oynayan kısa vadeli dış borçlar 2 milyar dolara yakın büyüyerek 34 milyar dolara yaklaştı. 
     Merkez Bankası’ndan edinilen verilere göre, bankacılık ve bankacılık dışı özel sektör kuruluşlarının yurt dışından kredi kullanımını artırması Türkiye’nin kısa vadeli dış borçlarını da tarihindeki en yüksek düzeye çıkardı. Ocak-nisan döneminde ticari bankaların döviz kredileri 1 milyar 62 milyon dolarlık büyümeyle 9 milyar 892 milyon dolara kadar yükseldi. Kısa vadeli dış borç olarak değerlendirilen Türkiye’deki bankalarda bulunan yabancılara ait kısa vadeli döviz mevduat hesapları 393 milyon dolarlık azalmayla 2 milyar 948 milyon dolara gerilerken, yabancı bankalara ait kısa vadeli mevduatlar ise 542 milyon dolarlık artışla 2 milyar 218 milyon dolar oldu. Bankaların toplam kısa vadeli dış borçları 1 milyar 193 milyon dolarlık artışla 14 milyar 994 milyon dolara ulaştı. 
     Bankalar dışındaki özel sektör kuruluşlarının kısa vadeli borçları ise 998 milyon dolarlık büyümeyle 15 milyar 850 milyon dolara kadar çıktı. Söz konusu kredilerin 14 
     milyar 434 milyon dolarla büyük bölümünü oluşturan ticari krediler yılın ilk dört ayında 1 milyar 150 milyon dolar artarken, diğer kısa vadeli dış borçlar ise 152 milyon dolarlık azalmayla 1 milyar 416 milyon dolara indi. Ticari kredilerdeki bu artış büyük ölçüde kısa vadeli ithalat borçlarındaki büyümeden kaynaklandı. Vadeli ithalat kredileri 909 milyon dolar artarak 9 milyar 999 milyon dolara ulaşırken, prefinansman ve peşin ihracat kredileri ise 241 milyon dolarlık büyümeyle 4 milyar 435 milyon dolar oldu. Yılın ilk dört ayında 1 milyar 996 milyon dolarlık artışla nisan sonu itibarıyla 33 milyar 936 milyon dolarla şimdiye kadarki en yüksek düzeyine ulaşan kısa vadeli dış borç stokunun 3 milyar 92 milyon doları ise yurt dışında ikamet eden Türk vatandaşlarının Merkez Bankası nezdinde bulunan bir yıldan daha kısa vadeli kredi mektuplu döviz tevdiat hesaplarından oluşuyor. Söz konusu hesaplarda yılın ilk dört ayında 195 milyon dolarlık azalma yaşandı. 
     
     ULUSLARARASI REZERVİN YÜZDE 65’İ 
     Bu arada Türkiye’nin kısa vadeli dış borçlarının büyüdüğü yılın ilk dört ayında bankalar ve Merkez Bankası’nın döviz rezervlerinin toplamından oluşan Türkiye’nin uluslararası rezervi ise 1 milyar 329 milyon dolar azaldı. Hem borçlardaki artış hem de rezervdeki yükseliş kısa vadeli dış borçların uluslararası rezerve oranını yüzde 60’tan yüzde 67’ye yükseltti. 
     Türkiye’nin 2004 yılı sonunda 31 milyar 940 milyon dolar olan kısa vadeli dış borcunun 33 milyar 903 milyon dolara yükseldiği bu dönemde, uluslar arası rezervler ise milyar 647 milyon dolardan 52 milyar 318 milyon dolara geriledi. 

ANKA 
     
</TEXT>
</DOC>
