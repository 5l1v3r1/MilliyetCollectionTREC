<DOC>
<DOCNO> 344259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko39.html </URL>
<DATE> 2005/05/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Zehirli atık için kiralanan gemiler 23 Mayıs'ta hazır olacak... 
</HEADLINE>
<TEXT>

     Lafarge şirketi, Hatay’ın İskenderun ilçesinde batan zehirli atık yüklü M V Ulla gemisindeki yükün aktarılması için kiraladıkları gemilerin 23 Mayıs Pazartesi günü itibariyle İskenderun Körfezi’nde göreve hazır olacağını bildirdi. 
     Lafarge’den yapılan açıklamada, 1998 yılında İspanya’daki şirketin büyük bir İspanyol inşaat şirketine Cezayir’deki bir baraj inşaatı için tedarik sözleşmesi çerçevesinde uçucu kül sattığı belirtilerek, buradaki söz konusu maddenin Avrupa’daki normlara uygun zararsız ve tehlikesiz olarak sınıflandırılmış ve beton üretiminde çok sık kullanılan ürünlerden birisi olduğu ifade edildi. 
     Açıklamada, 1999 yılının Aralık ayında Cezayir’e teslim edilmesi gereken en son sevkiyatlardan birisinin, nakliye sırasında deniz suyu ile temas ettiği gerekçesiyle Cezayir kıyılarına geldiğinde müşteri tarafından reddedildiği belirtildi. 
     Açıklamada, şunlar kaydedildi 
     "Bunun üzerine nakliyeyi gerçekleştiren gemi, kendi kararıyla yüküyle birlikte Türkiye’ye doğru yola çıkmıştır. Ne geminin ne de taşıdığı yükün sahibi olmadığımız için bu karardan haberimiz olmamıştır. Ancak geminin gerekli ithalat belgelerine sahip olmaması nedeniyle Ocak 2000’de yükünü Türkiye’de boşaltmasına izin verilmemiştir. Bu nedenle Ulla gemisine ambargo konulmuştur. 2000 yılından bu yana İspanyol ve Türk hükümetleri arasında düzenli olarak görüşmeler gerçekleştirilmiş, ama ne yazık ki bu çabalar geminin 6 Eylül 2004 tarihinde İskenderun Körfezi’nde 2 bin 200 ton yüküyle batmasını engelleyememiştir. Çevreye olan saygımız ve sürdürülebilir kalkınmaya olan inancımız, bizi bir çözüm bulmak ve yükün geldiği ülkeye geri gönderilerek gerekli işlemlere tabi tutulması katkıda bulunmak amacıyla Türk ve İspanyol hükümetlerine işbirliği teklifimizi götürmeye yönlendirmiştir." 
     
     1.5 MİLYON DOLAR KULLANIMA SUNULDU 
     Açıklamada, bu düşünceden hareketle gemi yükünün Türk hükümeti tarafından belirlenen şirket tarafından çıkarılmasını finanse etmek amacıyla 4 Şubat 2005 tarihinde 1.5 milyon doların Türk hükümeti kullanımına sunulduğu belirtilerek, bunun yanında denizden çıkartılacak gemi yükünün aktarılması için toplam 13 bin metreküp kapasiteye sahip iki gemi kiralandığı ve bunların İspanya’ya geri dönüşünün şirket tarafından üstlenildiği kaydedildi. 
     Açıklamada, şöyle denildi 
     "Eğer gerekirse iki sevkiyat yapılacaktır. Bu çözüm, Türk makamlarının da onayını almıştır. Türk hükümetiyle anlaşmaya varıldığı üzere, kiraladığımız gemiler 23 Mayıs Pazartesi itibariyle İskenderun Körfezi’nde göreve hazır olacaktır. 
     Ne söz konusu yükün sahibi, ne de geminin batmasının sorumlusu olmamamıza rağmen taahhüdümüz ve kararlılığımızı göstermek ve operasyonların düzgün bir şekilde seyrinin bir an önce gerçekleşmesini sağlamak için Basel Konvansiyonu tarafından öngörülen ihbar belgelerini makamlar adına imzalamayı kabul etmiş bulunuyoruz. 
     Artık harekete geçebilmemiz için sadece Türk makamlarından yükün Türkiye’den çıkartılmasını, İspanyol makamlarından da yükün İspanya’ya geri gönderilip çevreye saygılı bir şekilde işlenmesini sağlayacak nihai izinlerin verilmesini bekliyoruz." 
     
</TEXT>
</DOC>
