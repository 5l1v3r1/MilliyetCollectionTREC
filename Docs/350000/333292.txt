<DOC>
<DOCNO> 333292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun51.html </URL>
<DATE> 2005/04/14/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
İtalya'da kolisyon zor durumda... 
</HEADLINE>
<TEXT>

     İtalya'da Silvio Berlusconi liderliğindeki merkez-sağ koalisyonun kısmi yerel seçimlerde aldığı yenilgi, ortaklar arasındaki sorunları da iyice gün ışığına çıkardı. 
     Koalisyon ortakları arasında yapılan ilk değerlendirme toplantısında, Gianfranco Fini liderliğindeki Ulusal İttifak Partisi'nin UİP Berlusconi'den yeni bir hükümet programıyla parlamentodan güven oyu almasını talep ettiği öğrenildi. 
     Siyasi kaynaklar, Marco Follini liderliğindeki Hıristiyan Demokratlar ve Merkez Demokratlar Birliği'nin HDMDB ise kabinedeki bakanlarını geri çekme olasılığı bulunduğunu bildiriyor. 
     Follini, toplantı çıkışında yaptığı açıklamada, ''Koalisyon ortaklarımızdan yenilik ve değişim konusunda kararlı olunmasını istedik. Yarın gerekli açıklamayı yapacağım'' demekle yetindi. 
     Reuters haber ajansı ise HDMDB kurmaylarının bu gece yapacakları bir toplantıyla kabinedeki bakanlarını geri çekmeyi kararlaştırabileceğini bildirdi. 
     Fini, ise yazılı bir açıklama yaparak, kabine değişikliği konusunda ısrarlı olmadıklarını, ancak hükümetin önümüzdeki hafta belirli konularda yenilikler içeren bir hükümet programını parlamentoya sunarak güven oyu tazelemesini talep ettiklerini belirtti. 
     UİP'li bakanlardan Altero Matteoli toplantıdan sonra yaptığı açıklamada, ''Partimizin tüm yetkilileri Fini'nin açıklamasını destekliyor. Ancak HDMDB bizden farklı bir tavır içerisinde'' dedi. 
     Başbakan Berlusconi'nin, ortaklarına kabinede birkaç isim değişikliğiyle yetinilmesini önerdiği belirtiliyor. 
     İtalya'da 3-4 Nisan tarihlerinde yapılan kısmi yerel seçimler, merkez sağ koalisyonun yenilgisiyle sonuçlanmıştı. Seçimlerde, 13 bölgenin 11'inde merkez sol muhalefet galip gelmişti. 
     
</TEXT>
</DOC>
