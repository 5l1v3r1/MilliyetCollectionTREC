<DOC>
<DOCNO> 342187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko18.html </URL>
<DATE> 2005/05/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"İstanbul'un 20-25 kadar 5 yıldızlı otele ihtiyacı var" 
</HEADLINE>
<TEXT>

     İstanbul’da artan turizm faaliyetleri, Şampiyonlar Ligi finali ve Formula 1 Türkiye Grand Prix’i gibi dünya çapındaki dev organizasyonlarla, uluslararası kongreler, yeni 5 yıldızlı otel yatırımlarına olan ihtiyacı ortaya koydu. 
     Türkiye Turizm Yatırımcıları Derneği TYD Başkanı Oktay Varlıer, yaptığı açıklamada, kentte toplam 80 bin yatak kapasitesi bulunduğunu, bunun 55 bininin turizm belgeli ve nitelikli, geri kalanın belediye belgeli ve standardı düşük olduğunu söyledi. 
     Kentin konaklama tesisi açısından çok iyi değerlendirilmesi gerektiğini vurgulayan Varlıer, "Bunun için bir İstanbul yaklaşımı gerekiyor. Örneğin Barcelona modeli var. 1992-1993’te yıllık yabancı turist sayısı 2.5 milyon iken, 2000’de Barcelona konsorsiyumunun kurulmasıyla bu sayı 10 milyona çıktı. İstanbul’da da böyle bir oluşum gerekiyor" şeklinde konuştu. 
     İstanbul’da şu anda 5 yıldızlı yatak kapasitesinin 20 bin civarında olduğuna işaret eden Varlıer, bu rakamın yetersiz kalması nedeniyle özellikle 3, 4 ve 5 yıldızlı yeni konaklama ünitelerine ihtiyaç bulunduğunu ifade etti. 
     Kentte 5 yıldızlı otel yatak kapasitesinin en az 40 bine çıkarılması gerektiğine dikkat çeken Varlıer, "Bunun için 20-25 otele daha ihtiyaç var" dedi. 
     Varlıer, Formula 1, Pendik’te Ro-Ro limanının açılması ve Sabiha Gökçen Havaalanı’nın daha fazla işler hale gelmesiyle kentin Anadolu yakasında da otel ihtiyacı doğacağını, böylelikle bu yakaya da yatırım talebinin artacağını kaydetti. 
     
     "OTEL ZİNCİRLERİ DOĞRUDAN YATIRIMA ÖZENDİRİLMELİ"- 
     Oktay Varlıer, otel yatırımlarının 10-12 yıl ile geri dönüşü çok uzun yatırımlar olduğuna işaret ederek, "Bu süre, yatırım yapıp yapmama açısından ciddi bir değerlendirme unsuru. Bu nedenle pek çok ülkede otel yatırımları devletin özel teşvikleriyle desteklenir. 
     İstanbul’daki yatırımlarda bu teşvikler yok" dedi. 
     İstanbul’da yabancı otel zincirlerinin doğrudan yatırıma gitmesinin özendirilmesi gerektiğini vurgulayan Varlıer, şöyle devam etti 
     "Çünkü bunlar genellikle otel işletme anlaşmalarıyla burada bulunuyorlar. Yani yatırımı yerli bir yatırımcı yapıyor. Ondan sonra bu otel, işletme şirketiyle toplam ciro ve kardan belli bir pay vererek anlaşma yapıyor. Şu anda bizim bunları yatırıma teşvik etmemiz lazım. Bu da ileride herhangi bir kriz anında, potansiyel müşterilerini başka tarafa göndermeyip Türkiye’de bırakmaları açısından yararlı olur. Çünkü elleri taşların altında olacak. Yeni otel yapımını tercih ederiz, ama gelip de mevcut bir oteli satın alması dahi yabancıların Türkiye’ye bakış açısındaki olumluluğu gösterir." 
     
     "BÜROKRASİ NOKTASINDA ENGELLERİ KALDIRIYORUZ"- 
     İstanbul Büyükşehir Belediye Başkanı Kadir Topbaş da şu anda kentteki yatak sayısının yeterli olmayacak noktaya doğru gittiğini ve otellerin yüzde 100 doluluk oranıyla hizmet verdiğini belirterek, Formula 1 için rezervasyonların yapıldığını, hatta yetmediğini söyledi. 
     Topbaş, çok sayıda kongre ve fuarın yapıldığı İstanbul’da özellikle kendi bünyesinde kongre imkanları bulunabilecek, nitelikli ve büyük çaplı otellerin yapılmasını teşvik etmek istediğini ifade ederek, şöyle devam etti 
     "Turizm şu anda çok karlı, iyi bir dönemini yaşıyor. Otel ağırlıklı yatırımların bir an önce başlanıp yapılmasını öneriyoruz. 
     Özellikle bürokrasi noktasında engelleri kaldırıyoruz. Bizzat kendim yardımcı olacağımı, takıldıkları noktada bana gelmeleri, gerekirse imar düzenleme noktalarında, rahatsız etmeyecek ölçekte bir takım düzenlemeler yapabileceğimizi, kent adına toleranslı davranacağımızı ifade ediyoruz." Kadir Topbaş, bu konuda çok sayıda görüşmeler yaptıklarını anlatarak, "Yabancı yatırımcılarla tahmin edilenin üstünde bir diyalog içindeyiz" dedi. 
     Topbaş, özellikle kupon yerler niteliğindeki güzel yerlerin turizm nitelikli hizmete dönüşmesi konusunda çalışmalar yaptıklarını söyledi. 
     
     "BAZI KONGRELER DOLULUK NEDENİYLE ERTELENİYOR"- 
     Çok sayıda uluslararası kongrenin gerçekleştirildiği Lütfi Kırdar Uluslararası Kongre ve Sergi Sarayı’nın Kongre ve Ziyafet Müdürü Levent Gülsoy da bu yılın ilk 4 ayında geçen yılın aynı dönemine göre kongre ve konferanslara katılan kişi sayısında yüzde 32’lik artış yaşadıklarını, bunun yıl bazında yüzde 50’ye ulaşmasını öngördüklerini bildirdi. 
     İstanbul’un giderek artan kongre ve fuar trafiği karşısında mevcut 5 yıldızlı otellerin yetmeyeceğini belirten Gülsoy, uzun vadede bu 
     sayının 50’ye çıkarılması gerektiğini ifade etti. 
     Gülsoy, taleplerin karşılanabilmesi için uluslararası standartlarda 2-3 kongre merkezine daha ihtiyaç duyulduğunu dile getirerek, "Bazı uluslararası kongre ve konferansların rezervasyonları, Lütfi Kırdar’ın doluluğu nedeniyle ilerki yıllara erteleniyor ya da yurtdışındaki başka şehirlere kaydırılıyor" dedi. 
     
</TEXT>
</DOC>
