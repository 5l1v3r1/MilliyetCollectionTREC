<DOC>
<DOCNO> 349244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo08.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Loeb 5. viteste 
</HEADLINE>
<TEXT>


Antalya'da dün sona eren Dünya Ralli Şampiyonası'nın 7. ayağı olan Türkiye Rallisi'ni, geçen yılın birincisi Sebastien Loeb kazandı. Citroen'in Fransız yıldızı böylece bu sezon 5. kez zirveye çıktı, Solberg ise 2. oldu 

Fuat ERCAN - Murat AĞCA 


Dünya Ralli Şampiyonası'nın 7. ayağını oluşturan Antalya'daki Türkiye Rallisi'nde zafere, geçen yıl olduğu gibi yine Sebastien Loeb ulaştı. Citroen pilotu, ilk özel etapta ele geçirdiği ve sadece bir etap dışında korumayı başardığı liderliğini dün yapılan son iki özel etapta da sürdürerek, Subaru'dan Petter Solberg'in 59.6 saniye önünde finiş gördü. Loeb böylece, Yeni Zelanda, İtalya ve Kıbrıs'ın ardından üst üste dördüncü, bu sezonda da beşinci kez zirveye çıktı. 

Marcus üçüncü 
İkincilik için Solberg ile müthiş bir mücadeleye girişen, ancak rakibinin dün ilk etapta yaptığı "best time" ile umudunu kaybeden Peugeot'dan Marcus Grönholm üçüncülükle yetinmek zorunda kaldı. Citroen'de, François Duval yerine ikinci aracı kullanmak için sadece Türkiye Rallisi için yedi ay aradan sonra parkurlara geri dönen Carlos Sainz, genel klasmanda dördüncü olarak 15 puanla Kemer'in en k rlısı olan takımına önemli puanlar kazandırdı. Peugeot'nun Estonyalı pilotu Markko Martin yarışı beşinci bitirirken, Ford'dan Toni Gardemeister ve Roman Kresta 6. ve 7. sıraları aldılar. Yeni motor ve lastiklerle shakedown'dan itibaren kendisini gösteren ve yarışa da iyi start alarak SS4'te en iyi zamana ulaşıp ilk ayağı ikinci sırada tamamlayan Mitsubishi pilotu Gigi Galli ise 10. etaptaki mekanik arıza sonrası zirveden uzaklaşmasına rağmen genel klasmandaki sekizincilikle Türkiye Rallisi'nden puan çıkaran son isim oldu. 

54 araç vardı 
Rallide son gün geçilen Chimera 2'de Solberg, Olympos'ta da Grönholm ilk sıraları elde ettiler. Toplam 1228,94 kilometrelik rallinin 17 özel etabında 10 kez Loeb, 4 kez Solberg, iki kez Galli ve bir kez de Grönholm "en iyi zaman"a imza attılar. 
2 Haziran'da Antalya Cumhuriyet Meydanı'ndan start alan 79 araçtan, üç gün boyunca çamurlu toprak zemine sahip Toroslar'daki zorlu parkuru tamamlayabilen 54 araç dün Kemer Servis Alanı'ndaki finişe varabildi. 
Kemer'de yapılan ödül töreninde kupaları, şampiyon olan Sebastien Löeb - Daniel Elena ekibine Antalya Valisi Alaaddin Yüksel, ikinci Petter Solberg - Philip Mills'e Antalya Belediye Başkanı Menderes Türel ve üçüncü Marcus Gronholm - Timo Rautiainen'e de İl Jandarma Komutanı Albay Erhan Güler verdi. 
Dünya Ralli Şampiyonası'nın sekizinci ayağı Akropolis Rallisi, üç hafta sonra Yunanistan'da gerçekleşecek. 

TÜRKİYE RALLİSİ KLASMANI 1. Sebastien LOEB Citroen 4 21 48.0 2. Petter SOLBERG Subaru 4 22 47.6 3. Marcus GRONHOLM Peugeot 4 23 03.3 4. Carlos SAINZ Citroen 4 26 05.9 5. Markko MARTIN Peugeot 4 27 45.2 6. Toni GARDEMEISTER Ford 4 29 55.3 7. Roman KRESTA Ford 4 30 36.3 8. Gigi GALLI Mitsubishi 4 31 16.9 

PİLOTLAR KLASMANI 1. Sebastien LOEB Fransa 55 puan 2. Petter SOLBERG Norveç 42 puan 3. Markko MARTIN Estonya 38 puan 4. Marcus GRÖNHOLM Finlandiya 32 puan 5. Toni GARDEMEISTER Finlandiya 31 puan 6. Harri ROVANPERA Finlandiya 13 puan 7. Manfred STOHL Avustarya 11 puan 8. Roman KRESTA Çek Cum. 10 puan 

MARKALAR KLASMANI 1. Peugeot 72 puan 2. Citroen 68 puan 3. Ford 49 puan 4. Subaru 46 puan 5. Mitsubishi 30 puan 6. Skoda 8 puan 

Besler 18. oldu 

Ford Rallye Turkey ekibinden Mehmet Besler, genel klasmanda Türkiye'den en iyi dereceyi yapan isim oldu. Ali Deveci 21., Nejat Avcı da 25. sırayı aldı 

Türkiye Rallisi'nde 10 takım ve 35 pilotla mücadele eden Türkiye'den finişi 17 ekip görebildi. Ford Rallye Turkey ekibinden Focus WRC ile yarışan Mehmet Besler, genel klasmanda 18. sırayı alarak en iyi dereceyi yaparken, Accent WRC kullanan Hyundai Assan Motorsport'tan Ali Deveci 21., Ford Rallye Turkey'den Focus WRC ile Nejat Avcı da 25. sırada yer aldı. 
Aynı zamanda Türkiye Şampiyonası'na da 1.5 katsayı üzerinden puan veren rallide üç pilot, markalarda takımlarına önemli avantaj kazandırdı. Finiş gören diğer Türk pilotların genel klasman sıralaması şöyle oluştu Ercan Kazaz 29 , Hamdi Ünal 30 , Burhan Kuru 37 , Burak Çukurova 38 , Kerem Üstünkaya 39 , Fatih Kara 40 , Tansel Üründül 42 , Uğur Kızıl 47 , Cenk Ceyisayar 48 , Mithat Diker 49 , Nisa Bozkurt 50 , Serdar Honamlı 51 , Adil Küçüksarı 53 , Ali Gülan 54 . 

Tahincioğlu sitem etti 

Türkiye Otomobil Sporları Federasyonu TOMSFED Başkanı Mümtaz Tahincioğlu, Türkiye Rallisi'nin üçüncü yılında kalitesini tüm dünyaya kanıtladığını söyledi. Organizasyon ve parkur koşulları olarak üst düzeyde bir ralli tamamladıklarını ifade eden Tahincioğlu, "Ancak bu aşamaya gelinceye kadar birçok engelle karşılaştık" dedi. 
Üç yıldır yaşadıkları mali sorunları bir türlü çözemediklerini belirten Tahincioğlu, "Özerklik bizi rahatlatacaktı. Ancak bu da olmadı. Sportif açıdan hiçbir sıkıntımız yok. Artık yılların tecrübesiyle herkes ne yapacağını çok iyi biliyor. Ancak en büyük sıkıntımız mevcut yasaların bu tip büyük organizasyonlar için müsait olmaması. Her sene mali sıkıntı çekersek ve sürekli yasalarla boğuşursak bu işleri yapacak adam kalmaz. Çağa uygun, üretkenliği artıracak çözümler bulunmalı" diye konuştu. 

Kazaz'dan süper finiş 

Türkiye Ralli Şampiyonası Süper 1600'ün iddialı ismi Ercan Kazaz, Renault Clio S1600 ile yarıştığı WRC Türkiye Rallisi'nde Grup A6'da finişe ikinci sırada ulaşmayı başardı. En önemli rakibi Fiat Abarth'tan Volkan Işık'ın ilk gün rot kırarak uçuruma yuvarlanması sonrası, lider Suzuki pilotu Andersson'u takibini sürdüren Kazaz, Fiat Motorsport'tan Hamdi Ünal ve Opel Motorsport'tan David Higgins'in önünde Türkiye klasmanında birinci oldu. Genel klasmanda Andersson Süper 1600'de zirveye çıktı. 

Citroen'in Türkiye uğuru 

Dünya Ralli Şampiyonası'na üçüncü kez ev sahipliği yapan Kemer'de daha önce Carlos Sainz ve Sebastien Loeb ile kazanan Citroen, bu yıl da yine Loeb ile zirveyi kimseye kaptırmadı ve Türkiye Rallisi'nde "hat - trick" yaptı. Fransız pilot aynı zamanda takımıyla birlikte WRC zaferi sayısını da 15'e yükseltti. Citroen, Kıbrıs'tan sonra aynı zemine sahip Türkiye'yi de herhangi bir teknik sorun yaşamadan tamamladı. 

Sainz'a teklif 

Citroen Takım Direktörü Guy Frequelin, tek yarış için Kemer'e gelen Carlo Sainz'ın mükemmel performans gösterdiğini belirtti. Frequelin, "Bize beklediğimizden fazlasını verdi. Bir daha yarışmayacağını söylüyor, ama eğer Yunanistan için fikrini değiştirirse, kapımız ona sonuna kadar açık. Aksi taktirde ikinci pilot için kararımızı birkaç gün içinde netleştireceğiz" dedi. 

Şampiyon Le Mans'ta 

Dünya Ralli Şampiyonası'nda başarıdan başarıya koşan Sebastien Loeb, 18 - 19 Haziran'da Le Mans 24 saat yarışına da katılacak. Michelin ekibiyle birlikte pist üzerinde 24 saat aralıksız devam eden yarışta boy gösterecek Loeb, antrenmanlara yetişmek için ralli biter bitmez Kemer'den ayrıldı. Basın toplantısına katılmayan Loeb, helikopterle Antalya'ya ve özel bir uçakla da Le Mans'a hareket etti. 

Solberg'ten itiraf 

Şampiyonada Loeb'i en yakından takip eden pilot olan Subaru sürücüsü Petter Solberg, Türkiye'de yanlış lastik seçimi nedeniyle başarılı olamadıklarını söyledi. Çamurlu zemine uygun lastik seçmedikleri için etaplarda zorlandıklarını itiraf eden Solberg. "Yine de elimizden geleni yaptık. Şampiyonluk şansımız h l devam ediyor" dedi. 


</TEXT>
</DOC>
