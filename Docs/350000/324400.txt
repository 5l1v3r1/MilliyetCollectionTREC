<DOC>
<DOCNO> 324400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko31.html </URL>
<DATE> 2005/03/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İSO Başkan Vekili Demirkaya Başkan adayı olmayı düşünmüyorum 
</HEADLINE>
<TEXT>

     İstanbul Sanayi Odası İSO Yönetim Kurulu Başkan Vekili Halil Demirkaya, İSO Yönetim Kurulu Başkanlığı için aday olmayı düşünmediğini ifade ederek, ''Birlikte çalıştığımız arkadaşlar arasında bir aday çıkarma düşüncesi olabilir'' dedi. 
     Demirkaya, meclis üyeleri ve meslek komitelerinin belirlendiği İSO'nun dünkü seçimlerinde birlikte hareket ettiği arkadaşlarından hemen hemen hepsinin listesinin kazandığını söyledi. 
     Bunların yaklaşık 75 kişi olduğunu ve önemli bir bölümünün ihracatla uğraştığını ifade eden Demirkaya, bir çalışmaları olduğunu ve bu çalışma sonuçlandıktan sonra değerlendirme yapacaklarını kaydetti. 
     Demirkaya, İSO başkanlığı için aday olmayı düşünmediğini ifade ederek, şunları söyledi 
     ''Yapacağımız açıklama bizim başkanlıkla ilgili bir talebimiz yönünde değil. Bundan sonra da olmayacak. Başkan Tanıl Bey ile devamdan yana bir düşüncemiz zaten baştan beri vardı ama yönetimin oluşmasında elbette farklı görüşlerimiz var. 
     Yapacağım açıklama, yönetimin oluşmasıyla ilgili olacak. Ben aday olmayı düşünmüyorum ama bir aday çıkarmayacağız anlamında söylemiyorum. Birlikte çalıştığımız arkadaşlar arasında bir aday çıkarma düşüncesi olabilir. Mevcudun devamı yönünde gayret sarf edeceğiz. Mümkün olmuyorsa elbette ki bu ekip kendi adayını çıkaracak.'' 
     
</TEXT>
</DOC>
