<DOC>
<DOCNO> 341915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy46.html </URL>
<DATE> 2005/05/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mumcu Öcalan yeniden yargılansın 
</HEADLINE>
<TEXT>

     ANAP Genel Başkanı Erkan Mumcu, hükümetin Abdullah Öcalan’la ilgili olarak AİHM kararı doğrultusunda iç hukukunda gerekli düzenlemeleri yaparak, Öcalan’ı yeniden yargılaması gerektiğini bildirdi. Mumcu, "Aksi takdirde inisiyatif ait olduğu yerden çıkıp, PKK, Avrupa ve Türkiye arasında bölüşülür hale gelecektir" dedi. 
     Erkan Mumcu, AİHM’in Abdullah Öcalan yargılamasının adil olmadığı yönündeki kararının ardından Meclis’te düzenlediği basın toplantısında, hükümetin konuyu teknik ve hukuki bir konu olarak ele alıp çözmesi gerektiğini bildirdi. Mumcu, Türkiye’nin bu konuyu kendi egemenlik alanında çözerek, Anayasa’nın 90’ıncı maddesi çerçevesinde, iç hukukunda gerekli düzenlemeleri yapması gerektiğini belirterek, "Konunun belirsizliğe bırakılması insiyatifin ait olduğu alandan çıkıp PKK, Avrupa ve Türkiye arasında bölüşülür bir duruma getirecektir. Türkiye elindeki inisiyatifi başkasıyla paylaşan bir konumdan kaçınmalıdır. 
     Bu durumda Türkiye’nin önüne tehlikeli bir alan açılacaktır" dedi. 
     Mumcu, Türkiye’nin Avrupa Konseyi Bakanlar Kurulu kararını beklememesi gerektiğini vurgulayarak, Türkiye’yi kendi sorunlarını, kendi dışındaki mekanizmalara havale eden, kendi sorunlarını Brüksel ile müzekere eden bir konumdan çıkarmak gerektiğini bildirdi. 
     Erkan Mumcu, Türkiye’nin Abdullah Öcalan’ın yeniden yargılanması konusunda iç hukuk düzenlemeleri yapmamasının, çeşitli provokasyonlara ve PKK’nın siyasi bir muhatap olmasına önünü açmasına neden olacağını ifade etti. 
     Mumcu, Öcalan’ı yeniden yargılamak yerine tazminat ödenmesinin de, Öcalan’ı "terör faili durumundan mağdur siyasi muhatap" durumuna getireceğini kaydetti. 
     
</TEXT>
</DOC>
