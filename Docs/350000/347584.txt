<DOC>
<DOCNO> 347584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur25.html </URL>
<DATE> 2005/05/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fransa'nın Cezayir soykırımı belgeseli, Fransız sokağında kavga çıkarttı 
</HEADLINE>
<TEXT>

     Sinemacı Attila Hakan Ganimgil tarafından hazırlanan ''Fransa'nın Cezayir Soykırımı'' adlı belgeselin tanıtımının yapılacağı kafenin müdürü, filmin içeriği hakkında bilgilendirilmedikleri gerekçesiyle toplantıya izin vermedi. 
     Galatasaray'daki Fransız Sokağı'nda bulunan Le Caprice Cafe'nin İşletme Müdürü Berk Atağ, belgeselin tanıtımı için toplantıyı izlemeye gelen basın mensuplarına yaptığı açıklamada, filmin içeriğinin kendilerine bildirilmediğini söyledi. 
     Atağ, toplantının bir DVD tanıtımına ilişkin yapılacağının söylendiğini, içeriğini öğrendikten sonra toplantı için mekanlarının kullanılmasına izin vermediklerini kaydetti. 
     Kandırıldıklarını ifade eden Atağ, ''Bize yalan söylendi. Cezayir'deki soykırım deselerdi, izin vermezdik. Politik şeylere yer veremeyiz'' dedi. 
     Atağ, toplantının yapılmaması için kendilerine herhangi bir yerden telefon gelmediğini söyledi. 
     Belgeseli hazırlayan Attila Hakan Ganimgil ise bu duruma tepki göstererek, Fransız Sokağı'nın girişinde basın açıklaması yaptı. 
     Ganimgil, ''Buranın Türkiye toprağı olmadığını anladım. Mekanı işletenlere toplantının yapılmaması için çeşitli telefonlar gelmiş. Konsolosluktan ya da Fransızlar'dan olabilir'' iddiasında bulundu. 
     Belgeselde, ''1945-1963 yılları arasında 9 milyon nüfusu bulunan Cezayir'deki 1.5 milyon Arap'ın Fransızlar tarafından katledildiğinin'' anlatıldığını belirten Ganimgil, görüntülerde, o dönemde asker olan Fransızlar'ın anlatımlarının yer aldığını söyledi. 
     Ganimgil, 120 dakikalık filmin Cezayirliler ve Fransızlar'ın desteğiyle 6 aylık bir çalışma sonucu hazırlandığını ifade etti. 
     
</TEXT>
</DOC>
