<DOC>
<DOCNO> 334573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur36.html </URL>
<DATE> 2005/04/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Atatürk Barajı'na ham petrol sızdı, bölgedeki canlılar telef oldu .. 
</HEADLINE>
<TEXT>

     Şanlıurfa'da, petrol boru hattından Atatürk Barajı göletine sızan ham petrol nedeniyle bazı canlılar telef oldu. Petrolü temizleme çalışmaları devam ediyor. 
     Yığınak Köyü yakınlarında Batman-Yumurtalık Petrol Boru hattının delinmesi ve petrolün Atatürk Barajı göletine akması sonucunda, bazı canlılar telef oldu. Petrol tabakasının biriktiği kıyı kesimlerinde kurbağa, kaplumbağa ve yılan leşleri bulundu, bazı canlıların ise petrol içinde yüzmeye, yaşamaya çalıştığı gözlendi. 
     Doğalgaz çalışması sırasında iş makinalarının darbesiyle ya da çiftçilerin drenaj çalışmaları sırasında delindiği iddia edilen boru hattından akan petrol, öncelikle dere yatağından akarak baraj göletinin Yığanak Köyü kıyısında birikmeye başlamıştı. Sudaki petrolün bariyerler yardımıyla sıkıştırılarak pompalarla çekilip Adıyaman, Diyarbakır ve Batman'a nakledildiği, temizleme çalışmalarının sürdüğü belirtildi. 
     Dere yatağının kenarındaki tarlaların bir kısmına da bulaşan petrol nedeniyle çiftçilerin huzursuz olduğu, petrolün ileride ekinlerine zarar verebileceği endişesi taşıdıkları kaydedildi. 
     
     İL ÇEVRE VE ORMAN MÜDÜRÜ 
     Şanlıurfa Çevre ve Orman Müdürü Kadri Alyamaç, ise ''Bölgede yaşadığı bilinen endemik kaplumbağa türlerinden Rafetus kaplumbağalarının telef olduğuna dair herhangi bir bilgi bize ulaşmadı'' dedi. 
     Alyamaç, AA muhabirine yaptığı açıklamada, BOTAŞ Bölge Müdürlüğü yetkililerinin, petrol boru hattında, geçen çarşamba günü ani basınç düşmesi fark ettiğini bildirdi. 
     Bunun üzerine yapılan araştırmada, Şanlıurfa Merkeze bağlı Yığınak Köyü'ndeki boru hattında sızıntı tespit edildiğini öğrendiklerini aktaran Alyamaç, BOTAŞ Bölge Müdürlüğü ekiplerinin çevrede önleyici tedbir aldıklarını kaydetti. 
     İlk belirlemelere göre 18 veya 20 bin varil ham petrolün bölgeye aktığını ifade eden Alyamaç, şunları söyledi 
     ''Ham petrol, yaklaşık 3 kilometrelik alanda zarara neden oldu. Aslında çevreye veya hayvan türlerine çok fazla zarar verdiği söylenemez. Bölgede yaşadığı bilinen endemik kaplumbağa türlerinden Rafetus kaplumbağalarının telef olduğuna dair herhangi bir bilgi de bize ulaşmadı. Temizleme çalışmaları, bir hafta daha sürecek.'' Alyamaç, olaydan kısa süre sonra bölgeye 5 kişilik ekip gönderdiklerini belirterek, ''Özellikle içme suyuna yakın bölgelerden ve Atatürk Barajı tünel çıkış ağzından su örnekleri aldık. Örnekleri tahlil için Ankara'ya gönderdik. Sonuçlarını bekliyoruz'' dedi. 
     
     İÇME SUYUNA KARIŞTIĞI İDDİASI 
     Yörede yaşayanlar sudaki temizliğin aylarca sürmesinden endişe ederken, dalgıç pompalarla baraj göletinden çektikleri suyu kullandıklarını ve bu yaz sıkıntı çekeceklerini söylediler. 
     Yığınak Köyü sakinlerinden Ahmet Çiçek, içme suyu üzerinde 30 santimetre petrol oluştuğunu belirterek, yerel yöneticilerin petrolün içme suyuna karışmadığı yönündeki açıklamalarını eleştirdi. Çiçek, kendilerinin ve yakındaki 4-5 evin ortak su deposunun petrol içinde yüzdüğünü söyledi. 
     Olaydan sonra köylerine bir tek sağlık ekibi gelmediğini iddia eden Çiçek, köye acilen gelecek bir sağlık ekibinin vatandaşları sağlık kontrolünden geçirmesi gerektiğini savundu. 
     Çiçek, ''Dün hanımımı yüksek tansiyon nedeniyle hastaneye götürdüm. Bugün de köy korucularından biri yüksek ateş ve tansiyon şikayetiyle hastaneye götürüldü. Bir sağlık ekibinin gelip inceleme yapmasını istiyoruz'' dedi. 
     BOTAŞ Genel Müdürlüğü'nden dün akşam saatlerinde yapılan açıklamada, 13 Nisan 2005 tarihinde meydana gelen petrol kaçağı sonucunda yaklaşık 18 bin varil petrolün Yığınak Köyü bölgesinde çevreye yayıldığının tahmin edildiğini bildirilmişti. 
     Açıklamada, boru hattındaki hasarın giderildiği, çevreye yayılan petrolün toplanması çalışmalarına başlandığı, çevrenin temizliği ve eski haline dönüştürülmesiyle ilgili ön hazırlıkların yapıldığı belirtilmişti. 
     
</TEXT>
</DOC>
