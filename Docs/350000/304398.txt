<DOC>
<DOCNO> 304398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo25.html </URL>
<DATE> 2005/01/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye karması ile yabancı oyuncular yardım maçı yapacak... 
</HEADLINE>
<TEXT>

     Futbol Federasyonu Yönetim Kurulu, Birinci Süper Lig Kulüpler Birliği Vakfı'nı temsilen bazı kulüp başkanlarıyla bugün yaptığı toplantıda, Güney Asya'daki deprem felaketinin ardından İstanbul'da yardım amaçlı maç yapılmasını kararlaştırdı. 
     Federasyonun Levent'teki binasında yaklaşık 1,5 saat süren toplantı sonrasında açıklama yapan Futbol Federasyonu Basın Sözcüsü Zekeriya Alp, Güney Asya depremi ile ilgili başlatılan yardım kampanyasına katkı sağlamak için, 2 Şubat Çarşamba günü, Türkiye Karması ile Türkiye'de oynayan yabancılar karması arasında İstanbul'da bir karşılaşma yapılacağını söyledi. 
     Karşılaşmadan elde edilecek tüm gelirlerin FIFA'nın yardım için oluşturulduğu havuza aktarılacağını kaydeden Alp, şöyle konuştu 
     ''Bu maç basında da iyi işlenip, seyircinin oraya gelmesi sağlanmalı. Büyük bir ihtimalle karşılaşma BJK İnönü Stadı'nda oynanacak. Sayın Yıldırım Demirören, stadın maça tahsis edileceğini söyledi. Ayrıca Futbol Federasyonu tarafından, Türkiye-Tunus Meridyen Kupası Gala Milli Maçı gelirlerinin de depremzedelere verilmesi talep edilmiştir.'' 
     
     ''İDDAA'DAN KULÜPLERİN ALDIĞI ÖDENTİ YETERSİZ'' 

     Zekeriya Alp, Spor Toto Teşkilat Müdürlüğü tarafından oynatılan ''İddaa'' adlı oyundan gelen kulüp isim hakları ödentisinin yetersizliğinin ortada olduğunu söyledi. 
     Kulüpler Birliği'nin, bu konuda Spor Toto Teşkilat Müdürlüğü'nün derhal yeni bir düzenlemeye gitmesini talep etmekte olduğunu vurgulayan Alp, ''Futbol Federasyonu da bu görüşe destek vermektedir. Bundan sonraki aşamada gerekli iyileştirme yapılmazsa, ortak bir tavır alınması ve her türlü tepkinin ortaya konulması için kararlı bir duruş sergilenmesinde fikir birliğine varılmış, ayrıca durumun Başbakan Recep Tayyip Erdoğan'a arz edilmesine karar verilmiştir'' dedi. 
     
     TÜRKİYE KUPASI STATÜSÜNDE DEĞİŞİKLİK 

     Öte yandan, Türkiye Kupası'nın statüsü 2005-2006 sezonundan itibaren değişecek. 
     Zekeriya Alp, Türkiye Kupası maçlarında kaybolan heyecanı ve kupanın önemini artırmak için, gelecek sezondan itibaren yeni bir düzenlemeye gidileceğini anlatarak, ''2005-2006 sezonundan itibaren Türkiye Kupası'nda son 20'ye kalan takımlar, 5'erli gruplara ayrılıp kendi aralarında maçlar yapacaklar'' diye konuştu. 
     
     MHK'NIN FEDERASYONA BAĞLANMASI ÇALIŞMALARI 

     Alp, ayrıca FIFA tarafından, Merkez Hakem Kurulu'nun atanması konusunda Futbol Federasyonu'na gönderilen uyarı yazısı sonrasında, gerekli yasal değişikliğin yapılması ve uygulamanın bir an önce başlatılması için, Kulüpler Birliği'nin de ortak fikirde buluştuğunu kaydederek, ''Bu konuda FIFA'nın istediği doğrultuda gerekli düzenlemenin yapılması için sayın Başbakan Erdoğan'a veya Spordan Sorumlu Devlet Bakanı Mehmet Ali Şahin'e gidilecektir'' dedi. 
     Bir soru üzerine Zekeriya Alp, Fenerbahçe'den İstanbulspor'a giden 600 milyar lira ile ilgili iddiaların toplantıda gündeme gelmediğini sözlerine ekledi. 
     Toplantıda Futbol Federasyonu Başkanı Levent Bıçakcı ve bazı yönetim kurulu üyeleri, Birinci Süper Lig Kulüpler Birliği Vakfı Başkanı ve Gençlerbirliği Kulübü Başkanı İlhan Cavcav, Galatasaray Kulübü Başkanı Özhan Canaydın, Beşiktaş Kulübü Başkanı Yıldırım Demirören, Fenerbahçe Kulübü Başkanı Aziz Yıldırım ve Gaziantepspor Kulübü Başkanı Celal Doğan yer aldı. 
     Aziz Yıldırım, basın toplantısı yapacağı için yarım saat sonra toplantıdan ayrıldı. 
     
</TEXT>
</DOC>
