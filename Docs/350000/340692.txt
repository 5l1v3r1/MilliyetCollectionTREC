<DOC>
<DOCNO> 340692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy14.html </URL>
<DATE> 2005/05/08/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Başbakan Erdoğan, Rusya'ya gitti 
</HEADLINE>
<TEXT>

     Başbakan Recep Tayyip Erdoğan, İkinci Dünya Savaşı’nın bitişinin 60. yıldönümü dolayısıyla Moskova’da yarın düzenlenecek törenlere katılmak üzere, özel uçak ATA ile saat 19.35’de Rusya’ya hareket etti. 
     Başbakan Erdoğan’ı, Esenboğa Havalimanı’ndan, Devlet Bakanı ve Başbakan Yardımcısı Mehmet Ali Şahin, İçişleri Bakanı Abdulkadir Aksu, Ankara Valisi Kemal Önal, Büyükşehir Belediye Başkanı Melih Gökçek, Emniyet Müdürü Ercüment Yılmaz ve öteki ilgililer uğurladı. 
     Başbakan Recep Tayyip Erdoğan, "Ermenistan’ın üzerine düşen görevleri yerine getirmesi halinde, Türkiye’nin, bölgedeki dengeler açısından, burada da yine bir adil ve kalıcı bir çözüm için her zaman üzerine düşeni yapacağını" söyledi. 
     Başbakan Erdoğan, İkinci Dünya Savaşı’nın bitişinin 60. yıldönümü dolayısıyla Moskova’da yarın düzenlenecek törenlere katılmak üzere Rusya’ya hareketinde önce, Esenboğa Havalimanı’nda yaptığı açıklamada, Rusya Devlet Başkanı Vladimir Putin’in daveti üzerine bu ülkeye gittiğini kaydetti. 
     Erdoğan, yarın Rusya Devlet Başkanı Putin ve törenlere katılacak devlet ve hükümet başkanlarıyla görüşme fırsatı olacağını belirterek, bu görüşmelerde, ikili münasebetleri ele alma fırsatı bulacağını söyledi. 
     Gazetecilerin sorularını da cevaplandıran Erdoğan, bir gazetecinin, "Ermenistan Cumhurbaşkanı Robert Koçaryan’la öngörülen bir görüşmenin olup olmadığını" sorması üzerine şunları söyledi "Henüz kesinleşen bir şey yok. Böyle bir talep de yok. Ben de doğrusu gazetelerde okuyorum, zaman zaman televizyonlarda dinliyorum. 
     Ama, yarınki merasimde, birbirimizi gördüğümüzde, tokalaşabiliriz, o ayrı bir olay. Ama, böyle bir görüşme, şu an gündemimizde değil, söz konusu değil. İlerde böyle bir şey olur mu Olmaması için bana göre hiçbir sebep yok. Ama, olmaması için bazı sebepler doğarsa o ayrı bir mesele. Ama, şu anda böyle bir sebep söz konusu değil. 
     Biliyorsunuz, biz Ermenistan’ı, Sovyet Sosyalist Cumhuriyetler Birliği’nin dağılmasından sonra tanıyan ülkelerden biriyiz. Ama, aramızda diplomatik ilişkiler, henüz yok. Bunların da nedenleri malumdur. Ermenistan’ın üzerine düşen görevleri yerine getirmesi halinde, Türkiye, bölgedeki dengeler açısından, şüphesiz ki burada da yine adil ve kalıcı bir çözüm için her zaman üzerine düşeni yapacaktır." Başbakan Erdoğan, iktidara geldiklerinde, Türk hava sahasını Ermenistan’a açtıklarını ve Erivan-İstanbul seferlerinin başladığını vurgulayarak, "Şu anda çarter ve kargo taşımacılığı yapılmaktadır. Bunun dışında, yine bizim, ülkemizdeki Ermeni vatandaşlarımıza olan tavırlarımız bellidir. Ve bunlar olumlu istikamettedir. Ama bizim kendilerinden beklentilerimiz özellikle Azerbaycan ile ilişkilerdeki sıkıntıları bir an önce aşmalarıdır" dedi. 
     Ermeni işgali altındaki Yukarı Karabağ ile ilgili sorunun çözüm sürecinde arabuluculuk üstlenen AGİT Minsk Grubu’nun çalışmaları olduğunu hatırlatan Erdoğan, "Temennimiz odur ki onlar bu çalışmalarda olumlu neticeler elde ederlerse herhalde böyle bir problem de çözüme kavuşmuş olur" diye konuştu. 
     
</TEXT>
</DOC>
