<DOC>
<DOCNO> 323980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun41.html </URL>
<DATE> 2005/03/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hollanda, PKK'lı Kesbir'i iade etmek için üst mahkemeye başvurdu 
</HEADLINE>
<TEXT>

     Hollanda hükümeti, bu ülkede yaşayan PKK terör örgütü üyesi Nuriye Kesbir'in yargılanmak üzere Türkiye'ye teslim edilmesi için tekrar üst mahkemeye başvurdu. 
     Kesbir, Türkiye'ye iadesi yönünde hükümetin daha önce verdiği karara karşı yaptığı itirazı kazanmış ve serbest bırakılmıştı. 
     Adalet Bakanlığı'ndan bugün yapılan açıklamada, hükümetin mahkemenin verdiği kararla aynı görüşte olmadığı ve karara gerekçe oluşturan görüşlere katılmadığı bildirildi. 
     Açıklamada, mahkemenin, Kesbir'in Türkiye'de adil yargılanacağı ve işkence görmeyeceğine ilişkin olarak Türk hükümetinin verdiği güvencelerin yeterli olmadığı noktasından hareketle iade kararına karşı çıktığı, ancak bu görüşlerin yanlış ve eksik anlamadan kaynaklandığı belirtildi. 
     Açıklamada, bakanlığın, Türk hükümetinin Kesbir'in yargılama sürecine ilişkin verdiği güvenceleri yeterli gördüğü kaydedildi. 
     Ülkeye 2001 yılında yasadışı yollardan girmeye çalışırken yakalanan ve o tarihten bu yana Hollanda'da bulunan Kesbir'in Türkiye'ye teslim edilmesi, uzun bir yargılama sürecinin ardından geçen sonbaharda Adalet Bakanlığı'nca kararlaştırılmış, ancak Kesbir, hükümetin bu kararına karşı açtığı davayı kazanmıştı. Bu karar üzerine bakanlık, geçen aralık ayında bir üst mahkeme nezdinde karara itiraz etmişti. Bu mahkeme, bakanlığın kararını 20 Ocak'ta aldığı kararla geçersiz kabul etmişti. 
     Bunun üzerine Adalet Bakanlığı, yasaların tanıdığı 8 haftalık süre içinde, bugün tekrar karara bir üst mahkemede itiraz etti. 
     Kesbir, 20 Ocak'taki kararın ardından o güne kadar tutuklu bulunduğu Breda cezaevinden salıverilmişti. 
     Türkiye, Nuriye Kesbir'in terör örgütü üyesi olarak 1993-1995 yıllarında ölümle sonuçlanan, aralarında askeri hedeflerin de yer aldığı en az 25 terörist faaliyete katıldığını bildirerek, Kesbir'in yargılanması istemiyle iade edilmesi talebinde bulunmuştu. 
     
</TEXT>
</DOC>
