<DOC>
<DOCNO> 318883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur03.html </URL>
<DATE> 2005/02/26/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Edirne'de Kıraç konserinde olay... 
</HEADLINE>
<TEXT>

     Edirne'de verdiği konser sırasında Rock müzik sanatçısı Kıraç ile menajeri Numan Demirbilek, atılan şişelerin yüzlerine isabet etmesi sonucu yaralandı. 
     A.A muhabirinin edindiği bilgiye göre, Papağan Organizasyon aracılığınla Orange 22'de konser veren Ali Tufan Kıraç 33 , son şarkısında grup arkadaşlarını tanıttı. Bu esnada seyirciler arasından bir kişinin menajeri Numan Demirbilek'e 32 şişe atmasına sinirlenen Kıraç, şişeyi kimin attığını sordu. Bunun üzerine seyirci grubundan bir kişinin, Kıraç'ın üzerine de şişe atmasıyla kaşından yaralandı. Edirne Devlet Hastanesi'ne kaldırılan Kıraç ve Demirbilek'e ilk müdahale yapılarak, röntgen çekildi. 
     Hastanede basın mensuplarına açıklama yapan Demirbilek, Kıraç'ın durumunu iyi olduğunu, kendisinin de burnundan yaralandığını, olayla ilgili olarak İstanbul'da açıklama yapacaklarını söyledi. 
     Röntgen çekimi esnasında basın mensuplarının görüntü almamaları için Kıraç, korumaları tarafından hastaneden gizlice çıkarıldı. 
     Edirne Emniyet Müdürlüğü'ne götürülün Kıraç, ifadesi alınmasının ardından İstanbul'a gitti. 
     Edirne Emniyet Müdürlüğü yetkilileri, olayla ilgili 7 kişinin gözaltına alındığını bildirdi. 
     
     GÖZALTINA ALINAN 7 KİŞİ SERBEST BIRAKILDI 

     Edirne'de şarkıcı Kıraç ve menajeri Numan Demirbilek'in konser esnasında atılan şişelerle yaralandığı olayın ardından gözaltına alınan 7 kişi serbest bırakıldı. 
     AA muhabirinin edindiği bilgiye göre, Edirne'de gece kapalı alanda konser veren Kıraç, son şarkısında grup arkadaşlarını tanıttığı sırada, dinleyicilerin bulunduğu alandan şişe atılması sonucu kaşından, menajeri Numan Demirbilek 32 de burnundan yaralanmıştı. 
     Olayın ardından polis tarafından gözaltına alınan 7 kişiden 4'ü Emniyet Müdürlüğü'ndeki ifadelerinin ardından, S.B, S.K. ve Ö.Y. ise sevk edildikleri Cumhuriyet Savcılığı'nca serbest bırakıldı. 
     Yetkililer, olayla ilgili soruşturmanın devam ettiğini kaydettiler. 

     
</TEXT>
</DOC>
