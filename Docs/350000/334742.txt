<DOC>
<DOCNO> 334742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun33.html </URL>
<DATE> 2005/04/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Belçika'da 'Belçikalı Papa' beklentisi... 
</HEADLINE>
<TEXT>

     Vatikan'da yeni Papa seçimi için kardinaller arasında pazarlıklar devam ederken, Belçika basını, Kardinal Godfried Danneels'in ''potansiyel aday'' olduğu görüşüne yer veriyor. 
     Papaz olarak 1957'de göreve başlayan, 1983 yılında, Papa İkinci Jean Paul tarafından kardinal olarak atanan Flaman Belçikalı Danneels 72 , Vatikan'ın, AIDS salgınına rağmen prezervatif kullanılmasına karşı tavrını eleştirerek dikkat çekmişti. 
     Danneels, 2001 yılında, Katolik Kilisesi'nde ''demokratikleşme'' çağrısında bulunan ve Papa'nın karar gücünü eleştiren konuşmasıyla da tepki toplamıştı. 
     Papa İkinci Jean-Paul de geçen yıl, Belçika'da ötanazinin ve eşcinsellerin evlenmesinin yasallaştırılmasını ''engelleyemeyen'' Kardinal Danneels'i eleştirmiş, Danneels ise ''Yaşlanmış bir Papa'nın istifa etmesi gerektiği, yönetimi bırakmak için ölümü beklemesinin şart olmadığı'' yolunda açıklamalar yapmıştı. 
     Katolik Kilisesi yönetiminin ''reformcu ve liberal'' kanadından olan Danneels, 1998 yılında, Belçika adaleti tarafından, ''sübyancı bir papazın 25 yıl süren tecavüzlerini bildiği halde görmezden gelmek ve söz konusu papazı korumak'' ithamıyla ''Belçika Kilisesi'nin sorumlu yöneticisi'' sıfatıyla yargılanmış ve 12 bin 400 avro tazminat ödemeye mahkum edilmişti. 
     Belçika basını, Kardinal Danneels'in Papa olarak seçilmesi olasılığını ön plana çıkarırken, bazı ticari kuruluşlar konuyu reklam aracı yaptılar. Beyaz eşya satan bir şirket, hafta sonu boyunca televizyon satın alan müşterilerine, Danneels'in Papa seçilmesi halinde paralarını iade edeceğini duyurdu. 
     Danneels, Vatikan'dan yaptığı açıklamalarda, bu tür girişimleri kınadığını bildirdi. 
     
</TEXT>
</DOC>
