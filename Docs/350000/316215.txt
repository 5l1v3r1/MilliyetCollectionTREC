<DOC>
<DOCNO> 316215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur51.html </URL>
<DATE> 2005/02/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Öğretmenler odasında izmarit yangını .. 
</HEADLINE>
<TEXT>

     Eskişehir'de bir lisenin öğretmenler odasında sigara izmaritinden çıkan yangında, alevleri söndürmeye çalışan bir öğretmen yaralandı. 
     AA muhabirinin aldığı bilgiye göre, Akarbaşı Mahallesi'ndeki Atatürk Endüstri Meslek Lisesi'nin B Bloğu'ndaki öğretmenler odasında, bir öğretmen, içtiği sigarayı tam söndürmeden odadan çıktı. 
     Kül tablasından yere düşen sigara, PVC zemini tutuşturdu. 
     Bir öğrencinin öğretmenler odasından çıkan dumanları fark ederek okul idaresine haber vermesi üzerine, yangın itfaiye ekiplerine bildirildi. 
     İtfaiyeden önce yangına müdahale etmeye çalışan öğretmenlerden Levent Çam, yüzünden hafif yaralandı. 
     Öğrenciler okuldan tahliye edildikten sonra, itfaiye ekipleri, yangın söndürme çalışmalarına başladı. 
     Kısa sürede söndürülen yangında, öğretmenler odası kullanılamaz hale geldi. 
     
</TEXT>
</DOC>
