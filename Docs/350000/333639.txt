<DOC>
<DOCNO> 333639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun44.html </URL>
<DATE> 2005/04/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Straw Saddam döneminde Irak yaptırımlarını destekledik... 
</HEADLINE>
<TEXT>

     İngiltere Dışişleri Bakanı Jack Straw, Saddam Hüseyin döneminde Irak'a uygulanan uluslararası yaptırımları desteklediklerini söyledi. 
     Straw, Dışişleri Bakanlığı tarafından yayımlanan açıklamasında, ''İngiltere'nin 1990'lı yıllarda, Irak'tan Ürdün ve Türkiye'ye yapıldığı öne sürülen petrol kaçakçılığını göz ardı ettiği iddialarının doğru olmadığını'' bildirdi. 
     İngiltere'nin, Irak yaptırımlarının uygulanmasına çalışanların daima başında geldiğini belirten Straw, bu dönemde kaçakçılığa karşı etkin oldukları konusunda ısrar etti. 
     Straw, Türkiye ve Ürdün'ün, sınırlarında petrol kaçakçılığını önleme konusunda öncelikli sorumluluğa sahip olduğunu belirtti. 
     Bakan Straw, İngiltere'nin, Türkiye ve Ürdün'e Irak petrolünün meşru yollarla sağlanarak kaçakçılığın önlenmesi için 2001'de bir BM Güvenlik Konseyi karar tasarısı hazırladığını, ancak bu tasarıya karşı çıkıldığını hatırlattı. 
     BM Genel Sekreteri Kofi Annan, dün İngiltere ve ABD'yi, 1990'lı yıllarda Irak'a milyonlarca dolar kazanmasına imkan tanıyan Türkiye ve Ürdün'e yapıldığı öne sürülen petrol kaçakçılığına göz yummakla suçlamıştı. 
     
</TEXT>
</DOC>
