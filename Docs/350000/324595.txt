<DOC>
<DOCNO> 324595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/eko04.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete üst kurul protestosu 
</HEADLINE>
<TEXT>


Hükümetin "görüşlerini aldık" açıklamasına karşın üst kurulların başkanları, hükümeti yeni yasa tasarısında tek tip düzenleme getirdiği gerekçesiyle protesto etti 

ANKARA Milliyet 

Düzenleyici ve Denetleyici Kurumlar Yasa Tasarısı, finans sektöründen televizyonculuğa kadar çok farklı alanlara tek tip düzenleme getirilmesi nedeniyle üst kurulların yönetimleriyle hükümeti karşı karşıya getirdi. 
Hükümetin, "görüşlerini aldık" açıklamasına rağmen, bazı üst kurul başkanlarının tasarıya karşı çıkması nedeniyle yaşanan kriz dün de Plan ve Bütçe Komisyonu'nda kendini gösterdi. Başkanlar, Başbakan Yardımcısı Mehmet Ali Şahin'in arkasına oturmak yerine kenarda, DPT ve Hazine uzmanları için ayrılan bölüme oturarak tavır koydu. Protestocu başkanlar arasında RTÜK Başkanı Fatih Karaca ve BDDK Başkanı Tevfik Bilgin de yer aldı. 


</TEXT>
</DOC>
