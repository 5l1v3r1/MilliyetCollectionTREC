<DOC>
<DOCNO> 309706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas12.html </URL>
<DATE> 2005/01/26/ </DATE>
<TIME> 01.35 </TIME>
<AUTHOR>  </AUTHOR>
<HEADLINE>
Dikkat .. Sürekli yorgunluk ciddi hastalık... 
</HEADLINE>
<TEXT>

     Hollanda Yüksek Sağlık Konseyi, sürekli yorgunluğun ciddi bir hastalık olduğunu bildirdi. 
     Sağlık Bakanlığı'na görüş bildiren ve tavsiyelerde bulunan konseye bağlı bir komisyonun yaptığı araştırmaya göre, kronik yorgunluk sendromu hastaları, tedavi edilmemeleri halinde sakat kalabiliyorlar. 
     Konsey Başkanı ve eski sağlık bakanlarından Els Borst, araştırma sonuçlarına ilişkin yaptığı açıklamada, Hollanda'da çoğunluğunu kadınların oluşturduğu yaklaşık 50 bin kişinin kronik yorgunluk sendromu hastası olduğunu söyledi. 
     Doktorların, yorgunluk şikayetiyle gelen hastaları çoğu zaman fazla ciddiye almadıklarını belirten Borst, hastalığın henüz kesin tedavisinin bulunmadığını, ancak tıbbi yardımla hastaların tekrar normal hayatın ritmine dönebildiklerini ifade etti. 
     Kronik yorgunluk sendromu hastaları için tedavi merkezlerinin bir an önce oluşturulması gerektiğini anlatan Borst, hastalığın kesin nedeninin de bilinmediğini, büyük ölçüde stres ve akut bir enfeksiyonun sendroma yol açtığının tahmin edildiği söyledi. 
     
</TEXT>
</DOC>
