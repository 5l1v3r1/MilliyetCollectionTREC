<DOC>
<DOCNO> 313791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko14.html </URL>
<DATE> 2005/02/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Formula 1'e bahis yolu açılıyor... 
</HEADLINE>
<TEXT>

     Spor Toto Teşkilat Müdürü Erdenay Oflas, sporda müşterek bahis oynatma şeklinde genişletilen yeni kanunun çıkması durumunda Formula 1'de oynatmayı düşündükleri bahislerden en az 10 milyon YTL 10 trilyon lira hasılat beklediklerini kaydetti. 
     Oflas, futbolda müşterek bahis oynatma yetkisi veren 7258 sayılı kanuna işaret ederek, bu kanunun diğer spor dallarını kapsayacak şekilde genişletilerek çıkarılmasının söz konusu olduğunu söyledi. 
     Konuyla ilgili kanun taslağının hazırlandığını ve Devlet Bakanı ve Başbakan Yardımcısı Mehmet Ali Şahin'e iletildiğini belirten Oflas, düzenlemeye uzun süren çalışmanın ardından nihai şeklin verildiğini ve biran önce yasalaşmasını beklediklerini ifade etti. 
     Erdenay Oflas, ''Sporda müşterek bahis oynatma şeklindeki yeni Kanun çıkarsa, ki çıkar. Formula 1'de oynatmayı düşündüğümüz bahislerden en az 10 milyon YTL hasılat bekliyoruz. Sayın Bakanımız da kanunun ivedilikle çıkmasını istiyor. Yakında Bakanlar Kurulu'nda görüşülüp Meclis'e gidecektir'' şeklinde konuştu. 
     Formula 1'e çok fazla ilgi olacağına değinen Oflas, lig maçlarının bitmesiyle futbol mevsiminin Mayıs sonu itibariyle hafiflemesi ve sezon boşluğu dönemine denk gelmesinin etkisiyle bahis alanında Formula 1'e oldukça yüksek düzeyde ilgi beklediklerini söyledi. 
     
     ''İDDAA'DAN 274 MİLYON YTL HASILAT'' 
     Spor Toto Teşkilat Müdürü Oflas, bahis oyunu İddaa'dan, bugüne kadar 274 milyon YTL 274 trilyon lira hasılat elde edildiğini de bildirdi. 
     Bunun 10 milyon 416 bin YTL'sinin şans oyunları vergisi ve 37 milyon 339 bin YTL'sinin KDV olarak devlete aktarıldığını, 104 milyon YTL'sinin ikramiye olarak dağıtıldığını kaydeden Oflas, ayrıca kulüplere 16 milyon 194 bin YTL, Futbol Federasyonu'na 3 milyon 554 bin YTL ve Çocuk Esirgeme Kurumu'na 2 milyon 271 bin YTL verildiğini söyledi. 
     İnternet üzerinden oynanan illegal bahis oyunlarına dikkat çeken Oflas, bu oyunlarda 500 milyon doların üzerinde paranın döndüğünü tahmin ettiklerini ifade etti. 
     Erdenay Oflas, yasadışı oynanan bahis oyunlarıyla savaşmak için devletin birtakım vergilerden fedakarlık yapması gerektiğini savunarak, ''Onlar kaçak faaliyet gösterdikleri ve vergi ödemedikleri için hasılatın yüzde 70-80'ini dağıtıyorlar. Devletin birtakım vergilerde fedakarlık yapmasıyla, biz de en az onlar kadar ikramiye verirsek hiç kimsenin illegalleri oynayacağını zannetmiyorum'' diye konuştu. 
     Oflas, Spor Toto olarak 2005 yılında 500-600 milyon dolar civarında hasılat beklediklerini bildirdi. 
     
</TEXT>
</DOC>
