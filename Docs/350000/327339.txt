<DOC>
<DOCNO> 327339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy05.html </URL>
<DATE> 2005/03/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bakanlığın ekmek dolabında çizme bulunmuş... 
</HEADLINE>
<TEXT>

     Gıda işyerleri denetimlerini Tarım ve Köyişleri Bakanlığı'na bırakan Sağlık Bakanlığı, Ankara Tarım Müdürlüğü'nün gazabına uğradı. Sağlık ve Tarım Bakanlığı'nın yemekhanelerini denetleyen Tarım İl Müdürlüğü yemekhaneleri sağlıksız buldu. 
     Gıdaların üretimi, tüketimi, satışı ve her türlü denetim görevini Sağlık Bakanlığı'ndan devralan Tarım ve Köyişleri Bakanlığı'nın, Sağlık Bakanlığı yemekhanesini denetlemesi krize neden oldu. 5179 Sayılı Gıda Kanunu ile gıdaların üretim, tüketim izni ve her türlü denetim görevini Sağlık Bakanlığı'ndan devralan Tarım Bakanlığı, özel işletmelerin yanı sıra kamu kurum ve kuruluşlarını da denetleme programına aldı. Tarım Bakanlığı kamu kurum ve kuruluşlarının denetimine, başta Tarım Bakanlığı, Sağlık Bakanlığı ve Milli Eğitim Bakanlığı'nın yemekhanelerinden başladı. 
     Tarım İl Müdürlüğü, Tarım Bakanlığı ile Sağlık Bakanlığı yemekhanelerini hijyen kurallarına aykırı bularak "sağlıksız" diye uyardı. Denetimlerde Sağlık Bakanlığı yemekhanesinin gerekli hijyen şartlara uymadığı belirlenirken, ekmek dolabından çizme gibi eşyaların çıktığı iddia edildi. 
     Denetimlerde Sağlık Bakanlığı yemekhanesinin gerekli hijyen şartlara uymaması iki Bakanlık arasında krize neden oldu. 
     
     EN TEMİZ MİLLİ EĞİTİM BAKANLIĞI 
     Tarım İl Müdürlüğü, denetimlerde Milli Eğitim Bakanlığı yemekhanesini sağlıklı buldu. Tarım İl Müdürlüğü yetkilileri, "Bakanlıklar arasında gördüğümüz en temiz mutfak" diye Milli eğitim Bakanlığı'na teşekkür etti. 
     
</TEXT>
</DOC>
