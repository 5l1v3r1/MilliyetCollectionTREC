<DOC>
<DOCNO> 311424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo51.html </URL>
<DATE> 2005/02/01/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Süreyya Ayhan'ın avukatları cezaya itiraz edecek 
</HEADLINE>
<TEXT>

     Gençlik ve Spor Genel Müdürlüğü GSGM Ceza Kurulu tarafından 2 yıl müsabakalardan men cezasına çarptırılan milli atlet Süreyya Ayhan Kop, karara itiraz edecek. 
     Süreya Ayhan Kop'un avukatları, GSGM Ceza Kurulu'nun kararına itiraz ederek, davayı bir üst kurula taşıyacaklar. Avukatlar ayrıca, kararı Avrupa Spor Tahkim Mahkemesi'ne de CAS götürüp itirazda bulunacaklar. 
     Milli atlete verilen 2 yıllık men cezası, 1 Ekim 2004 tarihinden itibaren geçerli olacak. Uluslararası Atletizm Federasyonları Birliği IAAF , Ayhan Kop hakkındaki tedbir kararını Türk federasyonuna bu tarihte bildirmişti. 
     
     ATALAY ÜZGÜN 
     Gençlik ve Spor Genel Müdürü Mehmet Atalay, uluslararası alanda Türkiye'yi temsil eden başarılı bir sporcunun bu cezasının kendilerini derinden üzdüğünü belirterek, ''Dün olduğu gibi şartlar ne olursa olsun gelecekte de her zaman Süreyya'nın destekçisi olacağız'' dedi. 
     Milli sporcunun yaşadığı olayın zaman zaman birçok sporcunun da başına gelebildiğini ifade eden Atalay, sözlerini şöyle sürdürdü 
     ''Bundan sonraki hedef ve amaç, Süreyya'nın cezalı olduğu bu süreyi en verimli şekildi geçirmesi için gerekli olan şartları oluşturmaktır. Biz, Süreyya'nın Atina'da alamadığı altın madalyayı iyi bir çalışmayla mutlaka Pekin'de alacağına inanıyoruz.'' 
     
     TERZİ'DEN DESTEK 
     Atletizm Federasyonu Başkanı Mehmet Terzi de, ''Karara çok üzüldüm, Süreyya'nın bu olaylarla ilgili fazla bir hatası olmadığını düşünüyorum'' dedi. 
     Süreyya Ayhan gibi sporcuların kolay kolay yetişmediğini ve bu gibi değerlerin harcanmaması ve kaybolmaması gerektiğini vurgulayan Terzi, şunları söyledi 
     ''Federasyon olarak, Süreyya'yı bir an önce pistlerde görmek istiyoruz. Kendisiyle görüşerek, milli atletimizi eski günlerine döndürmek için her türlü çabayı sarfedeceğiz. Bu tip olayların bir daha yaşanmaması için göreve geldiğimiz günden bu yana, sporculara ve antrenörlere yönelik, özellikle doping kontrol süreciyle ilgili yoğun bir eğitim programı başlattık.'' 
     
</TEXT>
</DOC>
