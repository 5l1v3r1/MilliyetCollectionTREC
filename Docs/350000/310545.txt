<DOC>
<DOCNO> 310545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo09.html </URL>
<DATE> 2005/01/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tenis Turnuvası'nda tek bayanlarda Serena Williams şampiyon oldu 
</HEADLINE>
<TEXT>

     Sezonun ilk ''Grand Slam'' mücadelesi olan 93. Avustralya Açık Tenis Turnuvası'nda, tek bayanlarda şampiyon bir kez daha Serena Williams oldu. 
     Melbourne kentinde bugün yapılan tek bayanlar final mücadelesinde, dünya klasmanında ilk sırada yer alan 2000 yılının şampiyonu ve 1 numaralı seribaşı ABD'li Lindsay Davenport'u, 2-6, 6-3 ve 6-0'lık setlerle 2-1 yenen 2003 yılının şampiyonu 7 numaralı seribaşı ABD'li Williams, adını turnuvanın zirvesine yazdırdı. 
     Maç sırasında sakatlığı nükseden ve mola alarak antrenörünü çağıran 23 yaşındaki genç raket, tekrar maça dönerek güçlü rakibini yenmeyi başardı. Williams, maçtan sonra, ''Ne kadar kötü bir durumda olursam olayım asla, ama asla maçı bırakmayı düşünmedim'' dedi. 
     2 raket, kariyerlerinde 2. kez bu turnuvada final oynadılar. Bu maçla beraber, 2 tenisçi arasında şimdiye kadar yapılan 14 maçta Serena Williams'ın rakibine 10-4 üstünlüğü bulunuyor. 
     Bu şampiyonlukla dünya klasmanında 2 numaraya yükselen Williams, bahislerde Davenport'a karşı favori olarak gösteriliyordu. 
     Serena Williams, bu turnuvadaki ilk şampiyonluğunu 2003 yılında kardeşi Venüs Williams'ı yenerek kazanmış ve dünya klasmanında ilk 2 sırayı Williams kardeşler almıştı. Ancak Serena, diz kapağından geçirdiği sakatlık nedeniyle geçen yıl bu unvanını koruyamamıştı. 
     Turnuvada yarın, TSİ sabaha karşı Lleyton Hewitt ile 2002 ve geçen yılın finalisti 4 numaralı seribaşı Rus Marat Safin arasındaki tek erkekler final maçı yapılacak. 
     
</TEXT>
</DOC>
