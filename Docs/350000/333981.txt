<DOC>
<DOCNO> 333981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko05.html </URL>
<DATE> 2005/04/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bolat Ekonomideki olumlu gelişmeler vatandaşa yansımadı... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, makro ekonomideki olumlu gelişmelerin sabit gelirli vatandaşların yaşam standartlarına ve satın alma gücüne yeterince yansımadığını söyledi. 
     Bolat, Kuran okunması ve İstiklal Marşı ile başlayan MÜSİAD'ın 14. Olağan Genel Kurulu'nun açılışında yaptığı konuşmada, MÜSİAD ve Türkiye'nin geleceği için umutlu olduklarını söyledi. 
     Türkiye'nin 3 Kasım 2002 seçimlerinden bu yana siyasette ve ekonomide nispi bir istikrar ve güven ortamı yaşadığını ifade eden Bolat, ''Bu durum iş piyasalarını geliştirici ve yatırımlar açısından geleceğe yönelik umudu artırıcı bir rol oynamaktadır. Müteşebbis için en hakiki ve kalıcı teşvik, siyasette ve ekonomide istikrar ortamının sağlanması ve korunmasıdır'' diye konuştu. 
     Son zamanlarda toplumsal alanda tahriklere dayalı bazı gerginlikler çıkarma girişimlerinin görülmeye başladığını dile getiren Bolat, şöyle devam etti 
     ''Hatırlayalım, siyasi istikrarsızlık ve toplumsal gerginliklerin faturasını 1990'lı yıllarda milletçe yaşadık. 81 yılda 59 hükümet, 15 ekonomik kriz, 1961'den bugüne IMF ile 19 stand-by programı, sağlıklı bir istikrar görüntüsü arz etmiyor. Ekonomide ve dış politikada kritik bir süreçten geçildiği bir dönemde, başta iktidarıyla-muhalefetiyle tüm siyasi partilerimiz, sivil toplum kuruluşları, medya kuruluşları ve güvenlik güçleri olmak üzere istikrar sürecini korumanın hepimizin görev ve sorumluluğu olduğunu unutmamalıyız.'' Bolat, dış politikada, Hükümetin çevre ve komşu ülkeler, küresel güçler, İslam dünyası ve AB ile ilişkileri geliştirme ve derinleştirme yolundaki aktif politikasını olumlu bulduklarını ve desteklediklerini ifade ederek, ''Kanaatimizce uzun yıllardır içine kapanık, kendi içinde siyasi ve ekonomik krizlerle mücadele eden bir yapıdan sonra, bugün Türkiye'nin dış politikası, diplomasi, dış ticaret, turizm ve kültür boyutlarıyla tıpkı bir gökkuşağının farklı renkleri gibi çok yönlü ve dinamik bir yapıyı yansıtmalıdır'' dedi. 
     Ülkenin menfaatlerinin gerektirdiğinde dayatmalara ''hayır'' diyebilme gücünde olması gerektiğini belirten Bolat, ''Başta AB ve ABD olmak üzere küresel güçlerle ilişkilerde sırf iç politik hesaplar uğruna, içeriden ve dışarıdan kol bükme çabalarına çanak tutulmamalıdır'' diye konuştu. 
     
     AB VE BAŞMÜZAKERECİNİN BELİRLENMESİ 
     Ömer Bolat, Türkiye'nin AB'ye katılma yolculuğunu önemsediklerini, bununla beraber Türkiye'nin AB ile entegrasyon sürecinin dengeli ve temkinli olması gerektiğine inandıklarını ifade ederek, Türkiye'nin müzakerelere çok iyi hazırlanması gerektiğini söyledi. 
     Müzakere heyeti ve baş müzakerecinin belirlenmesi çalışmalarının hızlandırılması, baş müzakerecinin, işin sahibi ve halka karşı sorumluluk anlamında siyasi otorite içinden olması gerektiğini vurgulayan Bolat, şunları kaydetti 
     ''17 Aralık zirvesi öncesinde ve zirveden sonra AB tarafının sergilediği tutumların, tarihsel meseleleri kaşıma ve yeni azınlık kavramları üretme girişimleri düşündürücüdür ve gelecek için ciddi risk sinyalleri vermektedir. Halkımızın beklentileri doğrultusunda çifte standartsız temel haklar ve hürriyetler, inanç hürriyeti, mali fonlar, tarım destekleri ve serbest dolaşım haklarını kalıcı sınırlamalarla göz ardı edebilecek bir tam üyelik perspektifi, kamuoyu desteğini azaltabilir.'' Tarımın yanında çevre, sağlık ve kimya standartlarına uyum alanında da zorlanılmasının muhtemel olduğunu belirten Bolat, ''Bu nedenle AB'nin diğer aday ülkeler için hangi ölçülerde yapmışsa, Türkiye için de yapısal uyum zorluklarını hafifletmek amacıyla mali fon desteğinde bulunması gerekir'' dedi. 
     Türkiye'nin AB ile bir yandan müzakereleri sürdürürken, diğer yandan demokratik, ekonomik ve sınai gelişimini hızlandırması, güven ve istikrar ortamını kalıcı hale getirmesi gerektiğini vurgulayan Bolat, ''Her alanda manevra alanını genişleten bir yeniden yapılanma ortaya koymalıdır'' dedi. 
     
     ''İŞSİZ SAYISI AZALTILAMAMIŞTIR'' 
     Türkiye ekonomisinin son 3 yıldır toparlanma süreci içerisinde olduğunu ifade eden Bolat, ''Makro ekonomideki olumlu gelişmelerin sabit gelirli vatandaşların yaşam standartlarına ve satın alma gücüne yeterince yansımadığı da bir gerçektir'' dedi. 
     İşsiz sayısının azaltılamadığını, işsizlik oranında sadece yüzde 0.2'lik bir düşme sağlanabildiğini ifade eden Bolat, ekonomik büyüme ve ihracattaki artış oranlarından memnun olduklarını ancak bu artışların arka planında aksayan yönleri tespit edip, bu aksaklıkların düzeltilmesi için çareler üretmenin doğru bir yaklaşım olacağını söyledi. 
     Bürokrasinin azaltılmasının mümkün olamadığını ifade eden Bolat, ''Bürokrasi reformlara direnmekte, yeniden yapılanma çalışmalarını yavaşlatmaktadır. Reformları ve yenilikleri engellemeye çalışan bürokrasinin kendisi engellenmelidir'' dedi. 
     
     EKONOMİDEKİ SIKINTILARIN AŞILABİLMESİ İÇİN... 
     Bolat, ekonomide ifade ettikleri sıkıntıların aşılabilmesi için kısa ve orta vadede alınması gereken tedbirleri açıkladı. 
     SSK'ya olan borçlar ile esnafın Bağ-Kur'a olan ve toplamı 15 milyar YTL'yi aşan borçlar için, fahiş faizin faizi uygulamalarından arındırılarak çok taksitli yeni bir barış projesinin heyecanla beklendiğini ifade eden Bolat, diğer tedbirlere ilişkin de şunları söyledi 
     ''Her şeyden önce bugünün ve yarının ihtiyaçlarına uygun olarak ekonomide vites yükseltmek ve ekonomik programda revizyon yapmak gereklidir. Ekonomi politikası tek boyutlu olmaktan çıkarılmalı, IMF sonrası model arayışları çerçevesinde istikrar yönetimi ve makro ekonomik dengeler anlayışı değişmelidir. Ekonomide öncelik sürdürülemez borçlanmadan sürdürülebilir büyüme, istihdam ve ihracat seferberliğine verilmelidir. Özel sektör ve kamu açısından düşük enflasyonlu ekonomiye uyum çabaları sürdürülmelidir. Piyasalardaki durgunluğu aşmak için kredi kartları dağıtımı, çok taksitlendirme uygulamalarına belirli bir disiplin öngören kanun tasarısı acilen kanunlaştırılmalıdır.'' Geçen yıl hurda indiriminin otomotiv sektörüne getirdiği canlılık gibi tekstil ve inşaat sektörleri için de belirli süreli canlandırıcı tedbirler alınabileceğini ifade eden Bolat, geçici verginin kaldırılmasının düşünülmesi gerektiğini, IMF'in teşvik rejiminin genişletilmesi rejimine karşı çıkmasının anlamsız ve yanlış olduğunu, bu konuda Hükümetin ve TBMM'nin kararlı duruşunun arkasında olduklarını dile getirdi. 
     Potansiyel geliri iyi hesap edilmek ve yeni işgallere karşı gerekli müeyyideler uygulanmak kaydıyla MÜSİAD'ın 2B yasasının çıkarılmasına destek verdiğini belirten Bolat, ERDEMİR, Tüpraş ve kamu bankaları için de halka arz yönetiminin tercih edilmesini önerdiklerini bildirdi. 
     ''Merkez Bankası yıllık raporunda yüksek reel faizden şikayet etmek yerine, yüksek faiz oranlarını indirmeyi hızlandırmalı, döviz kuru ve faiz politikasında dengeyi sağlamalıdır'' diyen Bolat, özel sektör kuruluşlarının finansal operasyonlardan ve özellikle dövize dayalı spekülasyondan uzak durması, artan açık pozisyon riskine karşı tedbir alarak döviz cinsinden geliri olmayan firmaların döviz cinsinden borçlanmalarına hukuki sınırlama getirilmesi gerektiğini vurguladı. 
     
     KATSAYI EŞİTSİZLİĞİ KALDIRILMALIDIR 
     Ömer Bolat, ekonomik büyüme ve yatırım artışı hedeflenirken ciddi bir kalifiye iş gücü açığının ortaya çıktığını ifade ederek, şunları kaydetti 
     ''Meslek liselerinin önü katsayı eşitsizliği ile kapatılmıştı. Eğitim, laboratuvar, okul kalitesi oldukça gerileyen meslek liselerini ve çıraklık okullarını yeniden cazip hale kılabilmek için kapsamlı bir reforma ihtiyaç vardır. Meslek liselerinden mezun olan öğrenciler için üniversiteye girişte katsayı eşitsizliği kaldırılmalıdır. 
     Esasında 24 yılı dolduran ve uygulamaları ile üniversite eğitiminin kalitesini lise seviyesine düşüren YÖK sisteminde kapsamlı bir reforma ihtiyaç vardır. YÖK sistemindeki reform HÖK temelinde yani hak-özgürlük-kalite temelinde gerçekleştirilmelidir.'' Bolat, önümüzdeki dönemde Türkiye'nin en önemli gündeminin, siyasi ve ekonomik istikrarı muhafaza ederek her alanla yeniden yapılanma sürecini tamamlamak, işsizliği azaltmak, yasakları kaldırmak ve büyüme-istihdam-ihracat üçgeninde yüksek oranlı sürdürülebilir artışlar sağlayarak gelişmişlik liginde ilk 12 ülke arasına girmek olması gerektiğini söyledi. 
     
</TEXT>
</DOC>
