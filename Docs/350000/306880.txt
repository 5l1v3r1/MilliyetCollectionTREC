<DOC>
<DOCNO> 306880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/siyaset/siy01.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağışlama' formülü 
</HEADLINE>
<TEXT>


Başbakan Erdoğan'ın eşine, Moskova gezisinde hediye edilen gerdanlık ve broşun demirbaşa geçirilmesi için önce tutanak tutulacak. Armağanların kaydedildikten sonra bağışlanması olası 

Önder Yılmaz 


Moskova ziyaretinde eşine armağan edilen gerdanlık ve broşun Başbakanlık demirbaşına kaydedileceğini açıklayan Başbakan Recep Tayyip Erdoğan, tutanak tutturacak. Başbakan veya eşine uluslararası gezilerde verilen hediyeler, iki kişi tarafından ortak tutanağa alınıyor. Başbakanlık Özel Kalem Müdürü ve Başbakanlık Resmi Konut Müdürü, hediyenin cinsi, değeri ve kim tarafından verildiğini ayrıntılarıyla belirleyip Konut Müdürlüğü'nde muhafaza edilen envanter defterine 1 ay içinde kayıt yapıyor. Bu işlem, Başbakanlık İdari Mali İşler Başkanlığı gözetiminde gerçekleştiriliyor. 

Tarihi olanlar müzeye 
Sergilenmesi istenen armağanlar ise, Başbakanlık'ta uygun bir yerde konumlandırılıyor. Eğer sergilenme özelliği yoksa armağan depoya kaldırılıyor. Armağan tarihi bir nitelik taşıyorsa, bir müzeye gönderiliyor. Yetkililer, bugüne kadar başbakanlara verilen hediyeler konusunda herhangi bir yaptırım uygulanmadığını belirtti. 
Önceki gün yaptığı açıklamada, "30 gün sabredemediler" diyerek mücevherlerin Mal Bildirimi Yasası uyarınca bir ay içinde Başbakanlık demirbaşına kaydedileceği mesajını veren Erdoğan'ın, eşiyle "bağış" konusunu da tartıştığı belirtildi. Armağanların açık artırma ya da kermes yoluyla bağışlanması seçeneğinin de gündemde olduğunu kaydedildi. 

'Hediye' teklifi 
Bu arada AKP'li Ertuğrul Yalçınbayır, "hediyeye sınır" getiren bir teklif hazırladı. Yalçınbayır, "Türkiye'de veya Türk uyruklu birinin yurtdışında verdiği hediyelerden 10 aylık asgari ücret toplamını aşanların 1 ay içinde devlet kayıtlarına geçirilerek kamu kurumlarına teslim edilmesini düzenleyen yasa teklifi hazırladım" dedi. 


Özal'a safkan at hediye edilmişti 

Yurtdışı ziyaretlerinde devlet adamlarına verilen hediyeler arasında panda ve hörgüçlü inekler de var 

YILDIZ YAZICIOĞLU Ankara 

Erdoğan çiftine, hediye edilen binlerce dolarlık takılar, Cumhurbaşkanı, Başbakan ve bakanlara yurtdışı gezilerinde sunulan ilginç hediyeleri gündeme getirdi. 
İlginç hediyelerden bazıları şunlar 
Türkmenistan yönetimi, 8. Cumhurbaşkanı Turgut Özal'a 1991'de "Meleki", 9. Cumhurbaşkanı Süleyman Demirel'e 1994'te "Mukam" adlı "Akalteke" ırkı safkan atlar hediye etti. Demirel'e armağan edilen atın değerinin 12 milyon dolar olduğu o dönem konuşulmuştu. Türkmenler, 1997'de de dönemin Başbakanı Mesut Yılmaz'a at armağan etti. 

Çiller'e gelinlik 
Ağustos 1995'te gittiği Kırgızistan'da "Tagil" adlı bir koşu atı armağan edilen dönemin Başbakanı Tansu Çiller'e, bir Türkmen gelinliği de sunulmuştu.Özal'a, Şubat 1988'deki Mısır ziyaretinde altın tabanca verildi.Şubat 2000'de dönemin İçişleri Bakanı Sadettin Tantan'a Çin ziyaretinde "panda" armağan edildi. Çin, yurtdışına çıkış kısıtlamaları nedeniyle daha sonra pandayı gönderemedi.7. Cumhurbaşkanı Kenan Evren'e, 1982'de Çin'e yaptığı gezide Pekin ördekleri armağan edildi. 

İnekler öldü 
Kasım 1981'deki Pakistan Devlet Başkanı Ziya Ül Hak, Evren'e, "Şakıp" adlı bir atın yanı sıra 4'ü hamile, 5 özel cins hörgüçlü inek ile 1 boğa armağan etti. Türkiye'ye getirilen boğa ve inekler, 10 yıl Şanlıurfa Ceylanpınar'da bir çiftlikte yaşadı, ancak hava şartlarına uyamayarak öldü. Bir yurtiçi gezisinde Çiller'e armağan edilen kuzu da, 1 yıl sonra yılan sokması sonucu öldü. Başbakan Recep Tayyip Erdoğan'a Gevaş ilçesinde armağan edilen "Cansu" adlı Van kedisi ise özel bakım altında yaşamını sürdürüyor. 


</TEXT>
</DOC>
