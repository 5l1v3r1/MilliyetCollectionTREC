<DOC>
<DOCNO> 320820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur32.html </URL>
<DATE> 2005/03/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
SEKA işçilerine destek eylemleri... 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi, ''SEKA işçilerinin mücadelesi IMF politikalarına karşı direnişin simgesi haline gelmiştir'' dedi. 
     DİSK'e bağlı Türkiye Devrimci Kara Nakliyat İşçileri Sendikası Nakliyat-İş üyesi işçiler, SEKA işçilerine destek vermek amacıyla 1 saat iş durdurma eylemi yaptı. 
     Zeytinburnu'nda yer alan Nakliyeciler Sitesi'nde gerçekleştirilen eylemin ardından basın açıklaması yapan DİSK Genel Başkanı Çelebi, 737 SEKA işçisinin aileleri ile birlikte tüm baskılara karşın direndiklerini söyledi. 
     Çelebi, ''SEKA işçilerinin mücadelesi, IMF politikalarına karşı direnişin simgesi haline gelmiştir'' dedi. 
     SEKA işçilerinin özelleştirmeye karşı bir baş kaldırışı temsil ettiğini kaydeden Çelebi, ''Gönül arzu ederdi ki, bu direnişi özelleştirmenin başlangıcında ortaya koysaydık. O zaman SEKA işçileri, bu fotoğrafla karşı karşıya kalmayacaklardı'' diye konuştu. 
     Türk-İş'in başlattığı 1 gün süreyle işyerlerini terk etmeme eylemini desteklediklerini yineleyen Çelebi, ''Bugün ortaya konulan eylemi eleştirmiyorum. Ama gönül isterdi ki, bu noktaya gelmeden önce tüm Türkiye'de 2 saat iş durdurabilseydik'' dedi. 
     DİSK Genel Başkanı Çelebi, Başbakan Recep Tayyip Erdoğan'ın ''SEKA kapanacak'' diyerek rest çektiğini ifade ederek, ''Bu resti görmeli, yüz binlerle birlikte Kocaeli'de cevabımızı vermeliyiz'' şeklinde konuştu. 
     Süleyman Çelebi, ayrıca bugün saat 18.00'den itibaren SEKA işçileriyle birlikte sabaha kadar nöbet tutacağını sözlerine ekledi. 
     Nakliyat-İş Genel Başkanı Ali Rıza Küçükosmanoğlu ise SEKA işçilerinin direnişinin tarihi bir sürece girdiğini belirterek, ''SEKA'yı kapatmak vatana ihanettir'' dedi. 
     
     LASTİK-İŞ'TEN DE DESTEK 

     Lastik-İş Sendikası Genel Başkanı Abdullah Karacan, işyerlerinin kapatılmasına karşı 45 gündür fabrikaya kapanıp eylem yapan SEKA işçisine destek vermek ve DİSK'in aldığı kararı yerine getirmek amacıyla SEKA'da sabaha kadar nöbet tutacaklarını açıkladı. 
     Karacan, Lastik-İş Sendikası Kocaeli Şubesi'nde düzenlediği basın toplantısında, SEKA İzmit işletmesinin kapatılmasına karşı, Selüloz-İş Sendikası'na üye 724 işçinin 45 gündür eylem yaptığını anımsattı. 
     Çalışanlara yönelik baskıların, AK Parti iktidarında daha da arttığını, Köy Hizmetleri'nin kapatıldığını, Denizli Tekel Fabrikası'nın kapatılmak istendiği ifade eden Karacan, SEKA işçilerinin bu ortamda başlayan eyleminin, tüm Türkiye'ye yayılmakta olduğunu belirtti. 
     Hükümetin, sendikaları da işlevsiz hale getirmeye çalıştığını, baskı yaptığını iddia eden Karacan, şunları kaydetti 
     ''Daha düne kadar kendi halkına mağdur edildiğini anlatanlar, bugün halkın mağdur edildiğini görmezlikten geliyor. Bu nedenle onları kınıyorum. 
     Diğer taraftan işçi sınıfı adına alınan kararlar içinde bulunan tüm konfederasyonları kutluyorum, ancak, alınan kararların dışında kalan, işçi sınıfına yapılan baskıları görmezlikten gelen Hak-İş Konfederasyonu'nu da kınıyorum. Bundan sonra Türk-İş'in almış olduğu kararların içinde olacağız. 
     Bu nedenle de Konfederasyonumuzun almış olduğu karar doğrultusunda ve SEKA işçisine destek vermek amacıyla, genel merkez, Kocaeli şubesi yöneticileri ve işçi temsilcileriyle bu akşam SEKA fabrikasına gidip sabaha kadar orada kalacağız.'' 
     
</TEXT>
</DOC>
