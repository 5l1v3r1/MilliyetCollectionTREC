<DOC>
<DOCNO> 327621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur26.html </URL>
<DATE> 2005/03/27/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Bisikletiyle oynarken duvar üzerine devrildi 
</HEADLINE>
<TEXT>

     Alanya'da, 10 yaşındaki ilköğretim okulu öğrencisi Uğur Kuş, bisikletiyle oynarken bir otelin çevresine yeni yaptırılan duvarın üzerine yıkılması sonucu hayatını kaybetti. 
     Alınan bilgiye göre, Çimen Oteli Sokağı'nda, babasının yeni aldığı bisikletiyle oynayan Uğur Kuş'un üzerine, Alanya City Oteli'nin çevresine yeni yaptırılan duvar yıkıldı. 
     Başından yaralanan ve Alanya Devlet Hastanesi'ne kaldırılan Uğur Kuş, müdahalelere rağmen kurtarılamadı. 
     Olay anında sokakta oynayan diğer çocukların da duvarın yıkılmasını erken fark ettikleri için kaçmayı başardıkları ancak, bisikletin üzerinde oynayan Uğur'un, kaçamadığı bildirildi. 
     Kardeşi Uğur Kuş'un duvar altında kalmasını evinin balkonundan seyreden 15 yaşındaki ağabeyi Ökkeş Kuş ise fenalık geçirdi. 
     
     ''ÇİÇEKLER KORUNDU, ÇOCUKLAR KORUNMADI'' İDDİASI 
     Bu arada, bir bölümü tamamlanan duvara beton dökme işinin devam ettiği ve bu sırada tamamlanan bölümün yıkıldığı iddia edildi. 
     Olayın gerçekleştiği apartmanda restoran işletmeciliği yapan ve küçük Uğur'u, duvarın altından çıkaran Mehmet Göktaş, ''Duvarın etrafına emniyet şeridi konulması gerekirdi. Bu resmen bir cinayet. Çocukların yanaşmamaları için bir emniyet şeridi dahi konulmamış. Üç beş turist, havuz keyfi yapacak diye insanların hayatları tehlikeye atılmamalı'' diye konuştu. 
     Çöken duvarın kenarındaki çiçeklerin, üzerlerinin örtülerek önceden korumaya alındığını da belirten Göktaş, ''İnsan hayatının çiçek kadar değeri yok muydu Çiçekler korundu, çocuklar korunmadı. Çocuklar için de önceden önlem alınabilirdi'' dedi. 
     
</TEXT>
</DOC>
