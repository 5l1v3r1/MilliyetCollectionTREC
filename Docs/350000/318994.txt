<DOC>
<DOCNO> 318994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yasam/axyas02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Temel inşaatı 8 canı yutuyordu 
</HEADLINE>
<TEXT>


Bakırköy'de inşaatı süren alışveriş merkezinin temelinin yanındaki asfalt çöktü. İçinde 8 yolcu bulunan minibüs 40 metrelik uçuruma yuvarlandı, şans eseri ölen olmadı 

MUSTAFA KURTARAN, BÜNYAMİN AYGÜN İstanbul 

İstanbul'da inşaat halindeki dev alışveriş merkezi temelininin yanındaki asfaltın çökmesi sonucu içinde 8 yolcu bulunan bir minibüs 40 metrelik uçuruma yuvarlandı. 
Alınan bilgiye göre Bakırköy'de minibüs durağının yanındaki Bakırköy Turizm Alışveriş Merkezi inşaatının yanındaki Fişekhane Caddesi'ndeki 8 metre genişliğindeki asfalt yol dün akşam çöktü. Bu sırada durakta bekleyen ve içerisinde 8 yolcunun bulunduğu bir minibüs yaklaşık 40 metre derinliğe yuvarlandı. 

Ters döndü 
Ters dönen minibüs içinde mahsur kalan yolcular güçlükle ulaşan itfaiye tarafından çıkarıldı. Minibüsten hafif yaralı kurtarılan Hüseyin Yıldız, Fatih Özlem, Atilla Güner ve Nilüfer Tahiroğlu kaldırıldıkları Bakırköy Devlet Hastanesi'nde tedaviye alındı. İtfaiye ile polis, eğitimli köpekler yardımıyla çökmenin olduğu yerde uzun süre insan olup olmadığı araştırdı. 
Çevre sakinleri, alışveriş merkezinin inşaat çalışması sırasında çıkan yoğun miktarda suyun, yol üzerine yayıldığını öne sürdü. Bu arada, inşaata yakın bazı evler risk nedeniyle tahliye edildi. 


</TEXT>
</DOC>
