<DOC>
<DOCNO> 342091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/spo05.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Collina'dan derslik sözler 
</HEADLINE>
<TEXT>


Dünyaca ünlü İtalyan hakem ilginç açıklamalar yaptı, "Hakemin görevi maçların kaderini belirlemek değildir" ifadesini kullandı 


Türkiye KalDer Derneği tarafından düzenlenen "2. Sporda Kalite Sempozyumu" İstanbul'da başladı. Ataköy Olimpiyatevi'nde, "Etik rekabet ve başarı" teması ile yapılan sempozyuma konuşmacı olarak katılan İtalya'nın ünlü futbol hakemi Pierluigi Collina çarpıcı yorumlarda bulundu. Collina, "Hakemin görevi kendi kararlarını keyfi şekilde uygulatmak ve maçların kaderini belirlemek değil, futbolculara yeteneklerini en iyi biçimde ortaya çıkartma fırsatını sunmaktır. Sporcular için olduğu gibi hakemler için de başarı yalnızca çalışmayla elde edilir" dedi. Dünyanın 1 numarası olarak kabul edilen Collina hakemlerin atletik açıdan hazır olmaları gerektiğini de kaydetti. Ünlü hakem, "Sahada yalnızca koşmak çözüm değildir. Taktiksel hazırlık da yapılmalı. Hakem oyunu ve oyun taktiklerini bilmeli. Japonya'da 2002 Dünya Kupası finalini yönetmeden önce 2 gün Almanya ve Brezilya'nın turnuvadaki tüm maçlarını izleyerek hazırlandım. Hakemler psikolojik olarak da kendilerini hazırlamalı. Kendinizi eleştirebilmek de çok önemlidir" diye konuştu. 
Collina, "Türk takımları sizi neden seviyor " biçimindeki bir soru üzerine de "Benimle Türk takımları hiç kaybetmedi. Son olarak Türkiye - İngiltere maçını yönettim. Türkler ve İngilizler yönettiğim maçları yitirmemişlerdi. O maç da berabere bitti" açıklamasını yaptı. 
Toplantının açılış konuşmasını yapan Gençlik ve Spor Genel Müdürü Mehmet Atalay ise futbolda yaşanan şiddet olaylarının basketbolda ve diğer sporlarda görülmesinin endişe verici olduğunu belirterek, "Sporda şiddet yasası çıkalı 1 yılı geçti ama h l tam olarak uygulanamıyor. Peş peşe yasalar çıkıyor. Cumhurbaşkanımız'ın, iktidarın ve muhalefetin desteği var. Bu desteği kullanmalıyız" dedi. 


</TEXT>
</DOC>
