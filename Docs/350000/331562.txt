<DOC>
<DOCNO> 331562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas10.html </URL>
<DATE> 2005/04/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Janset, babasının cenazesine gelmedi 
</HEADLINE>
<TEXT>

     Soner KOCAER ANTALYA, DHA 

      TİYATRO sanatçısı Janset Paçal, Antalya'da ilik tedavisi gördüğü hastanede dün yaşamını yitiren 62 yaşındaki babası Kemal Paçal'ın cenazesine gelmedi. Janset'in, babası ile küs olduğu için cenazeye katılmadığı ileri sürüldü. 
     İlik kanserinden dolayı uzun süredir tedavi gören Kemal Paçal, dün gece yarısı Akdeniz Üniversitesi Tıp Fakültesi Hastanesi'nde hayatını kaybetti. Paçal'ın cenazesi bugün Muratpaşa Camii'nde kılınan cenaze namazının ardından Uncalı Kent Mezarlığı'nda toprağa verildi. Cenazeye Paçal'ın yakınlarının yanı sıra, ikinci eşi Ludmila Paçal katıldı. Kemal Paçal'ın tiyatro sanatçısı kızı Janset Paçal, babasının cenazesine katılmadı. Kemal Paçal ile yaklaşık 10 yıldır görüşmedikleri öğrenilen oyuncunun, annesiyle ayrıldığı ve başka bir kadınla evlendiği için babasına küs olduğu ileri sürüldü. 
     
</TEXT>
</DOC>
