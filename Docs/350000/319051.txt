<DOC>
<DOCNO> 319051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonsiy04.html </URL>
<DATE> 2005/02/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Belediyeler uymayınca yönetmelik ertelendi... 
</HEADLINE>
<TEXT>

     Balık satış yerlerinin AB sağlık, hijyen ve kalite standartlarına uygun hale getirilmesini öngören yönetmeliğin yürürlüğü, belediyeler bu konuda hiç bir çalışma yapmayınca, gelecek yıl sonuna ertelendi. 
     Alınan bilgiye göre, Tarım ve Köyişleri Bakanlığı'nın, en kolay bozulabilen gıdalardan biri olan balığın daha sağlıklı şartlarda sevkıyatı ve pazarlanması amacıyla AB direktiflerine uygun olarak 2002 yılında çıkardığı ''Su Ürünleri Toptan ve Perakende Satış Yerleri Yönetmeliği''ne, 2 yıl süre verilmesine karşın hiç bir belediye uyum sağlamadı. Bunun üzerine bakanlık, 19 Haziran 2004'te yürürlükte olması gereken yönetmeliği, 1 Eylül 2006'ya kadar erteledi. 
     Bakanlığın tespitlerine göre, Türkiye'de, başta Ankara ve İstanbul olmak üzere toptan balık hallerinin hiç biri çıkarılan mevzuata uymuyor. Dolayısıyla buralar, satılan ürünlerin sağlık ve hijyeninin sağlanması açısından önemli riskler oluşturuyor. Birçok toptancı balık hali, halen baraka görünümünde. 
     Yönetmeliğin açıkta ve seyyar balık satışını yasaklamasına karşın, halen açıkta, üzerine tekrar tekrar kullanılan sular dökülerek tablalarda veya seyyar arabalarda balık satışı devam ediyor. 
     Balık hallerinin bu durumu, zaman zaman AB'ye ihracatta da sorun çıkarıyor. AB, özellikle İstanbul Balıkçı Hali'nin ve bazı balık işleme yerlerinin durumu nedeniyle, önceki yıllarda balık ve bazı çift çanaklı su ürünlerinin ithalatını durdurmuştu. Halen, AB'den onay alan bazı işletmeler AB'ye ihracat yapabiliyor. 
     Su Ürünleri Tanıtım Derneği Genel Koordinatörü Kamuran Patrona, su ürünlerinin satış yerleri ile ilgili çıkarılan mevzuatın bugün bir maddesinin bile uygulanmadığına işaret ederek, bunun sağlıklı ürün tüketimi, tüketici sağlığı açısından risk oluşturduğunu söyledi. Patrona, mevcut durumda, hallerde ve hal dışında kayıt dışı su ürünü satışlarının çok olduğunu da vurguladı. 
     Bakanlık yetkilileri de toptancı balık hali kurmanın, özellikle büyük belediyeler için çok önemli bir kaynak maliyeti gerektirmemesine karşın, belediyelerin bu konuda duyarsız davrandığına işaret etti. 
     Bakanlığın su ürünleri sektörünün AB'ye uyumu amacıyla yürüttüğü ve 2006 yılında sona erecek proje kapsamında, AB'den sağlanacak mali ve teknik destek ile AB kriterlerine uygun bir toptancı balık hali modeli oluşturulması öngörülüyor. Bu modelin, yine aynı destek ile balığın fazla miktarda işlem gördüğü illerden birinde, Ankara veya Samsun'da uygulanması da planlanıyor. 
     
</TEXT>
</DOC>
