<DOC>
<DOCNO> 338365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yazar/akyol.html </URL>
<DATE> 2005/04/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Dicle'den cevap 
</HEADLINE>
<TEXT>


DİCLE Üniversitesi Rektör Yardımcısı Sayın Prof. Zülküf Gülsün, yazı sınırlarını aşan uzun bir cevap gönderdi. Özünü aynen koruyarak, geniş bir özetini sunuyorum 

"1- Değiştirildiği ifade edilen Akademik Yükselme ve Atanma Kriterleri o dönemde henüz YÖK Başkanlığı'na sunulmayan ve üniversitede tartışmaya açılan metin idi. İnternet ortamında yayımlanan bu kriterler hakkında görüş almak üzere bütün birimlere resmi yazılar yazıldı ve gelen görüşlerin değerlendirilmesi sonucunda ortaya çıkan mevcut metin Üniversite Senatosu'nda karara bağlanarak YÖK Başkanlığı'na gönderildi. Dolayısıyla kesinleşen bir tek metin vardır. Bir ay arayla değiştirmek diye bir konu ortada yok. 
"Öğretim üyelerinin beklentilerini bilmek gerekiyordu" diyorsunuz. Tartışma yapmadan, görüş almadan beklentiler nasıl bilinir .. 
2- Damadının "akademik yükselmesinde" kayınpederin jüri üyesi olarak görev almasının etik olup olmadığı konusuna cevap vermediğimizi belirtiyorsunuz... 
Yardımcı doçentliğe başvuran her daldaki bütün adayların yabancı dil sınavları ortak bir jüri tarafından yapılır... Başarısı Merkezi Yabancı Dil Sınavı Başarı belgesi ile kanıtlanmıştır... Kaldı ki akademik yükselmede esas aşama, kendi bilim dalındaki profesör ve doçentlerden oluşan üç kişilik Bilim Jürisi'nin yaptığı değerlendirmedir. Bu jüride kayınpeder yer almış olsaydı, bunun etik olup olmadığı tartışılabilirdi. Böyle bir durum yok. Bu bilgi size yanlış verilmiştir... 
Diğer taraftan, ilan edilen kadroya başka bir başvuru olmadığından başkasının hakkının yenmesi gibi bir durum da söz konusu değildir. 
3- Tıp Fakültesi Çocuk Sağlığı ve Hastalıkları Anabilim Dalı'ndaki atamaya gelince bu konuda Tıp Fakültesi Dekanlığı'ndan alınan bilgiye göre 
a Puanları yüksek olan iki aday, 'doçent' oldukları halde yardımcı doçentlik kadrosuna başvurmuşlardır. Akademik gelenekler ve hakkaniyet açısından doçent olmuş kişilerin bir alt kademe olan 'yardımcı doçentlik' kadrosuna değil, 'doçentlik kadrosu'na başvurmaları beklenir... Üç kişilik jüri, bu ve benzeri durumları göz önüne almış olmalı ki, belirtilen iki adayın atanmaları konusunda çoğunlukla olumsuz görüş bildirmişlerdir. 
b 180 puana sahip olduğu iddia edilen adayın durumu ise şöyledir 
Hesaplanan bu puan, adayın kendi beyanına göredir. Adaylar her puana ait belgeyi başvuru dosyasına koymak zorundadırlar. Doldurulan puan cetvelinde 64 puanı, çalışmalarına yapılan atıflardan aldığını belirtmiş, ancak buna ait belgeler dosyasında bulunamamıştır. Bu nedenle değerlendirme komisyonu, dosyadaki belgelere göre adayın puanını 112,73 olarak değerlendirmiştir. 
Yukarıdaki değerlendirmeler sonucunda yetkili organ olan Tıp Fakültesi Yönetim Kurulu, 150 puana sahip olan ve jüri raporları da olumlu olan adayın atanmasına karar vermiştir." 

SAYIN Rektör Yardımcısı'nın açıklaması böyle... Konuya ilgi duyan okuyucularım benim eleştirimi de, bu cevapları da okudular. 
Ben yolsuzluk iddialarını henüz yazmadım üstelik. 
Dicle Üniversitesi'yle ilgili YÖK denetimi ve yargı işlemleri sonuçlandığında, gerçekler neyse hepimiz göreceğiz. 



</TEXT>
</DOC>
