<DOC>
<DOCNO> 338028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/yazar/sazak.html </URL>
<DATE> 2005/04/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Üçüncü ses 
</HEADLINE>
<TEXT>


"Ne isyan ne ink r .. Kürt sorununa demokratik ortaklık bilincinde çözüm istiyoruz. Güneydoğu'da çatışma ve ayrımcılığa karşı üçüncü bir ses yükseltmeliyiz." 
Diyarbakır Büyükşehir Belediye Başkanı Osman Baydemir ve 6 belediye başkanı, hafta başında İstanbul'da bir grup gazeteciyle 17 Aralık sonrası Türkiye ve bölge sorunlarını, toplumda yükselen 'milliyetçi dalga' karşısında gerilimi düşürmenin yollarını tartıştılar. Hüseyin Kalkan Batman , Ahmet Ertak Şırnak , Demir Çelik Varto , Cihan Sincar Kızıltepe , Emrullah Cin Viranşehir , Yurdusev Özsökmenler Bağlar , bölgede çatışmadan uzak bir ortamın devamı halinde bunun bölgesel yatırımlara, sosyal ve ekonomik sorunların çözümüne ve yoksulluğun önlenmesine yapacağı katkıları dile getirdiler. 
1990'ların çatışma ortamında köy boşaltmalar ve kentlere göç nedeniyle Diyarbakır'ın varoşları 'suç' üretmeye başlamış. Kentteki sokak çocukları sayısı 14 bin. Bunlardan 2 bini madde bağımlısıymış. 
Osman Baydemir, AB fonlarını da devreye sokarak, Diyarbakır'da 'Göçten etkilenen nüfusun kentle buluşması' adı altında kadın ve çocuklara yönelik bir sosyal dönüşüm projesi hazırladıklarını anlattı. Ancak 9 milyon euroluk projeye AB katkısı, Ankara'ya takılmış. Çünkü bu fonu yerel yönetimlerin kullanmasına karşı çıkıyormuş iktidar. Ancak valilik üzerinden AB desteğinin kullanılabileceği belirtilmiş. 9 milyon euronun 'Niye Diyarbakır'a tahsis edildiği' sorgulanıyormuş. İlgili bakanlıklar bunun Güneydoğu dışındaki illere dağıtılmasını istiyormuş. 
AB ise bu sosyal desteği yerel yönetimlere sağladığı için, 'valilik' inisiyatifine bırakılmasına karşı çıkıyormuş. Bürokratik engellerin sonuçta hizmet bekleyen yoksul insanlar aleyhine işlediği ortada. Diyarbakır Büyükşehir Belediye Başkanı Baydemir, umutsuzluğa kapılmadan bir çözüm yolu bulmaya çalıştıklarını anlattı. Batı'dan gözüktüğü gibi 'Doğu yakası'nın tek sorunu siyasi değil. Çeşitli ekonomik zorluklar ve kalkınma meseleleriyle uğraşıyorlar. 
Mardin Kızıltepe Belediye Başkanı Cihan Sincar, ilçede birkaç ay önce yaşanan 'yargısız infaz' davasının sürüncemede bırakıldığını, olaya karışan polislerin açık duruşmada ifadelerinin bile alınmadan kayıplara karıştıklarını anlattı. Bu durumun bölge halkındaki 'adalet' kavramını zedelediğini söyledi. Güneydoğulu belediye başkanları, şiddetin tümüyle son bulması ve dağdaki silahlı militanların topluma kazandırılması yönünde de çağrıda bulunuyorlar. 
'Kürt milliyetçiliği'nin yükselişinden rahatsızlar. Demokratik Toplum Hareketi üyelerinden eski DEP'li Orhan Doğan'ın, 'çatışmasız bir dönem' için aydınların devreye girmesi yönündeki çağrısına katılıyorlar. 
Üçüncü sese kulak verelim. 



</TEXT>
</DOC>
