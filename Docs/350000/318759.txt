<DOC>
<DOCNO> 318759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/yersen.html </URL>
<DATE> 2005/02/26/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Futbolun TBMM'den beklentileri 
</HEADLINE>
<TEXT>



Önce ses kayıtları çıktı ortaya. Hatır işi hakem ayarlamaları, maç sonuçları üzerine bahis oyunları bomba gibi düştü gündeme. 
Sonra şike sohbetleriyle sarsıldı futbolumuz. Ardından teşvik belgeleri. Bir haftadır da itiraflar, ink rlar, yalanlamalar. 
Son üç yıldır her tür çirkinliğin bilgisi, belgesi döküldü orta yere. 
Türkiye Cumhuriyeti'nin Başbakanı bile dayanamadı "Sporcu satılmamalı" şeklinde yorumladı teşvik primi iddialarını. 
İlginçtir, bugüne kadar ortaya konan tüm dosyalar kapandı gitti. Futbol Federasyonu sayısız soruşturma açtı, ama nafile. 
Hele birinde o kadar somut bilgiler vardı ki elinde. Şike Tahkik Kurulu'nun belgelediği olay bile örtbas edildi. 
Bunca kirlenmişliği, kokuşmuşluğu, ahlaksızlığı temizleme, karışanlara ceza verme cesaretini gösteremedi futbolu yönetenler. Belki de böylesi geldi işlerine... 
Altı, yedi ay öncesi umutlanır gibi olduk. 
"Kirlenmiş futbolu temizlemeye geldim. Arkamda hükümet ve meclis var. Bizden beklenen, bu kirlenmişlik sürecini ortaya çıkarmak" söylemleriyle görev üstlenen Levent Bıçakcı da kısa sürede hayal kırıklığına uğrattı bizi. 
Acaba o arkasındaki destek olmasaydı görevini yapamayacak mıydı Sayın Bıçakcı 
Başkan, karşılaştığı ilk ciddi sorunda topu siyasilere attı. Teşvik de dahil kendilerine ulaşan tüm dosyaları TBMM Araştırma Komisyonu'na göndereceğini söyledi. 
Gözlerimiz yuvalarından fırladı... 
Yazık... Futbol ve politika, özerkliğin ilk gününden beri hiç bu kadar iç içe olmamış, kol kola bir görüntü vermemişti. 

Yaptırım gücü yok 
Sadece Bıçakcı mı Neredeyse tüm Türkiye futbolun ak lanması yolunda umudunu meclis bünyesinde kurulan Araştırma Komisyonu'na bağlamış durumda. 
Oysa Araştırma Komisyonu'nun işlevine baktığımız vakit bunca "pisliğin temizlenmesi" için tek ve doğru adresin Futbol Federasyonu olduğunu, sorunun ancak onun yasa ve talimatlarıyla çözümleneceğini görmek zor değil. 
Anayasanın 98. maddesinin üçüncü bendi "Meclis araştırması belli bir konuda bilgi edinilmek için yapılan incelemeden ibarettir" demiş ve Araştırma Komisyonu'nun yetkilerini, sınırlarını belirlemiştir. 
Futbolun kurtuluşu olarak gösterilen bu siyasi oluşum, kamu vicdanını rahatsız eden konularını ortaya çıkarmak ve sorumlulularını ifşa etmekle görevlidir aslında. 
Ek süreyle birlikte 4 ay sonunda hazırlayacağı rapor ise yasa ve talimatlardaki eksiklerin giderilmesi, ilgili kuruluşların gerekli düzenlemeleri yapması için bir yol haritası. 
Şikeye karıştığı, teşvik aldığı, şiddete yol açtığına kanaat getirilen kişi veya kurumlara ceza verme cesaretini gösteremeyenlere siyasi bir destek kısacası... 
Komisyonun TBMM Genel Kurulu'na sunacağı rapor sonrası izlenecek yol, 3813 sayılı Futbol Yasası'nda değişiklik yapılması ya da talimatların sıkıntılara yanıt verir hale getirilmesidir. 
Yani mevcut disiplin ve müsabaka talimatları ile ligler statüsünde şikeye, teşviğe, şiddete uygun karşılıklar bulunmasıdır. 

Başarısızlık sevilmez 
Hukukçu kimliği ile Bıçakcı'nın umudunu Araştırma Komisyonu'na bağlaması gerçekten düşündürücü. Daha önemlisi, görev ihmali. 
Oysa bir süre sonra gözler yine Futbol Federasyonu'na çevrilecek. 
Önümüzdeki dört ay Levent Bıçakcı federasyonunun ve Türk Futbolu'nun kaderini belirleyecek. Bu süreçte benzeri iddiaların gündeme gelmesi, ligin sonu yaklaştıkça hakem hatalarıyla birlikte şaibe söylentilerinin artması ve yeni senaryolar yazılması kaçınılmaz olacak. 
Eğer Bıçakcı ve arkadaşları Haziran ayını kazasız - belasız görebilirse ne ala... 
Ama bunca desteğe karşın yaptıkları işi bugünkü gibi eline yüzüne bulaştırmayı sürdürürlerse - ki bunu istemem - hiçbir siyasetçi bu başarısızlığa ortak olmayı kabul etmeyecektir 

Acelen neydi Cafer 

Teşvik itirafçısı Cafer bu ülkede o primi alan ne ilk, ne de son futbolcudur. Belki deliliğindendir bu cüretkarlığı. Belki yıllar öncesine dayanan ve gem vuramadığı hesaplaşma dürtüsünden. 
Adı geçen onca insan arasında teşvik muhabbetlerinin faturasını ödeyecek tek kişi yine Cafer'dir. 
İddiaların ne kadarı gerçek, ne kadarı montaj doğrusunu Cafer bilir. Ama görünen, futbol yaşamının sona ermek üzere olduğudur. 
Hangi yönetici artık Cafer'i kadrosunda ister Teknik direktörlük diplomasını alsa bile hangi kulüp ona takımını emanet eder 
Türk futbolunun günah keçilerinden biridir şimdi Cafer. 
Deneyimli oyuncu yazık ki aceleci davranmıştır 
Futbolu bıraktıktan sonra yapması gereken işi biraz da haberci arkadaşının tahriki ile zamanından önce ikrar etmiştir. 
Oysa biraz sabırlı olabilseydi... 
Ağabeyleri gibi birkaç yıl sonra televizyon ekranlarında teşvik primi almanın inceliklerini anlatabilir, hatta bu konuda ders bile verebilirdi. 
Uzatmayalım... Çabuk unutan, geçmişinden ders almayan bir milletiz. 
Olur ya... 
Yarın Cafer'i futbol yorumcusu, menajer ya da spor yazarı olarak filan görürsek karşımızda, sakın şaşırmayalım. 

Teşvik sohbetleri 

Serhat Ulueren Star TV Spor Müdürü "Haber uğruna bazı kandırmacalar yapmış olabiliriz." 
Sinan Engin "Haluk Ulusoy olsaydı bu yolu verdirmezdi kimseye", Kazım Kanat'a hitaben "Bana mafya diyemezsin. Sen mafyanın içindesin, kaleminle her gün öldürüyorsun." 
Ahmet Çakar Serhat Ulueren'e "Yıllarca birlikte çalıştık. Benim yetiştirdiğim çocuk. İyi habercilik, aferin." 
Haluk Ulusoy "Keşke ben görevdeyken açıklansaydı da, Türk kamuoyuna neler yapacağımı gösterseydim." 
Reha Muhtar Futbol Ateşi programı yönetmenine "Kamera Beşiktaşlılar'ı da alsın. Ona göre düzenleme yapılsın lütfen. Bir kez daha tekrarlatmayın bana." 
Levent Bıçakcı "Federasyonumuz teşvik primini şikenin bir versiyonu olarak değerlendirmektedir", "Meclis ve hükümet arkamızdadır." 

Çelik'e ipucu 

Mutlu Çelik, Mersin'deki seminerde hakemliği bıraktığını açıklamasına rağmen federasyonun kendisini Disiplin Kurulu'na sevk etmesine şaşırmış. "Bıraktığımı bir kez daha ilan ediyorum. Bu insanlar herhalde beni anlamak istemiyor" diyen Çelik'e küçük bir ipucu verelim. Adamlar senin hakemliği bırakmanla değil, bir daha futbol bünyesinde herhangi bir göreve gelmemenle ilgileniyor hocam. 

Etikçilere soru 

Futbol Federasyonu'nun bir yönetim kurulu üyesi, beyaz enerji operasyonu çerçevesinde 10 günü aşkın bir süredir tutuklu bulunuyor. Hakkındaki iddialar yargıya yansımış durumda. Merak ettiğim, her fırsatta etik değerlerden söz eden federasyon başkanının bundan sonra nasıl bir yol izleyeceği. Bıçakcı ya "Bu yönetim listesi benim elime verildi, ne yapayım " diyecek, ya da ilk yedek üyeyi ilk toplantıya çağıracak 




</TEXT>
</DOC>
