<DOC>
<DOCNO> 300491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun25.html </URL>
<DATE> 2004/12/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
2004'te Türkiye-Rusya ilişkileri... Putin'den tarihi ziyaret... 
</HEADLINE>
<TEXT>

     Nihat Dağdelen bildiriyor 

2004 yılında Rusya ve Türkiye arasında sadece ekonomik ilişkilerde değil siyasi ilişkilerde de önemli gelişmeler sağlandı. Rusya Devlet Başkanı Vladimir Putin 32 yıl aradan sonra Türkiye'ye resmi ziyarette bulunan ilk Rus lider oldu. 
     Dışişleri Bakanı ve Başbakan Yardımcısı Abdullah Gül, 24 Şubat'ta Moskova ziyareti sırasında Putin tarafından kabul edilen ilk Türk Dışişleri Bakanı oldu. Gül, görüşme sırasında Cumhurbaşkanı Ahmet Necdet Sezer'in davetini Putin'e iletti. 
     Putin'in 2 Eylül'de Türkiye yapması kararlaştırılan ziyareti Kuzey Osetya'nın Beslan kasabasında bir ilköğretim okulunun teröristler tarafından basılarak içindekilerin rehin alınması üzerine aralık ayına ertelendi. 
     Rusya Devlet Başkanı'nın tarihi Ankara ziyareti vesilesiyle Rusya ile Türkiye arasında, terörizm konusunda ve ikili ilişkileri kuvvetlendirmek amacıyla birçok işbirliği anlaşması imzalandı. 
     Putin aynı zamanda Türkiye ile Rusya arasındaki 500 yılı aşkın diplomatik ilişkilerde Ankara'yı resmi olarak ziyaret eden ilk ''tam yetkili'' Rus devlet başkanı oldu. Nikolay Podgorniy, 1972 yılında Türkiye'yi ''Yüksek Sovyet Prezidyumu Başkanı'' olarak ziyaret etmişti. O dönemde tüm yetkiler Sovyetler Birliği'nde Leonid Brejnev'in elindeydi. 
     Resmi görüşmelerin ardından basına açıklama yapan Putin, Türkiye'ye, terörle mücadele konusunda Rusya'ya verdiği destekten dolayı teşekkür etti ve yıllarca iki ülke arasındaki ilişkilerin gelişmesini engelleyen fikir ayrılıklarının aşılmış olduğunu kaydetti. 
     Vladimir Putin, uluslararası terörle mücadelede Rusya'ya sunduğu manevi ve siyasi destek için Türk ulusuyla yetkililerine müteşekkir olduklarını belirterek, ''Rusya, Türkiye'nin birçok kez terör saldırılarının hedefi olduğunu biliyor. İki ülke terörizmle mücadele yolları hakkında hemfikir'' diyerek Türkiye'nin işbirliğinden duyduğu memnuniyeti dile getirdi. 
     Putin'in ziyareti sırasında özellikle ekonomik ve askeri alanda olmak üzere toplam 6 ikili anlaşma imzalandı, Putin ile Sezer tarafından çok yönlü işbirliğinin derinleştirilmesi hakkında bir deklarasyon hazırlandı. 
     Vladimir Putin, ''Rusya-Türkiye deklarasyonu, yalnızca Rusya ve Türkiye arasındaki işbirliğinin niteliğini artırmakla kalmıyor, aynı zamanda işbirliğimizin gelecekte alacağı şekli de belirliyor'' şeklinde görüş belirtirken, deklarasyonda, ''terörle mücadele alanındaki ortak çabaların artırılmasının öneminin'' altı çizilerek, ''terörizmin her şekli'' kınandı. 
     İki ülke arasındaki siyasi ilişkiler, karşılıklı olarak terörizmi destekleme suçlamalarıyla zaman zaman sekteye uğrarken, Moskova Türkiye'yi topraklarındaki Çeçen militanların faaliyetlerine göz yummakla, Ankara da Rusya'yı terör örgütü PKK'yı desteklemekle suçluyordu. 
     Türkiye ve Rusya arasındaki ticaret hacmi de 2004 yılında önemli ölçüde arttı. 2003 yılında 6,8 milyar dolar seviyesinde olan ticaret hacminin, bu yılın sonunda 10 milyar doları bulacağı tahmin ediliyor. 
     Ticaret hacminin 10 yıl içinde 40 milyar dolara çıkarılması hedefleniyor. 
     Türk şirketlerin Rusya'daki yatırımları 12 milyar doları geçti. Rusya'da bazı Türk şirketlere toplam 10 milyar dolar değerinde projeler verildi. 
     Putin, başka ülkelerle ilişkilerinde, ekonomik ilişkilerin siyasi ilişkilerden sonra geliştiğini, ancak Türkiye ile ilişkilerinde bunun böyle olmadığını belirterek, ''Ülkelerimiz arasındaki ticari ilişkiler bizi siyasi ilişkilerimizi geliştirmek zorunda bıraktı'' dedi. 
     Putin'in ziyareti sırasında savunma ve enerji alanlarındaki işbirliği konuları da ele alındı. Rus firmaları Türkiye'deki bazı özelleştirme projeleriyle doğalgaz dağıtım şebekelerinin alt yapılarının inşaatlarına talip oldular. 
     Diplomatik kaynaklar, Rusya ile Türkiye arasındaki ilişkilerde açılan yeni sayfayı ''Dostluğun ve Çok Boyutlu Ortaklığın Derinleştirilmesi'' olarak değerlendirdiler. 
     
</TEXT>
</DOC>
