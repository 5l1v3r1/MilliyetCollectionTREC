<DOC>
<DOCNO> 302762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun17.html </URL>
<DATE> 2005/01/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak'a komşu ülkeler toplantısına Harrazi katılmıyor 
</HEADLINE>
<TEXT>

     İran Dışişleri Bakanı Kemal Harrazi, Ürdün'de yapılacak Irak'a komşu ülkeler dışişleri bakanları toplantısına katılmayacak. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, Harrazi'nin 6 Ocak'ta Ürdün'ün başkenti Amman'da yapılacak toplantıya kesinlikle katılmayacağını söyledi. 
     Asefi, ''Irak'taki gelişmelerin bizim için çok önemli olması nedeniyle bu toplantıya daha düşük seviyede, uygun bir heyetle katılmaya karar verdik'' dedi. 
     Bu toplantının mevcut durumda yapılmasının verimli olacağının tartışmaya açık bir konu olduğunu söyleyen Asefi, Ürdün Kralı Abdullah'tan sonra bu ülkenin dışişleri bakanının da İran'ın Irak'ın içişlerine karıştığı iddialarının asılsız olduğunu ve İran'ın hiçbir şekilde Irak'ın içişlerine karışmadığını vurguladı. 
     Asefi, İran'ın Irak'ın içişlerine karıştığını söyleyenlerin, ''seçimlerin zamanında yapılmamasına gayret eden eski Baas rejimi kalıntılarıyla görüşen kimseler olduğunu'' söyledi. 
     Irak'ta yapılacak seçimler öncesi sadece Şii gruplarla görüştükleri iddialarını reddeden Asefi, Şii grupların sözcülerinin yanı sıra Sünni ve Kürt gruplarıyla görüşmelerde bulunduklarını kaydetti. 
     Amerikalı ve Iraklı yetkililerin yanı sıra Ürdün Kralı Abdullah, İran'ı, Irak'taki seçimlerin sonucunu etkilemek için bu ülkenin içişlerine karışmakla suçlamış, Tahran yönetimi bu iddiaları reddetmişti. 
     
</TEXT>
</DOC>
