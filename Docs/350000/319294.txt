<DOC>
<DOCNO> 319294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy20.html </URL>
<DATE> 2005/02/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AKP'li Ergin Gündemimizde seçim yok 
</HEADLINE>
<TEXT>

     AK Parti Grup Başkanvekili Sadullah Ergin, seçimin gündemlerinde olmadığını söyledi. 
     TBMM'de gazetecilerle sohbet eden Ergin, AK Parti'den istifaların ardından erken seçimin konuşulmaya başlanmasını nasıl değerlendirdiği sorusuna, seçimlerin bir ihtiyacın ürünü olduğunu ve keyfi olarak yapılmayacağını belirtti. 
     ''Şu anda Türkiye'nin ihtiyacı seçim değil. Böyle bir öncelik ve ihtiyaç sözkonusu değil'' diyen Ergin, AB ile müzakerelerin başlayacağı tarihe kadar yapılacak çalışmalar ile ekonomik sorunların aşılması, yatırımların hızlandırılması, işsizliğin azaltılması, insanların geçim sıkıntısının azaltılarak rahat bir yaşam standardına kavuşturulmasının Türkiye'nin önceliği olduğunu söyledi. Ergin, ''Türkiye'nin ihtiyaçlarına odaklanmış durumdayız. Gündemimizde seçim gibi bir husus yok. Bunların gündemden düşmesi lazım. Seçim söylemlerinin Türkiye'nin hayrına olduğunu düşünmüyorum'' görüşünü kaydetti. 
     Siyasetin ''uzun ince bir yol'' olduğunu, bu yürüyüşün güven, istikrar, devamlılık istediğini belirten Ergin, günübirlik gelişen olaylara göre tavır almanın siyasette istikrar açısından doğru olmayacağını vurguladı. 
     
     ''HER MİLLETVEKİLİ AYRI BİR DEĞER'' 
     Ergin, kendilerinden ayrılan milletvekilleriyle ilgili soru üzerine, her milletvekilini ayrı birer değer olduğunu belirterek, 22. Dönem parlamentosunun, ''en çalışkan, en üretken ve en reformist parlamento'' olarak nitelendirilmesinin de abartılı olmayacağını söyledi. 
     Ergin, ayrılmalarla ilgili olarak şunları söyledi 
     ''İster çalışma saati, ister çıkarılan yasaların sayısı, isterse nitelik itibarıyla çıkarılan yasaların ne getirip ne götürdüğü, yapısal dönüşümlere katkısı, Türkiye'nin mevcut işleyişinin ne derece etkilendiğine bakın. Bu parlamento, tarihinin en önemli işlerine imza atan, dönüşüm ve yeniden yapılanma sürecini sağlayan bir parlamento... Bu kadar çok çalışan ve önemli işler yapan bir parlamentonun mensupları içerisinde zaman zaman bazı bireysel sıkıntılar başgöstermiş olabilir. Bunun aşılması için biz grup olarak elimizden gelen gayreti gösteriyoruz. 
     Her milletvekilimiz bizim için ayrı bir değer, ayrı bir kıymet ifade ediyor. Yola birlikte çıktığımız arkadaşlarımızla bu yolculuğu tamamlamak istiyoruz. Bu noktada üzerimize düşen tüm gayret ve çalışmayı bundan sonra da yapacağız. Siyaset tarihinde zaman zaman olmuştur, farklı gerekçelerle milletvekillerinin partilerinden ayrılması ilk değil. Ama biz bunların yaşanmasını arzu etmiyoruz. AK Parti Grubu, güçlü, dinamik ve çalışkan yapısıyla milletin ihtiyaç duyduğu ve beklediği hizmetleri üretmek için görevinin başındadır.'' Bir gazetecinin ''istifaların olmaması için neler yapıyorsunuz '' sorusu üzerine, teşkilat ya da parti politikalarına yönelik eleştirileri olabileceğine işaret eden Ergin, milletvekillerinin görüşlerini rahatlıkla ifade etmelerinden dolayı sıkıntı yaşamadıklarını söyledi. Ergin, ''Bireysel sıkıntılar konusunda gerekiyorsa genel merkez ya da grup üzerine düşeni yapar'' dedi 
     
     ANAYASA DEĞİŞİKLİĞİ... 
     Ergin, istifaların Anayasa değişikliği için gerekli sayının altına inilmesine neden olduğunun hatırlatılması üzerine, 2.5 yıldan beri 367 ve üzerinde bir sayıya sahip olduklarını hatırlatarak, ''Anayasa değişikliği için gerekli olan 367 sayısının varolması, Anayasa değişikliği yapmamız sonucunu getirmez, getirmedi'' dedi. 
     Anayasa değişikliğini meclis içi ve dışı siyaset, sivil toplum örgütleriyle uzlaşılarak yapılması gerektiğini baştan beri dillendirdiklerini kaydeden Ergin,''Aritmetik çoğunluğa sahip olmak, Anayasayı değiştirme sonucunu getirmedi bugüne kadar. Bunu büyük bir eksiklik olarak değerlendirmiyorum. 367 vardı ama şimdiye kadar Anayasa değiştirildi mi Hayır. Bununla ilgili anlayışın olgunlaşması, belli uzlaşının sağlanmasını hep aradık. Bundan sonra da tavrımız hep bu yönde olacak'' dedi. 
     Ergin, ne kadar istifa olabileceği konusunda, ''kehanette bulunmanın doğru olmayacağını'' belirterek, ''Biz olmamasını arzu ediyoruz. Olmaması için gerekeni yapıyoruz, yaparız. Birlikte çalışmak, karşılıklı iradelerin uzlaşmasıyla mümkündür. Sayı vermek yanlış olur'' diye konuştu. 
     Bir soru üzerine Ergin, Hükümet'ten 2B ile ilgili olarak AK Parti Grubu'na bir çalışma yapılması konusunda talep olmadığını belirterek, ''Ama bu dönem gelmeli diye düşünüyoruz'' dedi. 
     
</TEXT>
</DOC>
