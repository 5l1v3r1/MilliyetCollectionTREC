<DOC>
<DOCNO> 302977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun21.html </URL>
<DATE> 2005/01/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Le Figaro Türkiye karşıtının popülaritesi arttı 
</HEADLINE>
<TEXT>

     Fransa'da yayınlanan Le Figaro gazetesi, ''Fransa Demokrasi Birliği UDF lideri François Bayrou'nun, Türkiye'nin AB üyeliğine karşı çıkması yüzünden ülkedeki popülaritesinin arttığını'' yazdı. 
     Sofres kamuoyu araştırma merkezinin düzenlediği anket sonuçlarına yer veren gazete, Fransızların yüzde 41'inin, Bayrou'nun gelecek dönemde siyaset sahnesinde önemli rol oynamasını beklediklerini bildirdi. 
     Bayrou'nun yakın çevresindeki siyasetçilerin görüşlerine atıfta bulunan Le Figaro, ''UDF liderinin son aylarda Türkiye'nin AB üyeliğine karşı cephenin liderliğini yapması yüzünden popülaritesinde önemli ölçüde patlama olduğu'' yorumunu yaptı. 
     Le Figaro, UDF'nin AB anayasası için ülkede düzenlenecek referandumda Türkiye'nin AB üyeliğine karşı çıkmaya devam edeceğini bildirdi. 
     
     TÜRKİYE KARŞITLARI 

     Bu arada Liberation gazetesinde çıkan bir haberde, AB anayasası için düzenlenecek referandum ve Türkiye'nin AB üyeliğinin gelecek dönemde dış politikada en çok tartışılacak konular arasında gösterildi. 
     Liberation, ''AB anayasası ve Türkiye'nin AB üyeliğinin iki farklı konu olsa bile AB anayasasına karşı çıkanların, Ankara'nın üyeliğini bahane olarak kullanmaya devam edecekleri'' yorumunu yaptı. 
     Gazete, AB anayasası ve Türkiye'nin AB üyeliğine ilişkin tartışmanın iktidar ve ana muhalefetteki Sosyalist Parti'yi zayıflattığını belirtti. 

     
</TEXT>
</DOC>
