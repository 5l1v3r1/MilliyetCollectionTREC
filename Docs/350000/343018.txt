<DOC>
<DOCNO> 343018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo17.html </URL>
<DATE> 2005/05/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Barcelona şampiyon, Bayern Münih fark attı... Avrupa'dan futbol... 
</HEADLINE>
<TEXT>

     Avrupa futbolunun önde gelen ligleri arasında gösterilen İspanya Birinci Futbol Ligi’nde La Liga Barcelona 6 yıl aradan sonra yeniden şampiyon olmayı başardı. 
     Barcelona ligin bitimine iki hafta kala deplasmanda Levante ile 1-1 berabere kalmasına rağmen, en yakın rakibi Real Madrid ile arasındaki 6 puanlık farkı korumayı bildi ve mutlu sona ulaştı. 
     Bu yıl 17. kez şampiyonluk kupasını kaldıran Barcelona’da, Levante maçının bitiş düdüğüyle birlikte büyük bir sevinç vardı. 
     Lideri yakından takip eden Real Madrid, deplasmanda Sevilla ile 2-2 berabere kaldı ve şampiyonluk umutlarını bir sonraki sezona erteledi. 
     Lig üçüncüsü Villarreal ise sahasında ligden düşmesi kesinleşen Albacete’yi ağırladı ve karşılaşmayı 1-0’lik skorla galip tamamladı. 
     
     İTALYA 

     İtalya Birinci Futbol Ligi’nde Serie A son iki hafta girilirken geçen hafta sonu liderliği AC Milan’dan devralan Juventus arayı açmaya başladı. Geçen hafta Milan’ı yenerek 3 puan fark atan Juventus, sahasında Parma’yı 2-0’lık skorla geçmeyi başardı. Ligde uzun süre lider kalan Milan ise Lecce deplasmanında 2-2 beraberlikle ancak 1 puan çıkarınca liderle arasındaki puan farkının 5’e çıkmasını engelleyemedi. 
     Emre Belözoğlu’nun takımı Inter, sahasında Livorno’yu 1-0 yendi ve ligi 3. sırada bitirmeyi garantiledi. Ligin son sırasında yer alan takımların ligden düşmemek için verdiği mücadele nefesleri kesmeye devam ediyor. 
     
     ALMANYA 

     Almanya Birinci Ligi’nde son haftaya girilirken şampiyon takım ve ligden düşecek takımlar kesinleşti. 
     Bayern Münih’in şampiyonluk kupasını kaldırdığı haftada sahasında Nuremberg’i 6-3 yenerek taraftarlarını gole doyurdu. 
     Yıldıray Baştürk’ün takımı Hertha Berlin deplasmanda Borussia Moenchengladbach ile golsüz berabere kaldı. Ligde ikinci sırada bulunan Hamit Altıntop’un forma giydiği Schalke 04 ise sahasında Borussia Dortmund’a 2-1 yenilmekten kurtulamadı. 
     VfL Bochum, seyircisi önünde lig üçüncüsü Stuttgart’ı 2-0 yenmesine karşın ligden düşmekten kurtulamadı. 
     
     
     İNGİLTERE 

     İngiltere Premier Ligi FC Chelsea’nin şampiyonluk kupasını kaldırması ve Crystal Palace, Southampton ve Norwich City’nin ligden düşmeleriyle son buldu. 
     FC Chelsea’nin haftalar öncesinden şampiyonluğunu ilan etmesinin ardından özellikle düşme hattındaki takımlar arasındaki mücadele son ana kadar devam etti. 
     Ligde son haftaya girilirken son sırada bulunan West Bromwich Albion, sahasında Portsmouth’u 2-0’lık skorla geçti ve ligde kalmayı başardı. 
     Son 4 sıradaki takımlar arasında West Bromwich Albion dışında sadece Crystal Palace deplasmanda Charlton Athletic ile 2-2 berabere kalarak 1 puanın sahibi oldu ancak o da yeterli olmadı. 
     Lig ikincisi Arsenal ise konuk olduğu Birmingham City’den 2-1’lik yenilgiyle ayrıldı. 

     
</TEXT>
</DOC>
