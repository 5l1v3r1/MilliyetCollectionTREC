<DOC>
<DOCNO> 314555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas10.html </URL>
<DATE> 2005/02/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kadir Has, 34 yıl sonra Mahir Çayan'la yaptığı fidye pazarlığını anlattı 
</HEADLINE>
<TEXT>

     İşadamı Kadir Has'ın 3 yıl önce yayımlanan ''Vatan Borcumu Ödüyorum'' adlı kitabında, 1971 yılında Mahir Çayan ve arkadaşları tarafından fidye için kaçırılan yeğeni Mete Has ile ilgili ilginç anıları da yer alıyor. 
     Kadir Has, kitabında kansere yenik düşerek dün hayatını kaybeden yeğeni Mete Has'ı, 4 Nisan 1971 tarihinde Suadiye'deki evinin silahlı kişilerce işgal edilip kaçırılmasından sonra 400 bin lira fidye ödeyip kurtardığını, para ödemesi sırasında kayınbiraderi Ali Germirli'nin Mahir Çayan'la pazarlık yaptığını anlatıyor. 
     Kadir Has'ın yeğeni Mete Has'ın kaçırılışıyla ilgili anılarının bir bölümü şöyle 
     ''Eşim Rezzan'ı Akdeniz seferine çıkan bir gemi ile yurtdışına yolcu ettikten sonra, Mete'lerin Suadiye'deki evine ulaştık. Zile bastık kapı açıldı. Karşımızda gelinim Fezal'i beklerken yabancı bir erkekle karşılaştık. Eve girdikten sonra kapı kapandı. Teröristler benden 400 bin lira para istiyordu. Teröristlerin benden istediği 400 bin lira fidye çok büyük para idi. Bu para ile, tanesi 133 liradan 3007 adet Cumhuriyet Altını almak mümkündü. 1971'in 400 bin lirası, günümüzün yaklaşık 200 bin dolarına eşdeğerdi. Daha sonra teröristler Talip Aksoy ile Mete Has'ı alıp götürdüler. Sabah adının Mahir Çayan olduğunu öğrendiğim teröristle birlikte, evden çıktık. Üsküdar iskelesinden arabalı vapura binip Kabataş iskelesine, oradan da taksi ile Şişli Pilavcı Pasajı'ndaki işyerime ulaştık'' 
     
     MAHİR ÇAYAN'LA KAYSERİ PAZARLIĞI 
     Kadir Has, kayınbiraderi Ali Germirli'nin Mahir Çayan'la fidye miktarı konusunda pazarlık yaptığını da anlatarak, anılarına şöyle devam ediyor 
     ''Pilavcı Pasajı'ndaki işyerimi, kayınbiraderim Ali Germirli yönetiyordu. Ali'ye durumu anlattım. Bana ağabey, bu çok büyük para dedi. Ali, işin dehşetini anlamamış olacak ki, Burası dağ başımı, Ne parası dedi. Anında teröristin cevabını aldı O lafı bir daha edersen, kurşunu yersin Ali bu defa Kayserililik içgüdüsüyle teröriste 250 bin versek olmaz mı diye teklifte bulundu. Bu pazarlık ortamından rahatsız olan Mahir Çayan ise Olmaz cevabını verdi. 200 bin lirayı çok kısa zamanda tedarik edip Mahir Çayan'a verdim. Paranın ikinci yarısını ise akşamüstü muhasebe müdürümüz Nihat Ünsal ile Karaköy İskelesi'ne gönderdik. Gece yarısı Talip ile Mete'yi kurtardıktan sonra, polisi haberdar ettik. Teröristlere fidye verdiğimiz için, mahkemeye düştük. Yargılandık, beraat ettik.'' İşadamı Kadir Has'ın yeğeni olan Mete Has, dün tedavi gördüğü Metropolitan Hastanesi'nde hayatını kaybetmişti. Mete Has, dokuz aydır akciğer kanseri tedavisi görüyordu. 
     
</TEXT>
</DOC>
