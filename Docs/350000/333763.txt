<DOC>
<DOCNO> 333763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur12.html </URL>
<DATE> 2005/04/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cinci hoca, 16 yaşındaki kızı hamile bıraktı 
</HEADLINE>
<TEXT>

     Osman DUMAN MUSTAFAKEMALPAŞA Bursa , DHA 

      BURSA'nın Mustafakemalpaşa İlçesi'nde, cinci hoca' olarak tanınan 52 yaşındaki Fikri Orhan, kendisine karnı ağrıdığı için getirilen 16 yaşındaki G.K.'ya tecavüz edip, hamile bıraktığı iddiasıyla tutuklandı. 
     Olay, Mustafakemalpaşa İlçesi'ne bağlı Sarımustafalar Köyü'nde meydana geldi. İddiaya göre, Yaylaçayır Köyü'nde oturan 54 yaşındaki Rahmi K., karın ağrısı geçmeyen kızı G.K'yı, yaklaşık 9 ay önce Sarımustafalar Köyü'nde oturan ve yazdığı muskalarla şifa dağıttığı öne sürülen Fikri Orhan'a getirdi. G.K.'yı ayrı bir odaya alan Fikri Orhan, "İçinde cin var onu çıkaracağım'' diye kandırdığı genç kıza tecavüz etti. Baba Rahmi K.'ya kızını tedavi ettiğini söyleyen Fikri Orhan, köylerine gönderdi. Yaklaşık 4 ay sonra G.K.'nın karnının şişmeye başlaması üzerine Rahmi K., kızını tekrar Fikri Orhan'ın evine gitirdi. Kızın hamile kaldığını anlayan Orhan, baba Rahmi K.'ya "Kızın karnında cin var ve sürekli büyüyor. Ama çıkaracağız'' diyerek, G.K.'nın kendi evinde kalması gerektiğini söyledi. Bunun üzerine Rahmi K. kızını cinci hoca'nın evinde bırakıp, köyüne döndü. Fikri Orhan, bebeği aldırmak için genç kızla birlikte Bursa ve İstanbul'da bir kaç doktora gitti. Ancak doktorlar, bebeğin büyüdüğü için alınamayacağını belirtti. Bunun üzerine Fikri Onan, genç kızı köyüne geri gönderdi. 
     Ancak, kızın karnının giderek büyümesi üzerine, Rahmi K. kızını da alarak Fikri Orhan'a geldi. Fikri Orhan, doğumu gerçekleştirmek için, dokuz aylık hamile olan G.K. ile babasını alarak, Sarımustafalar Köyü ile Dursunbey İlçesi arasında kalan Manastır Tepe mevkiindeki bir dağ evine geldi. 
     Bu arada, genç kızın cinci hoca'ya gidip gelmesinden ve karnının büyümesinden şüphelenen köylüler, jandarmayı arayarak Fikri Orhan'ı ihbar etti. İhbar üzerine araştırma başlatan jandarma, Fikri Orhan ile genç kız ve babasını dağ evinde buldu. 
     Fikri Orhan ile Rahmi K. gözaltına alındı. Sorgularının ardından, adliyeye sevkedilen baba Rahmi K. serbest bırakılırken, Fikri Orhan Küçük yaştaki kızın ırzına geçmek' ve büyü yapmak' suçlarından tutuklanarak cezaevine gönderildi. 
     
</TEXT>
</DOC>
