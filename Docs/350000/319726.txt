<DOC>
<DOCNO> 319726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur19.html </URL>
<DATE> 2005/03/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Emniyet Plakaya ceza iptal edilince trafik kuralı ihlalleri arttı 
</HEADLINE>
<TEXT>

     İstanbul Emniyet Müdürlüğü, trafik polisinin tescil plakalarına yazdığı cezanın sulh ceza mahkemelerince iptal edildiğine dair basında haberlerin yer almasından sonra trafik kuralını ihlal eden sürücü sayısının arttığını bildirdi. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, yazılı ve görsel basın organlarında 18 Şubat 2005 tarihinde başlayan ve süregelen trafik polisinin tescil plakalarına yazdığı cezaların sulh ceza mahkemelerince iptal edildiğine dair haberlerin çıkması üzerine trafik kurallarını ihlal eden sürücü sayısının arttığı vurgulandı. 
     Açıklamada, 18 Şubat'ta 3 bin 600 olan trafik kurallarını ihlal eden sürücü sayısının, 19 Şubat'ta 4 bin, pazar günü olan 20 Şubat'ta 3 bin 143, 21 Şubat'ta 5 bin 17, 22 Şubat'ta 5 bin 375 ve 23 Şubat'ta da 5 bin 194 olarak gerçekleştiği belirtildi. 
     Açıklamada, ''Bu rakamlardan da anlaşılacağı üzere trafik suçlarının tırmanışa geçtiği ve vatandaş tarafından adeta trafik suçlarının cezalandırılamayacağı şeklinde algılandığı'' ifade edildi. 
     
</TEXT>
</DOC>
