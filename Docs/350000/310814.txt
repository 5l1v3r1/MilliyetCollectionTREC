<DOC>
<DOCNO> 310814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur07.html </URL>
<DATE> 2005/01/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dolandırıcılık davasında eski bir devlet bakanı da yargılanacak... 
</HEADLINE>
<TEXT>

     Bursa Emniyet Müdürlüğü'nce düzenlenen operasyonda dolandırıcılık iddiasıyla gözaltına alınan, aralarında eski bir devlet bakanının da bulunduğu 11 kişi, adliyeye sevk edildi. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü'nden yapılan yazılı açıklamaya göre, L.Y. isimli müteahhidin Bursa Cumhuriyet Savcılığı'na gönderdiği havaleli dilekçede, ''Depremzede köylülere konut edindirme Köy-Kent Projesi'' adı altındaki bir projeye 62 milyar lira yatırdığını ve gerçekte böyle bir projenin bulunmadığını bildirmesi üzerine harekete geçen güvenlik güçleri, deprem bölgesi olan Sakarya, Düzce, Çankırı, İzmit ve Afyon'da, sözde Dünya Bankası kredileriyle yaptırılacak olan toplu konutları incelemeye aldı. 
     Yapılan araştırmalarda Ş.E. 43 isimli emlakçının, İstanbul'daki bürosunda, Başbakanlık'a ait sahte antetli kağıtlar hazırladığı, üzerlerine Başbakanlık Müsteşarı Ömer Dinçer'in sahte imzasının atıldığını ve bu belgelerle 11 bin 200 konut yapılmasının hedeflendiği belirlendi. 
     Soruşturma çerçevesinde 81 il emniyet müdürlüğüyle yapılan yazışmalar neticesinde, Kayseri'de R.Ü, Ankara'da İ.K, M.D, H.A ve Y.B, Çanakkale'de Y.G ve E.U, Eskişehir'de N.D, Sakarya'da H.G, İstanbul'da M.A, Balıkesir'de M.Y ve E.B.G isimli müteahhitlerin, bu organizasyona toplam 500 milyar lira yatırdıkları tespit edildi. 
     İstanbul, Ankara ve Bursa'da eş zamanlı olarak düzenlenen operasyonlarda, Ş.E 43 ve eşi M.Ö.E. 28 , G.A. 43 , A.Ç. 56 , M.Ş. 32 , S.Ö. 56 , H.A. 61 , S.A, Y.S. 68 , M.Y. 50 ile eski Devlet Bakanı S.S. 57 gözaltına alındı. 
     Ş.E, M.E, S.Ö, G.A ve H.A'nın ev ve işyerlerine yapılan baskınlarda, Köyişleri Bakanlığı Merkez Taşra Birimleri Köy Evleri Koordinasyon Dairesi Başkanlığı antetli yazılar, bazı müsteşarların isminin yer aldığı evrak, sözde konut tahsis devir bedeli karşılığı hazırlanan ve Maliye Bakanlığı antetli sayman mutemedi alıntı makbuzları, çeşitli zarflar, bankalara ait hesap cüzdanları ve 5 adet bilgisayar ele geçirildi. 
     Eski Devlet Bakanı S.S'nin, kendisini ziyarete gelerek toplu konut projesini anlatan Ş.E. ile A.Ç'ye destek verdiği ve tanıdıkları kişileri arayarak, Ş.E'nin banka hesabına para yatırmasını sağladığı iddiasıyla gözaltına alındığı öğrenildi. 
     Gözaltına olanlardan S.A'nın ise Başbakakanlık'ta yemekhanede görevli olduğu, konut müşterilerine ise kendisini gizli devlet görevlisi olarak tanıttığı kaydedildi. 
     Zanlılar, sorgulamalarının tamamlanmasının ardından ''Cürüm işlemek için teşekkül oluşturmak, sahte resmi evrak düzenlemek ve nitelikli dolandırıcılık'' suçlarından adliyeye sevk edildi. 
     
</TEXT>
</DOC>
