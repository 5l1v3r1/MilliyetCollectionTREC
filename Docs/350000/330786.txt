<DOC>
<DOCNO> 330786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo10.html </URL>
<DATE> 2005/04/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Taraftar web siteleri fanatizmi körüklüyor 
</HEADLINE>
<TEXT>

     İstanbul Bilgi Üniversitesi'nde yapılan bir araştırma, ''taraftar web sitelerinin fanatizmi körüklediği ve şiddeti öven ögeler barındırdığı'' sonucuna ulaştı. 
     İstanbul Bilgi Üniversitesi Psikoloji Bölümü Öğretim Üyesi Doç.Dr.Serdar M.Değirmencioğlu, önce 4 büyük kulüp Beşiktaş, Fenerbahçe, Galatasaray, Trabzonspor ile 2 İzmir kulübü Göztepe ve Karşıyaka'nın resmi internet siteleri üzerinde inceleme yaptı. Araştırma, kulüplerin resmi internet sitelerinin doğrudan şiddeti öven öğeler içermese de Futbol Federasyonu tarafından yasaklanmış eylemleri Statlarda meşale yakılması gibi içerdiği sonucuna ulaşırken, asıl şiddet içeren sitelerin taraftar web siteleri olduğunu ortaya koydu. Bu sitelerde, futbolda yasaklanmış eylemlerden, karşı takımın taraftarlarına acı vermeyi içeren animasyonlara dek, şiddeti teşvik eden ve haklı gösteren yazılı ve görsel öğelerin yer aldığı görüldü. 
     Araştırma, özellikle son yıllarda doruk noktasına ulaşan ve ''taraftar terörü'' teriminin kullanılmasına neden olan şiddetin, taraftarların kendilerini stat dışında en rahat ve özgürce ifade edebildikleri alanlar olan internet sitelerine yansıdığının saptanması üzerine, toplam 29 internet sitesinde gerçekleştirildi. 
     Araştırma sonucuna göre, özellikle web sitelerinin forum bölümlerinde, şiddet içeren veya körükleyen ifadeler yer alıyor. Araştırmada ele alınan taraftar sitelerinin bazılarının, şiddet içeren fotoğraflar içerdiği ve özellikle bir başka takıma karşıtlık teması üzerine kurulu web sitelerinde daha çok şiddet sergilendiği belirlendi. İncelenen web sitelerinden birinde, karşı takımın taraftarlarını dövme içeren bir animasyon bile bulundu. ''Tribünlerde Kavgaya Son, Gelin Burda Sinir Atın'' başlığıyle verilen bu animasyonda, karşı takımın taraftarı değişik şekillerde dövülebiliyor, nasıl zarar gördüğü ve acı çektiği izlenebiliyor. 
     
     ''FUTBOLDA ŞİDDET BÜYÜK SORUN'' 
     Araştırmayı yapan Doç.Dr.Serdar M.Değirmencioğlu, futbolda şiddetin büyük bir sorun olduğunu, taraftarların futbola bakışını etkileyen etmenlerin de şiddeti teşvik ettiğini söyledi. 
     Doç.Dr.Değirmencioğlu, A.A muhabirine yaptığı açıklamada, birbirlerini suçlayan kulüp başkanları ve oyuncularını saha kenarında dövmeye kalkan antrenörün, bu konudaki son örnekler olduğunu vurgularken, taraftarların da bunlardan etkilendiğini bildirdi. 
     Taraftarların kendilerini statlar dışında en rahat ve özgürce ifade edebildikleri alanlar olan internet sitelerini incelediklerini, öncelikle de kulüplerin resmi web siteleri üzerinde durduklarını belirten Doç.Dr.Değirmencioğlu, ''Bu web sitelerinin doğrudan şiddeti teşvik etmediğini, ama Futbol Federasyonu tarafından yasaklanmış eylemleri statlarda meşale yakılması gibi segilediklerini gördük. Taraftar web sitelerinde ise gerek yasak eylemler, gerekse şiddeti teşvik eden veya şiddeti haklı gösteren yazılı ve görsel öğeler var. Futbolda şiddetin büyük sorun olduğu ortada'' dedi. 
     Özellikle web sitelerinin forum bölümlerinde, yani açık kürsü işlevi gören ortamlarda, şiddet içeren veya körükleyen ifadelerin daha fazla olduğunu ifade eden Doç.Dr.Değirmencioğlu, şunları kaydetti 
     ''Bu web sitelerinin arasında, bir başka takıma karşıtlık veya nefret teması üzerine kurulu sitelerde daha çok şiddet sergileniyor. Hatta birinde, karşı takımın taraftarını dövme içeren bir animasyon bile var. Bu animasyonda bir taraftar değişik şekillerde dövülebilmekte, nasıl zarar gördüğü ve acı çektiği yeniden izlenebilmekte.'' 
     
     ÖNERİLER 
     Doç.Dr.Serdar M.Değirmencioğlu, araştırmaya dayanarak bazı önerilerde bulundu. 
     Doç.Dr.Değirmencioğlu'nun önerileri şöyle 
     - Kulüplerin resmi web sitelerinde, statlarda yasaklanmış davranışlara yer verilmemeli, - Futbol Federasyonu ve kulüpler, şiddete karşı olan taraftarlarla işbirliği yaparak, taraftar sitelerindeki şiddeti teşvik edici öğeleri engelleyecek adımlar atmalı, - Spor yazarları, web sitelerdeki şiddet yanlısı tutumlara açıkca karşı çıkmalı ve şiddet içeren web sitelerinde yazmamalı, bu gibi siteleri hazırlayan kişilere ve derneklerine destek vermemeli, - Türkiye'de, futbolda şiddete karşı bilimsel açıdan güvenilir bilgiler sağlayan bir kaynak gereksinimi var. ''Futbolda Şiddete Son'' temalı bir web sitesi için biz adım atmaya hazırız, Federasyon da böyle bir adım atmalıdır. Bu web sitesi hem araştırmacıları Federasyon ile işbirliğine çeker, hem de futbolseverler bu web sitesi aracılığı ile Federasyona destek verebilir. 
     
</TEXT>
</DOC>
