<DOC>
<DOCNO> 338659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko04.html </URL>
<DATE> 2005/05/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tüpraş'ı alan Batman'ı açık tutacak... 
</HEADLINE>
<TEXT>

     Türkiye Petrol Rafinerileri A.Ş'nin TÜPRAŞ yüzde 51'lik bölümünün satışı için çıkılan ihalede alıcı firmadan Batman Rafinerisi'ni açık tutma taahhüdü istenecek. 
     A.A muhabirinin edindiği bilgiye göre, bu taahhüdün yanında alıcı firmadan teminat mektubu da alınacak. Firmanın taahhüdü satış sözleşmesi imza tarihinden itibaren başlayacak. 
     Bu arada, TÜPRAŞ ihalesinde alıcı firma peşin ödeme seçeneği kullanabileceği gibi vadeli ödemeyi de seçebilecek. Bu durumda yatırımcının ihale bedelinin yüzde 50'sini peşin ödemesi istenecek, geriye kalan yıllık yüzde 7 faizle 2 yılda eşit taksitle ödenebilecek. 
     
     PERSONEL TAAHHÜDÜ İSTENMEYECEK 

     Öte yandan, bazı özelleştirmelerde uygulanan istihdam garantisi şartının TÜPRAŞ'ta istenmeyeceği belirtiliyor. 
     TÜPRAŞ'ta nakle tabi 850'ye yakın personelin bulunduğu ve bunların özelleştirme sonrası havuza alınacağı hatırlatılarak, dolayısıyla bir personel fazlalılığı sorunu olmayacağı vurgulanıyor. 
     
     KAR NASIL DAĞITILICAK 

     Diğer taraftan, 2 Eylül'de tekliflerin alınacağı TÜPRAŞ ihalesinde devrin bu yıl içinde tamamlanması öngörülürken, Şirket'in bu yıl ki karının dağıtımında sözleşme imza tarihinin esas alınacağı belirtiliyor. 
     Örneğin, Aralık başında sözleşme imzalanması durumunda yüzde 51'lik bölüme isabet eden karın 11 aylık bölümü Özelleştirme İdaresi'ne, 1 aylık bölümü de alıcı firmaya kalacak. 
     
     TEKLİFE KADAR KONSORSİYUMA YENİ FİRMA GİREBİLECEK 

     Öte yandan, ön yeterlilik alan firmaların bunu korudukları sürece teklif tarihi olan 2 Eylül'e kadar konsorsiyuma yeni üyeler dahil etme şansı olacak. 
     
</TEXT>
</DOC>
