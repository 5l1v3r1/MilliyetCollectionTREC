<DOC>
<DOCNO> 311135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur40.html </URL>
<DATE> 2005/01/31/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Adliyede katil zanlısına saldırdılar 
</HEADLINE>
<TEXT>

     Alanya'da, gelişigüzel atılan kurşuna hedef olan Hüseyin Demiryılmaz'ın yakınları, katil zanlısı Burhan D'yi linç etmeye kalkıştılar. 
     Alanya'da, dün işlenen cinayetle ilgili mahkemeye çıkartılan Burhan D, ölen kişinin yakınlarının saldırısına uğradı. Yaşamını yitiren Hüseyin Demiryılmaz'ın yakınlarından oluşan 12 kişilik grup, ifade vermek üzere adliyeye getirilen Burhan D'nin üzerine yürüdü. Tekme ve yumruklarla Burhan D'yi yaralayan öfkeli kalabalık, polisin havaya ateş açması sonucu dağıtılabildi. 
     Oba Beldesi'nde Obagöl mevkiinde dün, ecstacy hapı aldıkları ileri sürülen 3 kişi, 07 NCB 79 plakalı otomobille aşırı hız yaparak caddeden geçince, yol kenarında bulunan Hacı Yıldırım adlı apartman sakini, şahısların çevreye rahatsızlık verdiği gerekçesiyle tepki göstermiş, bunun üzerine otomobili durduran gençlerle apartman sakinleri arasında tartışma başlamıştı. Taraflar arasında başlayan tartışmanın kavgaya dönüşmesi üzerine Burhan D. ve yanında bulunanlardan biri, üzerinde bulunan tabancayı çıkararak Hacı Yıldırım'ın sol bacağına silah atmış, daha sonra rasgele havaya ateş etmeye başlamışlardı. Bu sırada kavgayı merak ederek oturduğu Çınar Apartmanı'nın balkonuna çıkan Hüseyin Demiryılmaz , Burhan D'nin tabancasından çıkan kurşunlardan birine hedef olmuştu. Demiryılmaz, kalbine isabet eden kurşun nedeniyle olay yerinde yaşamını yitirmişti. 
     Olaydan sonra operasyon başlatan polis, Burhan D'yi gözaltına almıştı. Otomobilde bulunan ve olaydan sonra kaçan diğer iki kişi henüz bulunamadı. 
     
</TEXT>
</DOC>
