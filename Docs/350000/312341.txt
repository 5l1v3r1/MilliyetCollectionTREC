<DOC>
<DOCNO> 312341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko04.html </URL>
<DATE> 2005/02/04/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ocak'ta enflasyonu YTL'ye yatırım yapanlar yendi 
</HEADLINE>
<TEXT>

     Ocak ayında YTL cinsinden tasarruf araçlarına yatırım yapanlar enflasyonu yendi. Kamu kağıtlarında geçen ay yüzde 1.2-2.3, YTL mevduatta yüzde 0.9-1 reel getiri oluştu. Borsa'nın reel getirisi yüzde 8.8'i buldu. Euro, dolar ve altın yatırımcısı ise kayıpla karşılaştı. 
     ANKA'nın, tüketici fiyatlarında yaşanan yüzde 0.55 oranındaki artışı dikkate alarak yaptığı hesaplamaya göre, ocak ayında YTL'ye yatırım yapanlar enflasyonun üzerinde getiri sağladı. Kamu kağıtlarında geçen ay nominal olarak yüzde 1.7-2.8 oranında getiri oluştu. Buna göre kamu kağıtlarının reel getirisi yüzde 1.2-2.3 oldu. 
     Kamu kağıtlarına yatırım yapanlar, yıllık bazda da yüzde 25.2-32.5 oranında nominal getiri sağladı. Aynı dönem için yüzde 9.23 olan enflasyondan indirgendiğinde, kamu kağıtlarına yatırım yapanların yüzde 14.6 ile yüzde 21.3 oranında reel kazanç sağladığı belirlendi. 
     
     YTL MEVDUAT DA KAZANDIRDI 
     YTL cinsinden mevduatlara yatırım yapanlar, ocak ayında yüzde 0.9-1 oranında reel kazanç elde etti. 
     YTL mevduatın son bir yıldaki reel getirisi ise yüzde 10.5 ile yüzde 13.5 arasında oluştu. 
     
     BORSA'DAN YÜKSEK REEL GETİRİ 
     En yüksek reel getiri Borsa'da oluştu. Borsa'ya yatırım yapanların reel bazda geçen ayki getirisi yüzde 8.8'i buldu. 
     Borsa, son bir yıl itibariyle de en yüksek getiriyi sağlayan tasarruf aracı oldu. Yıllık bazda Borsa'nın reel getirisi yüzde 45.2 olarak gerçekleşti. 
     
     DÖVİZ KAYBETTİRDİ 
     Döviz yatırımcısı ise zarara uğradı. Euroya yatırım yapanlar geçen ay yüzde 5.7, dolara yatırım yapanlar yüzde 1.1, İngiliz Sterlini'ne yatırım yapanlar yüzde 3.5, Japon 
     Yeni'ne yatırım yapanlar yüzde 2.1 oranında reel kayıpla karşılaştı. 
     Son bir yıllık dönemde euroda yüzde 4.4, dolarda yüzde 9, sterlinde yüzde 5.3, yende yüzde 3.2 reel kayıp oluştu. 
     
     ALTIN YATIRIMCISI DA ZARARDA 
     Altın yatırımcısı da enflasyona yenildi. Altına yatırım yapanlar, ocak ayında reel bazda yüzde 4 oranında kayıpla karşılaştı. 
     Altının son bir yıldaki reel kaybı ise yüzde 3.2 oranında gerçekleşti. 
     
</TEXT>
</DOC>
