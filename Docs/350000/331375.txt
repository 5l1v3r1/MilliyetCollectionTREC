<DOC>
<DOCNO> 331375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun23.html </URL>
<DATE> 2005/04/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'Uluslararası' çöp yolsuzluğu... 
</HEADLINE>
<TEXT>

     Hollanda'nın Rotterdam Limanı'nda, İngiltere'den kaçak olarak getirilen ve Çin'e gönderilmek üzere konteynerlere yüklenen 1600 ton ev atığı ortaya çıkarıldı. 
     Yasadışı yapılmak istenen çöp taşımacılığı, Hollanda Çevre Bakanlığı uzmanlarının kontrolleri sırasında belirlendi. 
     Bakanlıktan verilen bilgiye göre, kaçak taşımacılık geçen ay ortaya çıkarıldı. Hollanda'da bugüne kadar ortaya çıkarılan en büyük kaçak taşımacılığa konu olan çöpler, tekrar İngiltere'ye gönderildi. 
     İngiltere'nin en büyük çöp işleme şirketlerinden Grosvenor Waste, ev çöpünü sıkıştırarak kamyonlarla Rotterdam'a gönderdi ve burada toplam 60 konteynere yüklendi. Rotterdam Limanı'nda yük, eski kağıt olarak gösterildi. Ancak uzmanların denetimi sırasında, eski kağıt olarak gösterilen paketler, fazla kokmasından kuşkulanılarak incelemeye alındı. Yapılan incelemede, yükün eski kağıt değil, sıkıştırılmış ev çöpü olduğu görüldü. Yükün içeriğinde pil, temizlik maddesi kutuları, plastik torba, teneke kutu, yiyecek paketi ve atıkları gibi evlerden çıkan çöp olduğu görüldü. 
     Yükün Çin'e gönderilmesinden İngiltere, Hollanda ve Çinli yetkililerin haberdar olmadığı da belirtildi ve çöpü yasadışı yollarla dışarıya göndermek isteyen çöp işleme şirketi hakkında, İngiltere hükümeti nezdinde girişimde bulunulduğu kaydedildi. 
     Bu arada yine İngiltere'den Hollandalı iki şirket aracılığıyla Almanya üzerinden Endonezya'ya 19 konteyner dolusu yasadışı atık gönderildiğinin belirlendiği ve ilgili şirket hakkında işlem başlatıldığı bildirildi. 
     Hollanda Çevre Bakanlığı'na göre İngiltere, son dönemlerde ülkesinde çöp tarifelerindeki fiyat artışına bağlı olarak, gelişmekte olan ülkelere aracı kuruluşlarla daha çok atık göndermeye başladı. 
     
</TEXT>
</DOC>
