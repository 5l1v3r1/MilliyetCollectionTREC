<DOC>
<DOCNO> 339917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo27.html </URL>
<DATE> 2005/05/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
14 Anadolu kulübü, ortak mağazalar zinciri açacak... 
</HEADLINE>
<TEXT>

     Birinci Süper Futbol Ligi Kulüpler Birliği Vakfı, İstanbul’da toplandı. 
     Radisson SAS Otel’de gerçekleştirilen ve yaklaşık 2 saat süren toplantıdan sonra bir açıklama yapan Birinci Süper Futbol Ligi Kulüpler Birliği Vakfı Başkanı İlhan Cavcav, Anadolu kulüpleri olarak ürünlerini tek bir elden pazarlayacakları bir anonim şirketi kurma kararı aldıklarını söyledi. 
     Cavcav, Birinci Süper Futbol Ligi’ndeki 4 büyük kulübün dışındaki 14 kulüp olarak kuracakları bir anonim şirket üzerinden spor 
     malzemelerini pazarlama kararı verdiklerini dile getirerek, "Her şehirde ayrı bir mağaza açarak bir zincir oluşturacağız. Bu konuda hemfikir olduk. Kulüplerimize artı bir gelir kaynağı sağlama açısından bu anlaşmanın ve beraberliğin geleceğimiz için büyük yarar sağlayacağına inanıyoruz" dedi. Futbol Federasyonu’nun yeni Merkez Hakem Kurulu oluşturma çalışmalarına değinen İlhan Cavcav, "Federasyon şu an bu konuda yoğun bir çalışma içinde. O hususta kulüpler olarak, kamuoyu olarak bazı sıkıntılarımızın olduğu herkesçe malum. Federasyonumuzun bu yönde en iyi şekilde karar alacağına inanıyoruz. Kendilerine de bu görüşlerimizi aynen ilettik" diye konuştu. Ayrıca, MHK’nın geçersiz sayılması nedeniyle düşme hattındaki bazı kulüplerin ligin iptali yönünde dava açacakları demeçlerinin hatırlatılması üzerine ise Cavcav, şunları söyledi "Bu konu bizim gündemimize gelmedi. Tabii ki ligden düşme, Allah kimsenin başına vermesin kolay bir olay değil. Ama ligimizin statüsü gereği 3 takım düşecek, 3 takımda da çıkacak. Ben uzun yıllardır yönetici olduğum için her sene küme düşen takımların federasyon, spor bakanlığı nezdinde küme düşmenin kaldırılması için çalışmalarda bulunduklarını biliyorum. Böyle olursa bizim Süper Lig’i 40 takımla falan oynamamız gerekir. Düşen takım ölüme gitmiyor. Yeniden çıkma imkanı kendi ellerinde. Tabii mahkemeye başvururlarsa nasıl bir sonuç çıkar bilemem." 
     
</TEXT>
</DOC>
