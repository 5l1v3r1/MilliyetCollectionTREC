<DOC>
<DOCNO> 342265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo24.html </URL>
<DATE> 2005/05/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray'da Hasan Şaş ile Orhan'ın durumu şüpheli... 
</HEADLINE>
<TEXT>

     Birinci Süper Futbol Ligi’nde hafta sonu Gençlerbirliği’ni konuk edecek olan Galatasaray, hazırlıklarını sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri’nde gerçekleştirilen ve yaklaşık 1,5 saat süren çalışma basın mensuplarına kapatıldı. 
     Fenerbahçe maçında forma giyen oyuncuların ilk 1 saatlik bölümde pas çalışması ve çift kale maçın ardından idmanı bıraktıkları, diğer futbolcuların ise ek olarak taktik ve şut çalışması yaptıkları kaydedildi. 
     Sarı-kırmızılıların çalışmasına, tedavi için İsviçre’ye giden Hakan Yakın ile sakatlıkları bulunan Orhan ile Hasan Şaş katılmazken, arka adalesindeki ağrıları nedeniyle dün antrenmana katılamayan Cihan’ın ise bugün takımdaki yerini aldığı öğrenildi. 
     Gençlerbirliği maçı için yarın kampa girecek olan sarı-kırmızılılar, akşam yapacakları antrenmanla hazırlıklarını tamamlayacak. 
     
     SAKATLARIN DURUMU 

     Galatasaray’da Fenerbahçe karşılaşmasında sakatlanan oyunculardan Cihan bugün çalışmada yer alırken, Orhan ve Hasan Şaş’ın tedavisi ise yoğun bir şekilde sürüyor. 
     Kulüp doktoru Murat Çevik, sağ dizinde ödem tespit edilen Hasan’ın tedavisinin sürdüğünü belirterek, "Gençlerbirliği maçına yetişmesi zor gibi görünüyor. Ama biz maç saatine kadar onu hazır hale getirmeye çalışacağız" dedi. 
     Çevik, üst adalesinde ağrıları nedeniyle dünkü çalışmaya katılamayan Orhan’ın MR’ını çektiklerini belirterek, "Orhan’ın üst adalesinde de ödem tespit ettik. Onun da Gençlerbirliği maçında oynayamama ihtimali var, ancak durumu Hasan Şaş kadar ciddi değil" şeklinde konuştu. 

     
</TEXT>
</DOC>
