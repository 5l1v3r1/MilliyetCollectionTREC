<DOC>
<DOCNO> 307262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur25.html </URL>
<DATE> 2005/01/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sarıyer cinayeti zanlıları Adliye'ye sevkedildi... İşte polis açıklaması 
</HEADLINE>
<TEXT>

     Sarıyer'deki cinayet olayına ilişkin gözaltında bulunan 9 kişi, Sarıyer Adliyesi'ne sevk edildi. 
     Asayiş Şube Müdürlüğü Cinayet Büro Amirliği'ndeki sorgu ve işlemleri tamamlanan 9 kişi, elleri kelepçeli olarak şubeden çıkarıldı. 
     Yoğun güvenlik önlemleri altında 2 ayrı zırhlı araca konulan Metin T'nin de aralarında bulunduğu 9 kişi, Sarıyer Adliyesi'ne götürüldü. 
     Sarıyer Adliyesi'ne getirilen zanlılar için burada da geniş güvenlik önlemleri alındığı görüldü. 
     Adliye binası ve girişindeki caddede Çevik Kuvvet Şube Müdürlüğü'ne bağlı ekipler tarafından önlem alınırken, adliye binasına girişe kimlik kontrolünün ardından izin veriliyor. 
     Çevre binalarda da, eli silahlı polislerin görev yaptığı dikkat çekti. 
     
     POLİS AÇIKLAMASI 
     Öte yandan, Asayiş Şube Müdürlüğü'nde Sarıyer cinayetine ilişkin olarak dağıtılan basın bülteninde, 3 Ocak 2005 günü Sarıyer Cumhuriyet Mahallesi Okul Caddesi 12 numaradaki ikamette, 4 kişinin tabancayla öldürülmüş olarak bulunduğu hatırlatıldı. 
     Aynı aileden 3 kardeşin kullandığı, kayıp olan 2 aracın 10 Ocak 2005 günü Bakırköy'de terkedilmiş olarak bulunduğu belirtilen açıklamada, araçlardan birinin bagajındaki 3 kardeşin cesetleri üzerinde yapılan incelemede tabancayla öldürüldüklerinin anlaşıldığı bildirildi. 
     Açıklamada, öldürülmüş olarak bulunan 3 kardeşin işyeri komşusu olduğu bildirilen bir kişinin, 11 Ocak 2005 günü, Silivri'de kendisine ait otomobil içerisinde tabancayla intihar ettiğinin belirlendiği kaydedildi. 
     Olayla ilgili yapılan çalışmalarda, toplam 16 kişinin gözaltına alındığı, 7 kişinin olayla ilgilerinin bulunmadığı gerekçesiyle serbest bırakıldığı belirtilen açıklamada, yakalanan kişilerin üzerlerinde ve gösterdikleri yerlerde ele geçirilen malzemeler hakkında şu bilgiler verildi 
     ''2 adet tabanca, 1 adet kurusıkı tabanca, 1 adet evden gasp edilip kesici alet ile açılan çelik para kasası, bir adet spiral makinesi ve taşı çelik kasayı açmakta kullanılan , olayda kullanılan 2 adedi maktullere ait 3 araç, çelik kasadan elde edilerek bozdurulan altınların parası olan 2 bin 500 ABD doları.'' 
     
     ''YAKALANACAĞI ENDİŞESİ...'' 
     Açıklamada, gasp edilen kasadan çek, senet, bir miktar altın ve dövizin alındığı, gasp edilen çekleri kırdığı için olayın ortaya çıkarak yakalanacağı endişesine kapılan şahsın intihar ettiği bildirildi. 
     Olayda kullanılan susturucu takılmış silahların intihar eden şahıs tarafından kaybedildiği belirtildi. 
     Olay Yeri İnceleme ve Kimlik Tespit İnceleme Şube Müdürlüğü tarafından olay yerinde toplanan materyallerin, İstanbul Kriminal Polis Laboratuvarı'nca incelendiği, yakalanan şüpheli şahısların olayla irtibatlarını kuran yeterli delil tespit edilerek, ifadelerin de desteğiyle olayın aydınlatıldığı açıklandı. 
     
</TEXT>
</DOC>
