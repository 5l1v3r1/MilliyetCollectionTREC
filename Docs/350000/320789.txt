<DOC>
<DOCNO> 320789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur01.html </URL>
<DATE> 2005/03/04/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
İrtibat kesilen askeri uçağın aranmasına sis nedeni ile ara verildi 
</HEADLINE>
<TEXT>

     Karabük üzerindeyken irtibat kesilen F-16'yı arama çalışmalarına, kar yağışı ve sis nedeniyle ara verildi. 
     Karabük Valisi Cemalettin Sevim, Orman İşletme Müdürlüğü'ne bağlı Çiğdemler Tomruk Deposu'nda oluşturduğu karargahta, yaptığı açıklamada, Gölören Köyü'de jandarma, sivil savunma, orman teşkilatı, amatör telsizciler ile gönüllü köylüler tarafından sürdürülen arama çalışmalarına, kar yağışının yanı sıra sis ve gece görüş mesafesinin düşük olmasından dolayı saat 23.00'ten sonra ara verildiğini söyledi. 
     Ekiplerin, uçağı arama çalışmalarına yarın saat 09.00'dan itibaren yeniden başlayacaklarını anlatan Sevim, şöyle dedi 
     ''Bölgede şiddetli kar yağışı mevcut. Kar yağışından kapalı olan belirli orman yollarını açma çalışmalarına, sabah saatlerinden itibaren yeniden başlanacak. Sinyallerin alındığı bölge üzerindeki koordinatlara ulaşmamıza rağmen, henüz sonuç alamadık. Aldığımız sinyaller doğrultusunda, talepte bulunduğumuz kar motosikletlerinin desteğiyle merkeze bağlı Kulat köyünde de aramalara hız vereceğiz. Gelişmeleri yakından takip etmek ve ekipleri yönlendirmek amacıyla, Valilik binasında 'kriz masası' oluşturduk.'' Ankara Akıncı 4'ncü Ana Jet Üs Komutanlığı'ndan eğitim uçuşu için kalkış yapan F-16 ile irtibat, Karabük'ün Yenice İlçesi üzerinde kesilmişti. 
     
</TEXT>
</DOC>
