<DOC>
<DOCNO> 306766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo04.html </URL>
<DATE> 2005/01/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çulcu Sorunlarımızı kamuoyu önünde tartışırsak güvenilirliğimiz zedelenir 
</HEADLINE>
<TEXT>

     Türkiye Faal Futbol Hakemleri ve Gözlemciler Derneği TFFHGD Genel Başkanı Mustafa Çulcu, ''Sorunlarımızı kamuoyu önünde tartışmamız durumunda, rencide olmamızın yanı sıra güvenirliliğimiz de zedelenir'' dedi. 
     Çulcu, TFFHGD Zonguldak Şubesi'nce düzenlenen Hakem Balosu'nda yaptığı konuşmada, medyanın önünde iç sorunların tartışılmasının kendilerini çok üzdüğünü, sıkıntılarını dışarı aktarmadan çözmelerinde yarar olduğuna inandığını söyledi. 
     Türk hakemliğini daha ileri noktalara taşıyacak sağlam ve güvenilir kuruluş olduklarını belirten Çulcu, şöyle dedi 
     ''İç meselelerimizi kendi içimizde çözelim ve dışarı malzeme vermeyelim. Sorunlarımızı kamuoyu önünde tartışmamız durumunda, rencide olmamızın yanı sıra güvenirliliğimiz de zedelenir. Kavgamızı içerde, görevimizi dışarıda layıkıyla yapalım. Kişisel menfaatlerin kurumsal menfaatlerin altında olduğunun bilinmesini arzu ediyorum. Bundan dolayı kavgalarımıza son verelim ve icraatlarımızı sağlıklı şekilde üst düzeylerde yapalım. Sokaktaki kadınların ve mahalledeki çocukların kavgasını, AB müzakere görüşmesini ve tribün terbiyesini bile bizim verdiğimiz kararlara bağlıyorlar. Biz olmasaydık Türkiye ne yapacaktı, merak ediyorum.'' Birinci Süper Lig hakemlerinden Cem Papila da 2005'te kendisine FIFA kokartı verilmesinin mutluluğunu yaşadığını, 9 Şubat'ta da İsrail ve Hırvatistan A milli takımları arasında oynanacak özel maçı yöneteceğini belirtti. 
     Zonguldak Valisi Yavuz Erkmen'in, dünyaca ünlü Devrek bastonu hediye ettiği Çulcu, Papila ve bir diğer hakem Selçuk Dereli'ye, çeşitli dernek yöneticileri tarafından da madenci heykeli verildi. 
     Baloda Çulcu, Papila ve Dereli, çalınan müzik eşliğinde oynayarak eğlendi. 
     
</TEXT>
</DOC>
