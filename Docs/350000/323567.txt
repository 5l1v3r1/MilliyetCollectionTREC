<DOC>
<DOCNO> 323567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/ygokce.html </URL>
<DATE> 2005/03/14/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sevginin zaferi 
</HEADLINE>
<TEXT>



Rıza Çalımbay'ın Ankara'da sahaya sürdüğü on bir, sakatlardan sonra elde kalan kadroyla oluşturduğu zorunlu bir hücum timiydi. Beşiktaş'ta savunmayı güçlendirirken oyunun hücum yönünü ihmal ettiği için eleştirilen Rıza Çalımbay, Ahmet Dursun, Ahmed Hassan ve İbrahim Akın'la gerçekten maçı kazanmayı kafasına koymuş ve buna göre oyun planlamıştı. Ancak evdeki hesap başlangıçta çarşıya uymadı. Ankaraspor'un topa sahip olan ve hızlı ataklarla gol kovalayan iki Brezilyalısı Tita ve Jaba, iki hızlı atakta Çalımbay'ın gözbebeği Koray'ı açık düşürdüler. İlkinde Tita'nın penaltısı, ikincisinde de Jaba'nın kafa golü Kartal'a soğuk duş etkisi yaptı. 
Çalımbay ilk kez iyi bir kenar yönetimi göstererek ilk müdahalesini Çağdaş'ı çıkarıp, yerine Okan'ı alarak yaptı. Ali Güneş, kale önüne çekildi. Sağ kanada Okan yerleşti. İbrahim Üzülmez'in özlenen ve nihayet gerçekleşen iyi ortasıyla buluşan İbrahim Akın, Beşiktaş'ın hem gol perdesini, hem de galibiyet yolunu açan adam oldu. Okan'ın, Ahmet Dursun'a yaptığı nefis asist beraberliği getirdi. Tümer'in frikiğinde Ahmed Hassan arka direkte harika bir kafa vuruşuyla galibiyeti buldu ve sahanın en çalışkan oyuncularından Ahmed Hassan güne noktayı koydu. 

Coaching örneği 
Sırası gelince eleştirdiğimiz Rıza hocayı, öncelikle yaptığı değişikliklerden dolayı kutlamalıyız. Tıpkı kendi futbol oynadığı yıllarda çokça yaşadığı gibi Beşiktaş iki farklı yenilgiden çıkıp maçı iki farkla kazandı. Çağdaş'ın yerine Okan'ı, Tümer'in yerine Ahmet Yıldırım'ı ve Ahmet Dursun'un yerine de Tayfun'u alarak oyunun hem hücum, hem savunma dengesini yeniden kendi hedefi doğrultusunda oluşturarak gerçekten iyi bir coaching örneği verdi. 
Şimdi soru şu Acaba Çalımbay Pancu'lu, Ronaldo'lu, Sergen'li ve Carew'li bir kadro ile Ankara'ya gitseydi, oyunu nasıl kurardı Yanıtını önümüzdeki haftalarda Çalımbay verecek. Şimdilik şunu söyleyebiliriz Ahmed Hassan, İbrahim Akın, Ahmet Dursun ve Okan zaman zaman unutulan, ihmal edilen yok sayılan adamlardı. Hiçbiri küsmedi ve kalplerinin tüm sıcaklığıyla formalarını ıslattılar. Bu herşeyden önce sevginin zaferi. Onları kutlamalıyız. 



</TEXT>
</DOC>
