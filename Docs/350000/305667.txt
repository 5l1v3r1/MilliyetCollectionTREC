<DOC>
<DOCNO> 305667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo15.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yazılı kriz 

SÜREYYA Ayhan Kop'un yapılacak ikinci duruşması öncesinde Rumen WADA görevlilerinin yazılı ifadelerinin Ceza Kurulu'na ulaşmaması kriz karattı. Doping kontrolüne girmediği gerekçesiyle yargılanan Süreyya'nın cezası yarın görüşülecek. 

Başaran finalde 

AVUSTRALYA'DA süren 20. Dünya İşitme Engelliler Yaz Oyunları'nda, serbest güreşte 55 kiloda Niyazi Başaran, finale kaldı. Diğer güreşçimiz Erkan Karataş, 60 kiloda yarı finale çıktı. Futbolda ise ekibimiz İngiltere'ye 4-1 mağlup oldu. 

Tecrübe kazandı 

2009 Kış Üniversite Oyunları seçiminde ev sahipliğini Çin'in Harbin kentine kaptıran Erzurum, tecrübe ve tesis eksikliğinin kurbanı oldu. Innsbruck'taki seçime katılan Başbakan Yardımcısı Mehmet Ali Şahin, Türkiye'yi kış sporlarından ilgi odağı haline getirmeye kararlı olduklarını belirterek "Bu bir süreçtir. Tesis eksiğimizi gidereceğiz" dedi. 

Siyavuş anıldı 

TÜRK basketbolunun önemli isimlerinden Aydan Siyavuş, ölümünün 7. yılında mezarı başında anıldı. Zincirlikuyu Mezarlığı'nda yapılan anma törenine Basketbol Federasyonu Başkanı Turgay Demirel, Milli Takımlar Genel Menajeri Doğan Hakyemez ile ailesi, dostları ve basketbol camiasından bir çok isim katıldı. 

Son dönemeç 

İLK kez bu yıl Formula 1'e ev sahipliği yapacak olan İstanbul Otodrom Pisti'nin yüzde 90 tamamlandığı açıklandı. Haziran 2005'e hizmete girecek tesiste, İstanbul Grand Prix'i dışında çeşitli organizasyonlar da düzenlenecek. 

Güneş'in jesti 

BAYANLAR voleybolda Avrupa Şampiyonlar Ligi'nde bugün Vakıfbank Güneş Sigorta ile karşılaşacak olan Uralochka Ekaterinburg'un iki Kübalısı Barros ve Ruiz, vize sorunu nedeniyle takımla birlikte gelemedi. İki oyuncu, ekibimizin jestiyle izin alabildi ve dün gece geç saatlerde İstanbul'a ulaştı. 

Potada bugün 

EUROLEAGUE 
A GRUBU 
Zagreb - Hırvatistan 
21.40 Cibona Zagreb-E.Pilsen Skyturk Canlı 

Hentbolda bugün 

Ank. Cebeci Hentbol Salonu 
19.00 Türkiye - Makedonya 

Kayyum talebi 

MHK seçimlerinde Sabri Çelik'in rakibi olan Kemal Ulusu, dün Ankara 17. Asliye Hukuk Mahkemesi'ne başvurdu, kurulun faaliyetlerine tedbir konulması ve kayyum atanmasını talep etti. Ulusu dilekçesinde hemen tedbir konmasını isterken, olaya müdahale eden federasyon hukukçuları bunu engelledi. 

Laz Ahmet 

RİZE Birinci Amatör Futbol Ligi'nde mücadele veren Çayelispor, Kartal Yakacık'tan, Nijeryalı Ahmet Tijani Moudi'yi transfer etti. Lazca birkaç kelime öğrenen futbolcuya ilçe halkı, "Laz Ahmet" adını taktı. 

Gençler süper 

18 Yaş Genç Milli Takımı, Belçika ile İzmir'de oynadığı hazırlık maçını 7-0 kazandı. Ay - Yıldızlı ekibin gollerini Ergin 2 , Mülayim, Arda, Koray 2 ve Adem attı. İki takım yarın bir kez daha karşı karşıya gelecek. 

Malatya'dan Yunus jesti 

MALATYASPOR, golcü oyuncusu Yunus'u, Diyarbakırspor'a bedava verdi. Diyarbakır Başkanı Ahmet Göksu, "Bu davranışı nedeniyle camia olarak Malatyaspor Başkanı Hikmet Tanrıverdi'ye teşekkür ediyoruz. Büyük bir dostluk örneği sergiledi" diye konuştu. 

Yusuf Şimşek İran yolcusu 

İRAN'IN Pas takımının teknik direktörlüğünü üstlendikten sonra Türkiye'den oyuncu alacağını açıklayan Mustafa Denizli'nin ilk tercihinin eski öğrencisi Yusuf Şimşek olduğu öğrenildi. Sezona Ankaraspor'da başlayan, ancak devre arasında kulüp bulması istenen tecrübeli oyuncunun önümüzdeki günlerde İran'a gideceği ve Pas ile masaya oturacağı belirtildi. 


</TEXT>
</DOC>
