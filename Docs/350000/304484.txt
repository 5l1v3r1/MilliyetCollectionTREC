<DOC>
<DOCNO> 304484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur62.html </URL>
<DATE> 2005/01/07/ </DATE>
<TIME> 21.24 </TIME>
<AUTHOR>  </AUTHOR>
<HEADLINE>
K.Maraş'ta otobüs devrildi 2 kişi öldü, 31 yaralı var 
</HEADLINE>
<TEXT>

     Kahramanmaraş'ta 2 kişinin öldüğü trafik kazasında, 31 kişi yaralandı. 
     Emin Bektaş'ın kullandığı Adıyaman'da faaliyet gösteren Gülaras Firması'na ait 02 KC 403 plakalı yolcu otobüsü, Mersin-Adıyaman seferini yaptığı sırada Kahramanmaraş'ın Türkoğlu İlçesi'ne bağlı Beyoğlu Beldesi'nde şarampole yuvarlandı. 
     Kazada, Hasan Kaya 63 ile henüz kimliği belirlenemeyen 1 kişi öldü. Yaralanan 31 kişiden 10'u kaza yerinde tedavi edilirken, 21'i Kahramanmaraş'taki hastanelere kaldırıldı. Yaralılardan Ramazan Koyuncu 40 , İzzet Delice 35 ve Orhan Duran'ın ameliyata alındıkları ve durumlarının ciddi olduğu belirtildi. 
     Vali İlhan Atış, saat 19.15 sıralarında meydana gelen kazada yaralananların üniversite, SSK ve devlet hastanelerinde tedavilerinin sürdüğünü belirtti. 
     İlk belirlemelere göre, kazanın sürücünün dikkatsizliğinden kaynaklandığının tespit edildiğini kaydeden Atış, kazada hayatını kaybeden ve yaralanan yolcuların kimlik belirleme çalışmalarının sürdüğünü ifade etti. 
     Vali Atış, kaza nedeniyle kapanan Osmaniye-Kahramanmaraş karayolunun da kurtarma çalışmalarından sonra tek şerit olarak ulaşıma açıldığını bildirdi. 
     
</TEXT>
</DOC>
