<DOC>
<DOCNO> 306462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko39.html </URL>
<DATE> 2005/01/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Babacan 2004'te Özelleştirme İdaresi'nden aldığımız para sıfır... 
</HEADLINE>
<TEXT>

     Devlet Bakanı Ali Babacan, geçen yıl bütçe geliri anlamında Özelleştirme İdaresi'nden para almadıklarını belirterek, ''Niye derseniz, topladıkları para borçlarına bile yetmedi. Borç ödüyorlar'' dedi. 
     Devlet Bakanı Babacan, 2005 yılı Finansman Programı'na ilişkin düzenlediği basın toplantısında, basın mensuplarının sorularını da yanıtladı. 
     ''Yapısal reformlar nedeniyle oluşacak gecikmenin finansman programını nasıl etkileyeceği'' konusunda Babacan, etkilemeyeceğini belirtti ve burada yapılacak işlerin belli olduğunu, bunların bir ay önce ya da sonra yapılmasının sonucu etkilemeyeceğini vurguladı. 
     2001-2002 yıllarındaki IMF-Türkiye ilişkileri ile bugünkü ilişkileri ayrı kefeye koymak gerektiğini söyleyen Babacan, artık heyetlerin geliş gidişinin olay olduğu, toplantılarda neler konuşulduğunun gündemde tutulduğu dönemlerin geride kaldığını ifade etti. 
     Bunun yanında, yapısal reformların IMF ile ilişkilerde 6 ay 1 sene daha gündemde olacağını, programın 2'inci ve 3'üncü yıllarında, artık yapısal reformların daha çok AB ile bir ölçüde de Dünya Bankası ile yürütüleceğini anlatan Babacan, ''yani yapısal reformlar, stand içeriği olmaktan yavaş yavaş çıkacak'' diye konuştu. 
     ''Danıştay İdari Dava Daireleri Genel Kurulu'nun İmar Bankası'ndan hazine bonosu alanlara ödeme yapılmasına'' yönelik kararına ilişkin soruya karşılık da Babacan, ''hukukçularımız inceliyor'' dedi. Bu konunun hukuki boyutunun önemli olduğunu vurgulayan Babacan, maddi boyutu üzerinde durmaya değer görmediğini ifade etti. 
     
     MAASTRICHT KRİTERLERİNE UYUM 
     ''Maastricht Kriterlerine ne zaman uyumun sağlanacağına'' yönelik bir soru üzerine Babacan, ''2006 yılılnda ilk Maastrict kriterini inşallah tutturuyoruz. Bütçe açığının GSMH'ya oranı yüzde 3'ün altına düşüyor. 2007'de de borç stoğumuzla ilgili kriteri tutturuyoruz. Yani borç stoğumuzun GSMH'ya oranı yüzde 60'ın altına iniyor... Arkasından enflasyonda, onun arkasından da faizlerde çok kısa bir zamanda, yani AB'ye üyelik tarihinden çok çok önce inşallah Maastrich kriterlerini yakalamış olacağız'' diye konuştu. 
     Esnaf ve çiftçi kredilerinin maliyetine ilişkin soruya karşılık da Babacan, Halk Bankası ve Ziraat Bankası kanalı ile kullandırılan sübvansiyonlu kredilere dönük sübvansiyon rakamının bütçeye konduğunu hatırlattı. 
     Bütçe hedeflerinin çok ciddi olduğunu kaydeden Babacan, ''iki senedir bunları yaptık, 3'üncü, 4'üncü ve 5'inci yıllarda da yapacağımızdan kimsenin kuşkusu olmasın''dedi. 
     Mevcut stand-by'ın süresinin 5 Şubat'a uzatıldığı, yapısal reformlarda bir kayma olması durumunda aradaki boşluğun ne olacağına ilişkin soruya karşılık Babacan, eski stand-by'ın yeni stand-by ile iptal edilmiş olacağını kaydetti ve esprili biçimde ''Korkmayın, boşluğa falan düşmeyiz. Bir şey olmaz yani'' dedi. 
     
     ÖZELLEŞTİRME 
     Özelleştirmeden geçen yıl 1.5 milyar dolar gelir elde edildiği, bunun ne kadarının Hazine'nin kasasına girdiği yönündeki soruya karşılık da Babacan, ÖİB'nin borçlu bir kurum olduğunu belirterek, özelleştirme programında yer alan kuruluşların bir kısmının yıllardır zarar ettiğini ve bunların borçlanarak karşılandığını hatırlattı. Babacan, şöyle devam etti 
     ''Bizim 2004 yılı içerisinde, bütçe geliri anlamında Özelleştirme İdaresi'nden aldığımız para sıfır. Niye derseniz, topladıkları para borçlarına bile yetmedi. Borç ödüyorlar. Kaldı ki daha önemli miktarda borçları sözkonusu. Yani özelleştirme geliri geliyor ama bir yandan da zarar eden kuruluşlara o paraları harcıyorlar... 2005 yılı programına konulan bu 1.5 milyar YTL, 2005 yılı içerisinde borçlarından artırıp da bütçe geliri olarak yazılabilecek bir rakam, biz bunu ümit ediyoruz.'' 
     
     BAŞMÜZAKERECİ 
     Bu arada ''AB ile müzakerelerde siz Başmüzakereci olmak istiyor musunuz'' sorusuna karşılık Babacan, ''Bu soruların bana yöneltilmesini doğru bulmuyorum, çünkü bu konuda karar verecek kişi en sonunda Sayın Başbakanımızdır'' dedi. 
     Yapısal reformlardaki gecikme nedeniyle IMF'ye ne gerekçe sunulduğu yönündeki soru ise Babacan, ''Bu konular niye şu tarihte değil de bu tarihte oluyor diye kimseye hesap verecek durumumuz yok'' şeklinde yanıtladı. 
     
     YENİ BORÇLANMA ARAÇLARI 
     Yeni borçlanma araçlarına ilişkin Babacan, bunların bazıları için yasal düzenleme gerektiğini, bazılarında ise böyle bir şeye ihtiyaç duyulmayacağını anlattı. 
     Varlığa dayalı menkul kıymetler konusundaki yasa tasarısının geçtiğimiz günlerde Başbakanlığa gönderildiğini anlatan Babacan, bunun Şubat ayı içerisinde Meclis'te görüşülebileceğini kaydetti. 
     Babacan, gelir ortaklığı senedi gibi yeni enstrumanların ise piyasa talebi ve şartları ile ilgili bir konu olduğu kaydetti. 
     
     KABİNE DEĞİŞİKLİĞİ SENARYOLARI VE PİYASALAR 
     ''Kabine değişikliği senaryolarının piyasalarda bir stres yaratıp yaratmadığı'' yönündeki soru üzerine Babacan, 3 yıllık detaylı bir program açıkladıklarını ve yapısal reformlar konusunda detaylı açıklamaların yapıldığını hatırlattı ve ''açıklanan tüm politikalar, tüm yaklaşımlar, kişiler ya da kurumlarla daim olan politikalar değil. Bunlar, AK Parti iktidarının politikalarıdır'' dedi. 
     TMSF'nin borçlarının silinmesine ilişkin soru üzerine Babacan, Fona devredilen özel bankaların açıklarının kapatılması için, TMSF'ye özel tertip iç borçlanma kağıdı verildiğini, bunun Fon'un borcu olarak göründüğünü kaydetti. 
     Ancak Fon'un, bankalardan alacaklarının yüzde 100'ünü alamayacağını açıkladığını hatırlatan Babacan, şöyle devam etti 
     ''Yani hiç kimse, TMSF'nin Hazine'ye olan borcunun tamamını kapatabileceğini beklemesin. Bu borcun bir kısmı ödenecektir. Bir kısmı kapatılamayacaktır... Bankaların açık pozisyondan kaynaklanan bir zararı olmuştur. Bunu da banka sahiplerinin hortumladığı bir para gibi de düşünmemek lazım... Tahsil edebileceği tutarı Hazine'ye ödeyecektir. Tahsil edemeyeceğim dediği tutarları, Hazine ile TMSF arasındaki borç alacak ilişkisi tabii ki çözümlenecektir. Yani ilelebet bu kurumumuzun üzerinde de böyle bir borç yükü ile devam etmesi kurumumuz açısından da doğru değildir. Bu konudaki detaylı teknik çalışmalar önümüzdeki dönemde yapılacaktır.'' ''Borç silinmesinden mi bahsediyorsunuz'' şeklindeki soruya karşılık Babacan, ''Karşılıklı olarak görüşüp, borç ve alacak sorunun çözümlenmesinden bahsediyorum. Hazine Müsteşarımız ile TMSF Başkanımız oturacak, anlaşacaklar'' cevabını verdi. 
     
</TEXT>
</DOC>
