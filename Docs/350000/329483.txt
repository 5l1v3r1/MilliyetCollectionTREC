<DOC>
<DOCNO> 329483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas16.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Benerci Kendini Neden Öldürdü' Paris'te sahnelendi 
</HEADLINE>
<TEXT>

     İstanbul Devlet Tiyatrosu sanatçıları, Nazım Hikmet'in yazdığı ve Mehmet Ulusoy tarafından sahneye konulan ''Benerci Kendini Neden Öldürdü'' adlı tiyatro eserini, Paris'in ünlü Cartoucherie tiyatro salonunda sergiledi. 
     Diyalogların Fransızcası, tiyatronun duvarına projeksiyonla yansıtılarak, Fransız tiyatro severlerin de oyunu rahat izlenmesi sağlandı. 
     Türkiye'nin Paris Kültür ve Turizm Müşaviri Serpil Varol, oyundan sonra izleyicilere Türk mutfağının tanıtıldığı bir resepsiyon verdi. 
     Oyun, cumartesi ve pazar günleri aynı tiyatro salonunda tekrar oynanacak. 
     Türkiye'de de sergilendiğinde büyük beğeni toplayan oyun, 6. Afife Tiyatro Ödüllerinde en başarılı prodüksiyon, en başarılı yönetmen, en başarılı müzik ve en başarılı sahne tasarımı ödüllerini kazanmıştı. 
     
</TEXT>
</DOC>
