<DOC>
<DOCNO> 307054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/siy03.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalifler gözlemci istedi 
</HEADLINE>
<TEXT>


Sarıgül yanlısı milletvekilleri, Avrupa Parlamentosu Sosyalist Grubu'ndan gözlemci istedi 

SALİHA ÇOLAK Ankara 


CHP genel başkanlığı için aday olmak üzere bölge toplantılarına başlayan Şişli Belediye Başkanı Mustafa Sarıgül ve ekibi, kurultay öncesi Avrupa sol parti temsilcilerinden yardım istedi. Sarıgül yanlısı milletvekilleri, Avrupa Parlamentosu Sosyalist Grubu'na davet mektubu göndererek, parti içi demokratik sürecin işlemeyeceği yolundaki endişeler nedeniyle kurultaya gözlemci gönderilmesini istedi. CHP İstanbul Milletvekili Hasan Aydın, Avrupa'dan gözlemci gelmesinin, kurultayda genel merkez yönetiminin bazı oldubittilerine karşı engelleyici bir etkisi olabileceğini söyledi. 
29 Ocak'taki kurultay öncesi yaşanan tartışmaların, kurultayda antidemokratik uygulamalarla karşı karşıya kalabileceklerinin işaretlerini verdiğini, bu nedenle Avrupa'dan gözlemci istediklerini belirten Aydın, "Belki yabancı parlamenterler olursa genel merkez yönetimi kendine çekidüzen verir" dedi. 

Divan seçimi 
Kurultayda özellikle oylamalarda yaşanan kargaşadan yararlanan yönetimin istediği kararları hızla çıkarabildiğini savunan Aydın, kurultayın seyrini değiştirebilecek divan başkanlığı seçiminin "elleri indir - kaldır" yöntemiyle gerçekleştirilmesinden endişe duyduklarını da dile getirdi. Bu tablonun Avrupa'nın gözünde hoş olmayacağını kaydeden Aydın, "Demokratik bir ortamda, muhalif de olsa tüm seslerin duyulabilmesi, istenmeyen seslerin kısılmaması gerekiyor. Sosyalist grup gözlemci gönderirse bizim için emniyetli kurultay anlamına gelecek" dedi. 


</TEXT>
</DOC>
