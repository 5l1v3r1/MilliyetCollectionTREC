<DOC>
<DOCNO> 317920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy07.html </URL>
<DATE> 2005/02/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'liler Anti Amerikan eğilim anketi arıyor 
</HEADLINE>
<TEXT>

     ANKA 

ABD ile ilişkilerin bozulduğuna ilişkin yorum ve haberler, AKP'lileri, halktaki ABD'ye bakışı yansıtan bir anket arayışına itti. 
     ABD'li yetkililerin açıklamalarının ardından ABD ile ilişkilerin 1 Mart tezkeresi dönemindeki kadar bozulduğuna ilişkin değerlendirmelerin artması AKP kulislerini hareketlendirdi. Milletvekilleri, ABD'li yetkililerin belirttiği "halkta ABD karşıtlığının çok yüksek düzeyde olduğu" yolundaki açıklamalar çerçevesinde bu konuda bir anket bulunup bulunmadığına ilişkin parti yönetiminden bilgi istedi. Milletvekilleri bağımsız kuruluşları da arayarak bu konuda bir anket ya da araştırma bulunup bulunmadığını sordu. Ancak parti yönetimi ve araştırma kuruluşlarından gelen halktaki ABD karşıtlığını ölçen bir anket bulunmadığı bilgisi, partide yeni bir arayışı başlattı. Milletvekilleri, acilen ABD karşıtlığının oranını belirlemek üzere bir anket yapılmasını istedi. 
     AKP'nin isteği üzerine siyasi gelişmelerle ilgili aylık anketler yapan ANAR, önümüzdeki günlerde yapacağı şubat ayı anketinde bu konuyu araştıracak. ANAR, halktaki ABD karşıtlığının oranının belirlenmesi amacıyla ankete katılacaklara, ABD ile ilgili çok sayıda soru yönelterek, ortaya çıkacak tabloyu AKP'lilere iletecek. 
     
</TEXT>
</DOC>
