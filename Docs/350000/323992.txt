<DOC>
<DOCNO> 323992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun53.html </URL>
<DATE> 2005/03/16/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Sırbistan, savaştan sonra 2960 Kosovalı hala kayıp.... 
</HEADLINE>
<TEXT>

     Sırbistan'ın, Kosovalı Arnavutlarla yaptığı görüşmede, 1998-99'taki savaştan sonra hala çoğunluğu Kosovalı Arnavut 2960 kişinin kaybolduğu yönündeki Uluslararası Kızılhaç Komitesi'nin ICRC tahminlerini kabul etti. Kosova savaşında kaybolanlarla ilgili hassas konuda Sırplarla Kosovalı Arnavutlar arasında bir yıldır yapılan ilk toplantıyı organize eden Kızılhaç'tan Francois Stamm, bu toplantıda ulaşılan aşamanın, kayıp yakınları hakkında hala haber bekleyen binlerce aileyi ilgilendiren önemli bir ileri adım olduğunu belirtti. Stamm, ''Bu davalar kapanmadan uzlaşma zor'' dedi. 
     Öldükleri varsayılan, yaklaşık 2400'ü Kosovalı Arnavut olan kayıpların akıbetinin ortaya çıkması, ceset kalıntılarına ulaşılması bölgede uzlaşmanın sağlanması için hayati önemde görülüyor. 
     BM, Belgrad ile Priştina arasında doğrudan diyaloğun, Kosova'nın geleceğine ilişkin bu yıl yapılması planlanan görüşmeler öncesinde bölgede daha olumlu bir ortam sağlanması için önemli olduğunu kaydediyor. 
     Sırbistan'ın resmen bir parçası olan Kosova, NATO'nun 1999'da, Sırp yönetiminin ayrılıkçı Kosovalı Arnavutlara baskılarını durdurmak için askeri operasyon düzenlemesinden bu yana BM yönetimi altında bulunuyor. NATO operasyonundan sonra Kosova'da BM Geçici Yönetim Misyonu kuruldu. 
     Kosova'daki BM yetkilileri, bu yıl bölgenin nihai statüsüne yönelik görüşmeler başlatmak istiyor. 
     Kosova savaşında çoğunluğu Kosovalı Arnavut yaklaşık 10 bin kişinin öldüğü kaydediliyor. 
     
</TEXT>
</DOC>
