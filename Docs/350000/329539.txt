<DOC>
<DOCNO> 329539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/siyaset/siy03.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD bekledi, İngiltere sevindi 
</HEADLINE>
<TEXT>


İncirlik Üssü için ABD'ye yanıt vermeyen Türkiye, temmuzda AB dönem başkanlığını üstlenecek İngiltere'nin İncirlik'le ilgili talebine ise 'evet' dedi 

ANKARA Milliyet 


ABD'nin İncirlik Üssü'nün Lojistik Takip ve Aktarma Merkezi olması talebini 9 aydır yanıtsız bırakan Türkiye, temmuzda AB dönem başkanlığını üstlenecek İngiltere'nin 3 ay önce yine İncirlik'le ilgili yaptığı talebe prensipte "evet" yanıtı verdi. İncirlik, Irak'taki İngiliz askerlerinin rotasyonuyla görev değişimi Afganistan'a yapılan uçuşlarda uçuş ekibinin dinlenmesine ev sahipliği yapacak. Ankara'nın tavrını Dışişleri Bakanı Abdullah Gül, meslektaşı Jack Straw'a 14 Mart'ta Londra'da yaptıkları görüşmede "müjde" olarak iletti. 
İngiltere'den kalkan mürettebatın direkt Afganistan'a kadar uçtuğunu ve yine dinlenmeden döndüğünü Ankara'ya anlatan Londra, uçuş ekibinin İncirlik'te dinlenebilmesini istedi. Uçağı buraya kadar getiren ekip dinlenirken, diğer ekip Afganistan'a gidip kargosunu boşaltacak, yeniden İncirlik'e dönecek. Böylece, İncirlik'teki uçuş mürettebatı 10 - 12 saat dinlenecek, uçağı alıp İngiltere'ye götürecek. Uçuş ekipleri için üste dinlenme yerleri inşa edilecek. 

Asker inmeyecek 
Irak yönüne yapılacak uçuşlarda da nakliye uçakları, mürettebat değişimi ve yakıt ikmali için üsse iniş kalkış yapabilecek. Ancak, Irak'a gelen giden asker veya kargo üste bekletilemeyecek. İzin talebi yalnızca C17 askeri nakliye uçakları için geçerli olduğundan, savaş uçakları kapsam dışında olacak. 


</TEXT>
</DOC>
