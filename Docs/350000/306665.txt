<DOC>
<DOCNO> 306665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/siyaset/siy02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş formülü 
</HEADLINE>
<TEXT>


Muhaliflerin destekleyeceği Güneş, kurultayı kazanacak. Tüzük değişecek ve kongrede isteyen aday olacak 

ANKARA Milliyet 


CHP'nin 29 Ocak'taki olağanüstü kurultayında Genel Başkan Deniz Baykal'a karşı tek aday çıkarmayı planlayan muhalif grupların delege hesabının tutmaması üzerine, İstanbul Milletvekili Hasan Fehmi Güneş'in genel başkanlığında Parti Meclisi PM üyeliklerini paylaşma formülü konuşulmaya başlandı. Buna göre Güneş, Baykal'ın karşısına tek aday olarak çıkacak. Genel başkan adayları arasında adı geçen Zülfü Livaneli, Şişli Belediye Başkanı Mustafa Sarıgül ile Sarıgül'ü destekleyen milletvekilleri, Livaneli'yi destekleyen Kemal Derviş ve ekibi, Yeniden CHP Hareketi Sözcüsü Hurşit Güneş, eski genel sekreterler Ertuğrul Günay ve Adnan Keskin başta olmak üzere parlamento dışı muhalifler, 80 kişilik PM'de yer alacak. 

Tüzük değişecek 
Formül üzerinde tarafların anlaşması ve Güneş'in genel başkan olması durumunda, öncelikle tüzük değişikliğine gidilecek, antidemokratik hükümler değişecek. Taraflar uygun görürse, tüzüğe göre ekim ayında yapılması gereken olağan kurultaya gidilecek ve isteyen genel başkanlığa aday olacak. "Ara formüller zaman kaybı" diyen Sarıgül'ün, "Livaneli lehine adaylıktan çekilme fikrine karşı olduğu", Güneş'e ise olumsuz bakmadığı belirtildi. Günay da, "Güneş ya da onun ekolünden gelen bir isim tüzük tahribatını ortadan kaldırır" dedi. CHP'li Mehmet Tomanbay ise formüle, "Sarıgül çekilmez. Sarıgül aldı, gidiyor" diye tepki gösterdi. 



</TEXT>
</DOC>
