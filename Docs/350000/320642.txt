<DOC>
<DOCNO> 320642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun25.html </URL>
<DATE> 2005/03/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Denktaş'tan Papadopulos'un bebek benzetmesine yanıt... 
</HEADLINE>
<TEXT>

     KKTC Cumhurbaşkanı Rauf Denktaş, Belçika'da bir toplantıda konuşan Rum yönetimi lideri Tasos Papadopulos'un, ''Kıbrıs meselesinin hallinde arabulucular kolay yolu seçiyorlar. Bebeği yani Kıbrıs'ı ikiye bölmek yoluna gidiyorlar'' sözlerine, ''Kıbrıs'ı bebeğe benzetmek ve İncil'den mülhem hikaye söylemekle bir yere varılmaz'' karşılığını verdi. 
     Denktaş, yaptığı yazılı açıklamada, Kıbrıs'ın ''bebek'' olmadığını, iki eşit halkın vatanı olduğunu belirtti. 
     Papadopulos'un Kuzey hakkında söz söylemeye hakkı bulunmadığını ifade eden Denktaş, şunları kaydetti 
     ''Kıbrıs bebek değildir. İki eşit halkın vatanıdır ve Papadopulos ile şürekası silah zoruyla Türk'ün vatanını Yunanistan'a mal etmek, Türkü kolonize etmek için silaha sarılmıştır. Mesele budur. AB yoluyla, silahla yapamadığını yapmaya çalışmak açıkgözlüğü son bulmalıdır. Kıbrıs Türkleri, kendilerinin olanı, şehitler vererek kurtarmışlardır. Müşterek vatan ikiye böyle bölünmüştür. Papadopulos'un Kuzey hakkında söz söylemeye hakkı yoktur. Yunan askerine dayanarak, eli kanlı teröristlerle yıkıp yaktığı yurdumuzu Yunanistan'a vermesini önlemek yasal hakkımızdı. Kıbrıs meselesini halletmekle yükümlü kişilerin suçu, Kıbrıs meselesine teşhis koymaksızın ve 1960 Cumhuriyeti sanki devam ediyormuş ve eli kanlı Rum idaresi sanki bu cumhuriyetin meşru hükümetiymiş gibi davranmalarıdır.'' 
     
     ''TEŞHİS ZAMANI GELMİŞTİR'' 
     Meseleye teşhis koyma zamanının geldiğini kaydeden Denktaş ''Arabulucular Kıbrıs'ta uzlaşma istiyorlarsa gerçekleri görmeye başlamalıdırlar'' ifadesini kullandı. 
     Meselenin, Kıbrıslı Türklerin haklarını gasp ederek Kıbrıs'ın Yunanistan'a ilhak meselesi olduğu gerçeğinin de Papadopulos'a söylenmesi gerektiğini ifade eden Denktaş, şöyle devam etti 
     ''Bu yanlış yaklaşımdan istifade eden Rum idaresi 40 yıldır sahte unvanı, meselenin halline tercih etmiştir. Artık meseleye teşhis koyma zamanı gelmiştir. Teşhis konmalı ve Papadopulos'a 'Mesele 1963'te başladı. Mesele Kıbrıs Türklerinin haklarını gasp edip Kıbrıs'a sahip çıkarak adanın Yunanistan'a ilhakı meselesidir. Türkler can vererek bunu önlemiş ve sizin de rızanızla kendi bölgelerine taşınmışlardır. Buna rağmen Kıbrıs'a sahip çıkma eyleminizin devamı nedeniyle kendi topraklarına devlet statüsü vererek haklarından, egemenliklerinden vazgeçme niyetinde olmadıklarını kanıtlamışlardır. Kıbrıs meselesi, Kıbrıs'ı tek Kıbrıs, halkı tek halk, hükümeti tek hükümet, devleti tek devlet kabul ederek halledilemez. Bunların tümü çifttir ve anlaşma iki bağımsız egemen halk arasında olacaktır' denmesi gerekmektedir. 
     Arabulucular Kıbrıs'ta uzlaşma istiyorlarsa gerçekleri görmeye başlamalıdırlar. Bağımsızlığımızdan fedakarlık yapacağımızı kimse beklemesin.'' 
     
</TEXT>
</DOC>
