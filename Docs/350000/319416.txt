<DOC>
<DOCNO> 319416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas10.html </URL>
<DATE> 2005/02/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yine cam kırıkları üzerinde motivasyon .. Bu kez yaralanan yok... 
</HEADLINE>
<TEXT>

     Konya'da üniversite sınavına hazırlanan öğrenciler, düzenlenen motivasyon programında kaygılarını yenebileceklerini göstermek amacıyla cam kırıklarının üzerinde yürütüldü. 
     NLP Uzmanı ve Kişisel Gelişim Uzmanı Mustafa Gül, Alaadin Salonu'nda düzenlenen ''Üniversite Hazırlanan Öğrencilere Motivasyon Dersi'' isimli programda, ışıkları azaltarak, salondaki öğrencilerden rahatlamalarını istedi. 
     Öğrencilere gerçekten istemeleri ve iyi motive olmaları durumunda her şeyi yapabileceklerini anlatan Gül, gözlerini kapatan öğrencilere başarılı olacakları yönünde telkinlerde bulundu. 
     Daha sonra çalınan hareketli parçalar eşliğinde öğrencilerden ellerini havaya kaldırarak zıplamalarını isteyen Gül, bu sırada telkinlerine devam etti. 
     Sahnede bir örtü üzerindeki cam kırıklarının üzerinde yürümeleri için öğrenciler arasında gönüllü olup olmadığını soran Mustafa Gül, ilk önce kendisi müzik eşliğinde dans ederek cam kırıkları üzerinde yürüdü. Daha sonra ayakkabı ve çoraplarını çıkaran öğrenciler de müzik eşliğinde sırayla cam kırıklarının üzerinde yürüdüler. 
     Cam kırıkları üzerinde hiçbir acı hissetmeden yürüdüklerini ve yara almadıklarını söyleyen öğrenciler, sahnede dans ettiler. 
     Böyle bir dersi başlangıçta saçma bulduklarını belirten öğrenciler, motivasyon dersi sonunda memnun olduklarını ifade etti. Programın özgüvenlerini kazanmada etkili olduğunu ve kendilerini çok mutlu ettiğini belirten öğrenciler, sınavlara hazırlanırken de aynı motivasyon ve kararlılık içinde olmaları halinde başarılı olacaklarına inandıklarını kaydetti. 
     Kişisel Gelişim Uzmanı Gül, öğrencilerin üniversite sınavı öncesi kaygılı olduklarını belirterek, motivasyon dersiyle öğrencilerin korku ve kaygılarını nasıl yenecekleri anlatmaya çalıştığını söyledi. 
     Amaçlarının sadece öğrencileri cam kırıkları üzerinde yürütmek olmadığını vurgulayan Gül, şöyle dedi 
     ''Beynimizi başarıya taşımak için, bazı araçları kullanarak motive oluyoruz. Amaç cam kırıkları üzerinde yürümek değil, korkularımızı yenmek için beynimizi nasıl kullanacağımızı öğrenmek. Öğrenciler, korku ve kaygılarını nasıl yeneceklerini ve bunu başarmak için beyinlerini nasıl yönlendirmeleri gerektiğini gördü. Beyni başarıya şartlandırmak ve özgüven ile birlikte beyini hareket geçirmek için buradayız.'' Giriş ücreti 5 YTL olan motivasyon dersine, yaklaşık 250 öğrenci katıldı. 
     
</TEXT>
</DOC>
