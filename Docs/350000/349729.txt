<DOC>
<DOCNO> 349729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo07.html </URL>
<DATE> 2005/06/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şenol Güneş Gelecek sezon rekabetin olduğu bir kadromuz olacak 
</HEADLINE>
<TEXT>

     Trabzonspor Teknik Direktörü Şenol Güneş, gelecek sezon için rekabetin olduğu bir kadro oluşturacaklarını söyledi. 
     Güneş, yaptığı açıklamada, transfer çalışmalarını sürdürdüklerini ve bu konuda titiz davrandıklarını belirterek, ''Petkoviç'den iyi kaleci bulamazsak onunla devam edeceğiz. Savunmaya oyuncu alabiliriz. Oradaki arkadaşların talepleri var, ona önlem almalıyız. Hücumda da oyuncu arıyoruz'' dedi. 
     Avrupa Şampiyonlar Ligi'ne girmeyi hedeflediklerini, lig ve Türkiye Kupası'nda da başarılı olmak istediklerini ifade eden Güneş, ''Bunun için zengin bir kadro oluşturmak zorundayız. Gelecek sezon rekabetin olduğu bir kadro olacak. Zurawski'nin bonservis bedeli yüksek. Bu rakamı verip alacağımız bir oyuncu değil. O ücreti vermek Trabzonspor'un bugünü için değil yarını için sıkıntı oluşturabilir. Yönetim kurulu ile de uyumlu bir biçimde çalışıp, transferleri gerçekleştirmeye çalışıyoruz'' diye konuştu. 
     
     MİLLİ TAKIMIN ŞANSI 
     Güneş, A Milli Futbol Takımı'nın şansının az olduğunu, ancak sürdüğünü belirterek, ''Daha önce mucizeler yaşatan milli takımdan yine mucizeler yaşatıp, başarılar bekliyoruz'' dedi. 
     Fatih Tekke'nin milli takım oyuncusu olduğunu ve çağrılarak milli takıma geldiğini ifade eden Güneş, ''Oyuncu çağrılır, görev verilir, oynar. Suçlamaya ne gerek var. Bonservisli, lisanslı gelmiyorlar. Hakan-Fatih kıyaslamasını da gülünç buluyorum. Bu bir tercihtir. Saygı duymak gerekir. Bu tür eleştiriler, ülke futbolunun gelişmediğini gösterir'' diye konuştu. 
     
</TEXT>
</DOC>
