<DOC>
<DOCNO> 342669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/siyaset/axsiy01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansiyon 8'e düşünce fenalaştı 
</HEADLINE>
<TEXT>


Mehmet Ağar'ın tansiyonu, kongredeki konuşması sırasında aniden düştü. Fenalaşan DYP lideri, bir saat dinlenip yeniden kürsüye çıktı 


Ağar, konuşması sırasında, kürsüde birden rahatsızlandı. Bir süre ayakta durarak soluklanan Ağar'ın yanına ilk giden isim, aynı zamanda hekim olan Iğdır Milletvekili Dursun Akdemir oldu. Ağar, konuşmasına devam edemeyeceğini hissedince, "Yüksek heyecanınızdan 10 dakika ara vermemiz gerekiyor" dedi. 
Kürsünün ardındaki bölmeye geçen Ağar'ın yanına ilkyardım ekibi geldi. Ağar, daha sonra VIP odasına geçerek yaklaşık bir saat dinlendi. 

Havasızlık ve heyecan 
Ağar'ı ilkyardım ekipleri muayene ederken, kongrede bulunan hekimlerden Prof. Dr. Taner Demirel ile Prof. Dr. İsmet Nane, Ağar'ın yanında bulundu. Ağar'ın fenalaşmasında salonda tur atması, aşırı terlemesi ve havasızlık ile aşırı heyecanlanması önemli etkenleri oluşturdu. Ağar'ın tansiyonunun 8 - 6'ya düştüğü anlaşıldı. Ağar'a serum verildi. 
Kongre salonu, DYP'nin renklerini yansıtan kırmızı beyaz görünümdeydi. Salonda, "Kaygılanma Türkiye Doğru Yol'un var" pankartı asılıydı.Salonda Celal Bayar, Adnan Menderes ve Süleyman Demirel'in posterleri asıldı. Demirel dışındaki eski genel başkanların posterlerine salonda yer verilmedi. Ağar'ın oğlu Tolga Ağar da İstanbul delegesi olarak salonda bulundu.Demirel ve Çiller döneminin "aksaçlılar" olarak isimlendirilen etkili isimlerinin çoğu kongreye katıldı. Necmettin Cevheri, Esat Kıratlıoğlu, Nahit Menteşe, Mehmet Gölhan, İsmet Sezgin, Ali Şevki Erek, Bekir Sami Daçe ve Kamer Genç salondaydı.Kongreye Azerbaycan, Fransa, İran, ABD ve Filistin büyükelçiliklerinden temsilciler katıldı. ABD temsilcisinin, Ağar'ın dış politika konusundaki sözlerini not etmesi dikkat çekti. 

</TEXT>
</DOC>
