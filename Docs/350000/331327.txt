<DOC>
<DOCNO> 331327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/yguven.html </URL>
<DATE> 2005/04/08/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bakan da bıktı 
</HEADLINE>
<TEXT>


Biz Ankara'da Devlet Bakanı Sayın Mehmet Ali Şahin ile "dört büyükler"in bir ayağı eksik masa etrafında toplanmasını konuşurken, yemeği hazmetmeden birbirlerine sallamaya başlamışlar bile kıymetli kulüplerimiz. 
Başbakan Yardımcımız'ın, "Daha önce ben de toplamıştım kulüp başkanlarımızı, ama bir işe yaramıyor" teşhisini sanki duymuşcasına 
Sayın Özhan Canaydın, Fenerbahçe'ye, 
Sayın Ergun Gürsoy, Federasyon'a, 
Sayın Şenol Güneş, Hagi'ye, 
Sayın Yıldırım Demirören, Aziz Yıldırım'a laf uzatmışlar... 
Hiç merak etmeyin, sayın Aziz Yıldırım'ın yanıtı gecikmez 
Hagi, cep telefonunun kontörlerine kıyarsa, arar ağzının payını verir Güneş'in... 
Federasyon ne yapar bilinmez... Önce sayın Yıldırım'a mı sorarlar acaba 
Tekrara gerek yok futboldaki "otorite" boşluğunu "keserlemeye" çalışan "nalıncılar" gibi her camia. 
İşin en acı tarafı, bu tartışmaların kendi yandaşlarından onay bulması. Hatta "yetersiz" bulunması... 
Yapmayın etmeyin lütfen. 
Trabzon'da bildiri dağıtan gençlere halkın tepkisine bakın da, baskı altında toplumsal tepkilerin dehşetini anlayın. 
Zaten gergin bir ülkede yaşıyoruz. Etrafımızda savaşlar geçim derdinden ölüme paralı askerler gönderiyoruz. Sokakta dolaşamıyoruz kapkaç ve gasp yüzünden. Aşiret reisi dediğimiz Talabani devlet başkanı oluyor güneyde. İmralı'daki gün sayıyor yeni mahkemeye. Bayrağı çıra niyetine kullananlar aramızda cirit atıyor. 
Bir keyfimiz futboldu... Onu da kendimize benzetiyoruz. 
Ben Ankara'da sayın bakanımızın gözlerinde hüzün gördüm. Spordan sorumlu olduğu için "pişman" demiyeyim ama, en ağır yükü omuzlayan bakanlardan biri oluyor gün geçtikçe. O sorumluluğunun farkında. Ne olur biraz da, on - onbeş milyonluk camialara "hükmedenler" bu sorumluluğu taşısa. 
Bakan bıktı, biz bıktık, sokak bıktı... Hep gerilim, hep itişme... Dünyanın en popüler şovunda bile gülümseyemeyecek miyiz artık 

Bayrağı kapan gelsin 

Atina'daki Euroleague çeyrek final maçında Efes Pilsen'i salonda terör estirerek mağlup eden Panathinaikos, "milli hislerimizi" rencide etti, değil mi . 
Ne diyeceğiz şimdi 
"Yunan'dan dost olmaz mı " 
Hayır... Çünkü önümüzde Bologna maçı örneği var... 
Aynı "pislikler" sonucu Bologna'yı yendikleri maçtan sonra konuk hoca Repesa, Panathinaikos teknik heyetinin elini bile sıkmazken, şunları söylemiş 
"Atılan tükürüklerden o kadar kirli durumdaydım ki, bu pisliği kimseye bulaştırmak istemedim" .. 
İşte Yunan takımı bu... Tribününden lağım akan bir şampiyon. 
Karşısında üstün ya da denk bir kuvvet gördü mü, kazanmak için küçülmekten çekinmeyen "kırçıllı" bir sportmen... Asla kişiselleştirmememiz lazım durumu. 
Eh, sahada da Sırp kökenli bir hakem - gözlemci - coach üçgeni olunca, neylesin Efes Pilsen 
Ben sordum genel menajer Engin Özerhun'a, bugünkü maça "futboldan takviye lazım mı" dedim .. Her zamanki asaletiyle "bayrağını kapan maça gelsin" diye yanıtladı. "Biz onların seviyesine istesek de inemeyiz ama, Türk insanının tepkisini göstermesi lazım". Evet, bu maça gitmemiz lazım. 

'Kim söyledi' 

Murat Ağca'nın haberi içimizi ezdi. İstanbul'un göbeği Burhan Felek'te, birlikte kamp yapan atletlere az, güreşçilere çok yemek veren bir zihniyet, Genel Müdür sayın Atalay'ı da üzmüş olmalı ki, yöneticilere bir mesaj geldi Ankara'dan 
"Maaşımızdan önce evlatlarımızın yemeğini düşünmeliyiz " 
Muhatap, kampın yanıbaşındaki İstanbul İl Müdürü sayın Tamer Taşpınar olmalı. Sevgili Murat'tan öğrendim, sayın Taşpınar'ın ilk tepkisi "ihbarcıyı" aramak olmuş "Kim söyledi" .. 
Bırakın kimin söylediğini, doğru mu değil mi 
Sayın il müdürü "bir yılda, on yılda yapılandan daha çok tesis yaptım" diye basın mensuplarını yanlış yönlendireceğine bu işi neden takip etmedi 
Bir yılda yapılan müthiş tesis atağına gelince, size şu haberi vereyim yakında bir parlamenter bu yanlış bilgileri TBMM Genel Kurul'una getirecek ve gerçeği soracak. Asıl haber o zaman yapılacak. 


</TEXT>
</DOC>
