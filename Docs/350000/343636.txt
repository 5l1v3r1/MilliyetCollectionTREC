<DOC>
<DOCNO> 343636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko10.html </URL>
<DATE> 2005/05/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hyundai Assan İzmit fabrikasındaki işçi sayısını artıracak... 
</HEADLINE>
<TEXT>

     Hyundai Assan Yönetim Kurulu Başkan Yardımcısı Heung-Soo Lheem, yeni yatırımlarla İzmit’teki fabrikanın yıllık 60 bin adet olan kapasitesinin 120 bine, çalışan sayısının ise 2 bin 500’e çıkacağını söyledi. 
     Kültürpark İhtisas Fuar Binaları’nda düzenlenen İzmir Motor Show Fuarı’ndaki Hyundai standında Getz’in yeni modeli Cool 1.6 için tanıtım toplantısı düzenlendi. 
     Toplantıda gazetecilerin sorularını yanıtlayan Heung-Soo Lheem, geçen yıl 695 bin adet aracın satıldığı Türkiye pazarının bu yıl "hükümetin yaptığı bazı uygulamalar nedeniyle" 600 ile 660 binler seviyesinde gerçekleşeceğini tahmin ettiklerini belirtti. 
     Gelecek dönemde pazar talebinin 1 milyonlara kadar çıkacağına inandıklarını ifade eden Heung-Soo Lheem, "Türkiye’deki yatırım programımızı hızlandırıyoruz. İzmit’teki fabrikamızın 60 bin olan kapasitesi, gelecek yılın sonunda 120 bine, 1700 olan işçi sayısı 2 bin 500’lere kadar çıkacak. Bizim Türkiye ekonomisine güvenimiz sonsuz" dedi. 
     İzmit’teki fabrikadan AB, Orta Asya ve Kuzey Afrika’daki 35 ülkeye ihracat yapıldığını ifade eden Heung-Soo Lheem, 2006 yılının Ocak ayından itibaren tüm Avrupa ülkelerine Accent’in yeni modelinin satışına başlayacaklarını kaydetti. 
     
     VERGİ SİSTEMİ ELEŞTİRİSİ 
     Heung-Soo Lheem, Türkiye’deki vergi sisteminde yaşanan "ani değişikliklerin" üretim planlarını olumsuz etkilediğini ifade etti. 
     Konuyla ilgili şikayetlerini CEO’ların katılımıyla İstanbul’da düzenlenen toplantıda Başbakan Recep Tayyip Erdoğan ve Devlet Bakanı Ali Babacan’a ilettiğini kaydeden Heung-Soo Lheem, şöyle konuştu 
     "Hükümet bir gecede tüm vergi sistemini değiştirebiliyor, ÖTV’yi yüzde 10’dan 80’lere çıkarabiliyor. Ben böyle bir durumda nasıl güvenli bir yatırım planı yapabilirim, nasıl araç satabilirim. Bütün yatırım buna bağlı. Bu bizi çok etkiliyor. 
     Hükümet böyle bir vergi artışı yapacaksa bile bir gecede yapmamalı, üreticilerin elindeki stokları eritebilmesi için belli bir süre vermelidir. Kombi tipi araçlarda ÖTV yüzde 84’lere çıkarıldı. 
     Bunun için 1 Haziran’a kadar süre tanındı. Bu tarihten sonra ne olacağını hiç kimse bilemiyor. Bu durumda tüketici de ne yapacağını bilemiyor. Eğer hükümet vergileri artırırsa toplam pazar elbette ki düşecektir." 
     
     YERLİ PARÇA KULLANIMI 
     Türkiye’den ihracat yapabilmek için en az yüzde 60 oranında yerli parça kullanılması gerektiğine dikkati çeken Heung-Soo Lheem, plastik ve alüminyum parçalarla enerji girdilerinin Türkiye’de Kore’ye göre yüzde 30 daha pahalı olduğunu öne sürdü. 
     Sanayi için kullanılan su fiyatlarının Kore’ye göre yüzde 250 daha yüksek olduğunu ifade eden Heun-Soo Lheem, "Yerli ürünlerin maliyeti Kore’den ithal edip sattıklarımızdan daha yüksek. İthal edip burada satsak daha karlı oluyor. Ben de burada üretip satmak istiyorum ama bu fiyat pozisyonlarıyla son derece zor" dedi. 
     
</TEXT>
</DOC>
