<DOC>
<DOCNO> 325382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/ekonomi/aeko.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka sandığına bireysel kolaylığı 
</HEADLINE>
<TEXT>


Hazine Müşteşarlığı Sigortacılık Genel Müdürü Ahmet Genç, banka sandıklarının özel emekliliğe geçmesi için hayat sigortası kolaylıklarının tanınacağını söyledi 

Finans Sohbetleri KADİFE ŞAHİN 

Bankacılık yasa tasarısı ile birlikte yeniden gündemde olan, bankaların çalışanları için işlettikleri emeklilik sandıklarının özel emeklilik sistemine geçmesi için birikimli hayat sigortalarına tanınan kolaylıkların getirilmesi amacıyla çalışmalar yapılıyor. 
Hazine Müsteşarlığı Sigortacılık Genel Müdürü Ahmet Genç, banka sandıkları için üzerinde durulan modelin hayat sigortalarındaki gibi gönüllülük sistemine dayandırılacağını söyledi. 
"Birikimli hayat sigortasından gelenlere tanınan kolaylığın olanlara da tanınmasını istiyoruz" diyen Genç, "Zorunluluk yok. Banka çalışanları isterlerse, gönüllülük esasına göre bireysel emeklilik şirketlerine geçiş yapacaklar" dedi. 
Modelin vergi teşvikini de içerdiğini ifade eden Genç, çalışmaların Maliye Bankanlığı ile birlikte yapıldığını belirterek şöyle konuştu " 
"Bütün bunlarda vergi boyutu da var. Vergi boyutunda Maliye Bakanlığı olduğu için yorum yapmak istemiyorum. Burada ortak çalışma ile bir ilerleme kaydedebiliriz." 

Sigorta Yasası Başbakanlık'ta 
Kanun hükmünde kararname ile yönetilen sigortacılık sektörü yasa taslağının Başbakanlığa gönderildiğini söyleyen Ahmet Genç, kanunun çıkmasının çok iyi olacağını belirterek bütün ikincil mevzuatın hazır olduğunu bildirdi. 
Yasanın çıkması halinde uygulamada bir sorun olmayacağını ifade eden Genç, "Kanunun bu yıl çıkacağını tahmin ediyoruz. Şu anda Meclis'te değil, Başbakanlığa gönderildi, düzeltmeler yapılıyor" dedi. 
2004'te başlayan bireysel emeklilik sisteminin ilk yılında iyi bir performans gösterdiğini ve şirketlerin ilk yıl hedeflerine ulaştığını belirten Genç, ancak sistemde vergi ile ilgili bazı aşılması gereken sorunların h l söz konusu olduğunu anlattı. 
Vergi düzenlemeleri konusunda çalışmaların devam ettiğini kaydeden Genç, "Bu yıl içinde bu çalışmalar bitecek. Bu düzenlemeleri tamamlayabilirsek bireysel emekliliğin 2005 ve 2006 yılları çok daha iyi olacak diye düşünüyorum" dedi. 

Kasko için 85 bin kişi fona başvurdu Hazine Müsteşarlığı Sigortacılık Genel Müdürü Genç, 2001 yılındaki şirket iflasları nedeniyle müsteşarlık bünyesinde bulunan Garanti Fonu'na trafik sigortalarında 85 bin kişinin başvurduğunu söyledi. 
Bu 85 bin kişiden 50 binine ödemelerin tamamlanmak üzere olduğunu bildiren Genç, şu ana kadar 35 bin kişinin parasanın ödendiğini söyledi. "Geriye kalan kişilere belgelerinizi gönderirseniz paranız ödenecek' diye yazı gönderildiğini bildiren Genç, müracaat etmeyen 30 bin kişiye ulaşacaklarını söyledi. Garanti Fonu'nda 180 trilyon lira para olduğunu belirten Genç, kalan kısım için 30 trilyonluk ödeme yapılacağını açıkladı. 
Genç, sigortalıların www.sigortacilik.gov.tr adresinden bilgi edinebileceklerini söyledi. 

Binalara da deprem sigortası geliyor Yapı Denetim Kanunu ile Doğal Afet Sigortaları Kanunu çalışmalarının paralel yürütüldüğünü ve iki kanun tasarısının da Meclis'e sevk edildiğini belirten Genç, Yapı Denetim Kanunu'yla binalara da deprem sigortası zorunluluğu getirileceğini söyledi. 
Genç, şöyle konuştu "Yapı Denetim Kanunu ile artık sadece meskenler için değil yeni yapılacak ticari binalar için de deprem sigortası 10 yıl süre ile mecburi olacak. Şu anda meskenler için deprem sigortası zorunlu. İşhanları, okul ve diğer tüm binalar için zorunlu olacak." 
Sigortacılıkta tarım ve sorumluluk sigortalarının yeni alanlar olarak öne çıkacağını belirten Genç, yabancıların yeni alanlar konusunda sık sık bilgi sorduğunu söyledi. Sorumluluk sigortalarında doktor, avukat ve mali müşavirlerin sorumluluk sigortalarında Eylül 2004'te çalışmaya başlandığını bildiren Genç, mesleki sorumluluk sigortası genel şartlarının hazırlandığını kaydetti. Genç, "Bu yılın ilk yarısında umuyorum yürürlüğe girecek" dedi. 

Vatandaşa poliçenin önce bilgisi gidecek Hazine Müsteşarlığı Sigortacılık Genel Müdürlüğü'nün vatandaşın bilgilendirilmesine ilişkin çalışmalar da yürüttüğünü belirten Genç, sigorta konusunun genelde insanlara karmaşık geldiğini ifade etti. 
Genç, şunları söyledi "Vatandaşlar poliçe aldıklarında hangi şartlarda aldıklarının çok fazla farkında olamıyorlar. Mutlaka okusunlar. Ama ayrıntılı poliçe şartlarını veya sözleşmeyi okusak da anlamayız diyenler için biz Hazine olarak çalışma yapıyoruz. Daha kolay anlaşır yöntemler geliştirmeye çalışıyoruz. Sigortalıların bilgilendirilmesine yönelik yönetmelik çalışması var. Şirketlere vatandaşa gitmeden önce şu bilgileri vereceksin diyeceğiz." 


</TEXT>
</DOC>
