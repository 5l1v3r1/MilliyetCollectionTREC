<DOC>
<DOCNO> 300099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/siyaset/siy06.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kubilay, hunharca saldırıda şehit düştü 
</HEADLINE>
<TEXT>


TBMM Başkanı Arınç, "Kubilay, cumhuriyete karşı çıkanlarla mücadele ederken şehit düştü" dedi 


TBMM Başkanı Bülent Arınç, Atatürk ilke ve devrimleri uğruna canını feda eden şehit Asteğmen Kubilay'ı rahmet, minnet ve saygıyla andığını ifade etti. Arınç, cumhuriyetin temel değerlerine karşı çıkan güçlerin hunharca saldırısına karşı kahramanca mücadele verirken şehit düşen Kubilay'ın cumhuriyet tarihinde seçkin bir yere sahip olduğunu vurguladı. Arınç, "Kubilay, milletimizin kalbinde her zaman minnet ve şükran duygularıyla yaşayacaktır" ifadelerini kullandı. 
Başbakan Erdoğan da, "Cumhuriyetimizin temel değerlerini korumak uğruna şehit düşen Teğmen Kubilay'ı şahadetinin 74. yıldönümünde tüm şehitlerimizle birlikte saygı ve şükranla anıyorum" dedi. Cumhurbaşkanı Sezer de, "Kubilay, gericilik ve karanlık düşüncelerle savaşımın simgesi olarak gönüllerdeki yerini aldı" diye konuştu. 



</TEXT>
</DOC>
