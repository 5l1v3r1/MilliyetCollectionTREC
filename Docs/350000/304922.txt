<DOC>
<DOCNO> 304922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur05.html </URL>
<DATE> 2005/01/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Trafik kazasında hasar bedeliyle yetinmeyin... 
</HEADLINE>
<TEXT>

     Trafik kazası sonrası sigorta şirketlerinin ödediği hasar bedelinin yanı sıra aracın değer kaybı ve işletilememesinden doğan zararın tazminat davasıyla karşılanabildiği bildirildi. 
     Trafik kazalarında, Zorunlu Trafik Sigortası ya da özel sigorta şirketlerine yaptırılan kasko ile aracın hasarı karşılanabiliyor. Ancak aracın tamirdeyken kullanılamaması ve satılırken değerinin düşmesi, kazada kusuru bulunmasa da araç sahibinin zarar etmesine neden oluyor. Araç sahibi, aracı darbeli olduğu için değerinin altında satmak zorunda kalıyor. Eğer kaza yapan otobüs ya da kamyon gibi bir işletme aracıysa, tamirde olduğu sürece kullanılamıyor ve ekonomik zarar ortaya çıkıyor. 
     AA muhabirinin görüştüğü yetkililer, Zorunlu Trafik Sigortası ile en fazla 5 bin YTL'ye kadar olan zararın karşılandığını, kasko şirketlerinin ise aracın değerinin düşmesinden ve işletilememesinden doğan zararı karşılamadıklarını belirttiler. 
     Yetkililer, Zorunlu Trafik Sigortası'nın karşılayamadığı kısımla değer kaybı ve işletme zararının, Ticaret Kanunu'nun 1263'üncü maddesi uyarınca açılacak davayla kazadaki kusur oranı nispetinde karşı taraftan alınabileceğini ifade ettiler. 
     Bunun için, sigorta ya da kaskodan zararın karşılanmasının ardından, tazminat miktarına göre Asliye ya da Sulh Hukuk Mahkemelerine ''Rücuan Tazminat Davası'' açılabiliyor. 
     
     GARANTİ FONU BEDENSEL ZARARLARI KARŞILIYOR 
     Karşı tarafın hiçbir sigortası bulunmaması durumunda, Türkiye Sigorta ve Reasürans Şirketleri Birliği'nin Karayolu Trafik Garanti Sigortası devreye giriyor. 
     Garanti Sigortası'nın yalnızca bedensel ve ölüm halindeki zararları karşıladığına dikkati çeken yetkililer, bu sigortanın, sigortası bulunmayan araçların yanı sıra plakası tespit edilemeyen ya da çalınmış ve gasp edilmiş araçların verdiği bedensel zararları da karşıladığını ifade ettiler. 
     Bu sigortadan yararlanmak için, Türkiye Sigorta ve Reasürans Şirketleri Birliği'ne gerekli belgelerle başvurmak gerekiyor. 
     Söz konusu davalara bakan yetkililer, vatandaşın tazminat davası açma ve Garanti Sigortası'ndan yararlanma hakkı konusunda bilgili olmadığını, açılan dava ve başvuru sayısının çok az olduğunu kaydettiler. 
     
</TEXT>
</DOC>
