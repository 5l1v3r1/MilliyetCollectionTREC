<DOC>
<DOCNO> 342488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun12.html </URL>
<DATE> 2005/05/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kerimov Andican'daki olaylar kontrol altına alındı... 
</HEADLINE>
<TEXT>

     Özbekistan Cumhurbaşkanı İslam Kerimov, Andican vilayetinde önceki gece meydana gelen olayların kontrol altına alındığını söyledi. 
     Olayları çıkaranlar için bazı basın organlarında "isyancı" nitelemesi yapıldığını ifade eden Kerimov, "Bunlar isyancı değil, silahlı suç çetesi" dedi. 
     Kerimov, "bu sabah yeniden halkın meydana toplandığının" belirtilmesi üzerine, "Evet, bu sabah Andican valiliği binası önünde 200 civarında insan toplanmıştır. Bunlar, dünkü olaylarda ölen ya da yararlananların yakınları ve ailelerinden oluşuyor. Ben bizzat, bunlara dokunulmaması yönünde talimat verdim" diye konuştu. 
     Eylemleri çıkaranların yurtiçi ve yurtdışı telefon konuşmalarının dinlenip kayıt altına alındığını belirten Kerimov, bu kayıtların yargılama sırasında açıklanacağını söyledi. 
     Kerimov, eylemcilerin Kırgızistan ve Afganistan'la telefon görüşmesi yaparak, Andican'da yaptıkları hakkında bilgi verdiklerini bildirdi. 
     Bazı çevrelerin, Andican olayları hakkında, 'Benzer olaylar Gürcistan'da, Ukrayna'da, Kırgızistan'da oldu, Özbekistan'da neden olmasın' yorumu yaptığını ifade eden Kerimov, "Amaç, iktidarı zayıflatmak. Ama bizim arkamızda milyonların verdiği oylar var" dedi. 
     Kerimov, "Askere vur emrini kim verdi" sorusuna, "Ben de şunu soruyorum, onlara askere vur emrini kim verdi" karşılığını verdi. 
     Kerimov, ülkede yeniden demokratikleşme süreci başlatılacağını ve bu konuda geniş kapsamlı hazırlıkları bulunduğunu söyledi. 
     Kerimov, olaylarda kusuru görülen Andican İl Emniyet Müdürü ile diğer bazı yetkililerin görevden alındığını da bildirdi. 
     
</TEXT>
</DOC>
