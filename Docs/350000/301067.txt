<DOC>
<DOCNO> 301067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sondun20.html </URL>
<DATE> 2004/12/26/ </DATE>
<TIME> 20.22 </TIME>
<AUTHOR>  </AUTHOR>
<HEADLINE>
Güney Asya'daki deprem... Bölgeye tatile gidenlerin yakınları endişeli 
</HEADLINE>
<TEXT>

     Şiddetli depremin ve tsunaminin vurduğu Güney Asya'da tatil yapan Avrupalı turistlerin aileleri, yakınlarına ulaşmaya çalışıyor. 
     İngiliz Seyahat Acentaları Birliği sözcüsü Keith Betton, tur operatörlerinin müşterileri ile bağlantı kurmaya çalıştığını, ancak iletişim imkanlarının kısıtlılığı nedeniyle bu denemelerin zorlaştığını söyledi. 
     Yakınları Güney Asya'da tatil yapan aileleri sakin ve sabırlı olmaya çağıran Betton, yeni turist gruplarını taşıyacak uçakların kurtarma çalışmaları için bölgeye yolcusuz gideceğini belirtti. 
     İngiltere Dışişleri Bakanı Jack Straw, Güney Asya'da onbinlerce İngiliz turistin bulunduğunu ifade ederek, sağlıklı iletişim sağlanamamasının bölgedeki durumun tam olarak öğrenilememesine yol açtığını kaydetti. 
     Fransa Dışişleri Bakanlığı'nın da deprem için bir kriz merkezi ile özel telefon hattı kurduğu, bu hattan turist yakınlarının endişelerinin giderilmesine çalışıldığı belirtildi. 
     Bakanlık, yarın Sri Lanka'ya yardım malzemeleriyle birlikte 72 kişilik bir kurtarma ekibi gönderileceğini açıkladı. 
     İtalya Dışişleri Bakanı Gianfranco Fini de Roma'da gazetecilere yaptığı açıklamada, bölgede kaybolan bazı İtalyan turistler olduğunu, bazılarının ise yaralandığını söyledi. Fini, ayrıntıya girmedi. 
     Rusya Turizm Endüstrisi Birliği sözcüsü İrina Tyurina da İnterfaks ajansına yaptığı açıklamada, Tayland'ın ünlü turistik Phuket adasında bin 500 Rus turistin bulunabileceğini belirtti. 
     Özellikle yılın bu aylarında, başta İngiltere, Almanya, İtalya, Fransa ve İsrail olmak üzere pek çok ülkeden binlerce turist ünlü Güney Asya sahillerine akın ediyor. 
     
     ÖLENLERİN ARASINDA 10 DA İSVEÇLİ VAR 

     İsveç Dışişleri Bakanlığı yetkililerine göre, Güney Asya depreminde ölenler arasında 10 da İsveçli bulunuyor. 
     Özellikle Tayland'ın, İsveçlilerin gözde turizm mekanları arasında bulunmasından ötürü bu ülkeye son bir hafta içerisinde 15 bin İsveçlinin gittiği ve bu turistlerin bu ülkede mahsur kaldıkları kaydedildi. 
     Deprem haberini alan İsveçliler, Tayland'da tatilini geçiren yakınlarından haber alabilmek için Dışişleri Bakanlığı'nın telefonlarına başvuruyorlar. 
     İsveç radyo ve televizyon kaynakları da saat başı Tayland'daki gelişmeleri bildiriyorlar. 
     Bu arada İsveç, bölgeye acil yardım göndereceğini açıkladı 
     
</TEXT>
</DOC>
