<DOC>
<DOCNO> 313628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/ekonomi/eko01.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın 32 yıla kadar hapsi isteniyor 
</HEADLINE>
<TEXT>


Cem Uzan ile İmar Bankası'nın içini boşalttıkları iddia edilen 35 sanık hakkındaki soruşturma tamamlandı. Uzan'ın 32 yıla kadar ağır hapsi istendi 

LUBE AYAR İstanbul 

Cem Uzan ile İmar Bankası'nın içini boşalttıkları iddia edilen Kemal, Yavuz, Hakan Uzan'ın da aralarında bulunduğu 35 sanık hakkında, "bankaya el konulduktan sonra geçmişe dönük olarak hisselerini devrettikleri, bu amaç için çete oluşturdukları, dolandırıcılık ve rüşvet suçlarını işledikleri" iddiasıyla yürütülen soruşturma tamamlandı. Şişli Cumhuriyet Başsavcılığı'nın fezlekesinde, Cem Uzan için de 32 yıla kadar ağır hapis istendi. 
Şişli Cumhuriyet Savcısı Mecit Ceylan'ın, Cem Uzan'ın yanı sıra haklarında gıyabi tutuklama kararı bulunan Kemal, Yavuz ve Hakan Uzan ile Rumeli Holding'in ve İmar Bankası'nın üst düzey yöneticilerinin de aralarında bulunduğu 35 sanık hakkında yürüttüğü soruşturma sona erdi. Bu kapsamda yaklaşık 200 kişi tanık olarak ifade verdi. 

'Çete oluşumuna örnek' 
Hazırlanan fezlekede, başta Kemal Uzan olmak üzere sanıkların İmar Bankası'ndaki gidişatın farkına vardıktan sonra 2003 Haziran'ının son günlerinde peş peşe yönetimden istifa ettikleri ve BDDK'nın ise 2 Temmuz 2003'te bankaya el koyduğuna yer verildi. Bu tarihten itibaren sanıkların kendilerine ait şirketlerin çeşitli birimlerinde görev yapan yaklaşık 400 kişiyi, bir notere götürerek vekalet aldıkları ve hisselerini devrettikleri de kaydedildi. 
Fezlekede, Cem Uzan'ın aralarında bulunduğu ve çete üyesi olduğu öne sürülen 18 kişinin de, 12 Kasım 2004 gecesi TMSF tarafından el konulan Sakarya Pamukova'daki çiftliğe baskın yaptığı ve bazı belgeleri de yanlarında götürdükleri bilgisine yer verildi. Savcılığın, bu bilgiyi çete oluşumuna örnek olarak sunduğu da öğrenildi. 

Cezanın artılması talebi 
Fezlekeye göre, sanık Uzanlar'ın, "cürüm işlemek için teşekkül oluşturmak" suçundan 2 yıla "evrakta sahtecilik"ten 10 yıla "kamu kurum ve kuruluşlarının zararına dolandırıcılık yapmaktan" 5 yıla "sahte evrak tanzim etmekten" 3 yıla kadar ağır hapis istemiyle yargılanması istenecek. 
Cem Uzan ve Hakan Uzan'ın bu suçlara ek olarak, "rüşvet vermekten" 12 yıla kadar Kemal Uzan'ın ise "Bankalar Kanunu'na muhalefet" suçundan 5 yıla kadar ağır hapsinin istendiği öğrenildi. Fezlekede, Uzanlar'ın İmar Bankası'ndaki 7 katrilyon liralık mevduatı 700 milyon dolar olarak gösterdikleri ve bu yolla bankanın içini boşalttıklarına da yer verildi. Zararın büyüklüğü nedeniyle Cem Uzan dışındaki diğer sanıklar için istenen ağır hapis cezasının yarı yarıya artırılması da talep edildi. 


</TEXT>
</DOC>
