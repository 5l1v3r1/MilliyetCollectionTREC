<DOC>
<DOCNO> 311353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy07.html </URL>
<DATE> 2005/02/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP'li Öktem Kurultaydaki önceden planlanmış saldırılardı 
</HEADLINE>
<TEXT>

     CHP 13. Olağanüstü Kurultayı'nda Divan Başkanlığı yapan Şinasi Öktem, ''kurultaya dönük sabotaj girişimlerinin boşa çıkarıldığını'' bildirerek, ''Çoğunluğu partili olmayan grup, destekledikleri genel başkan adayının tahriki ve işaretiyle hareket etmişlerdir'' dedi. 
     Öktem, Divan'da kendisiyle birlikte görev yapan başkan yardımcıları Bülent Tezcan, Aliye Gündüz ve bazı yazman üyelerle birlikte CHP Genel Merkezi'nde basın toplantısı düzenledi. 
     Toplantıdan önce gazetecilere, CHP kurultayı ile ilgili olarak bazı televizyonların haber bültenlerinde yayınlanan görüntüler izlettirildi. Farklı haber bültenlerinden, Şanlıurfa Milletvekili Turan Tüysüz'ün belinde silahla Divan'a çıktığı ve Şişli Belediye Başkanı ve Genel Başkan Adayı Mustafa Sarıgül'ün Bakırköy Belediye Başkanı Ateş Ünal Erzen'e yumruk attığına ilişkin görüntüler yansıtıldı. 
     Öktem, ''görüntülerden anlaşıldığı üzere tesadüfi bir öfkeyle değil tam tersine önceden planlanmış, yöntemi saptanmış, Kurultay'ı yıpratmaya dönük bir saldırıyla karşı karşıya bulunulduğunu'' söyledi. 
     ''Kayıtlarda da görüldüğü gibi çoğunluğu partili olmayan grubun sadece kendi kararlarıyla değil, destekledikleri genel başkan adayının bizzat işareti ve tahrikiyle hareket ettiklerini'' savunan Öktem, sözlerini şöyle sürdürdü 
     ''Adayın kendisi partili bir belediye başkanımıza saldırmış, vurmuş, şiddet uygulamıştır. Bununla da yetinmemiş, daha söz talebi hakkında olumlu-olumsuz bir karar verilmediği halde zorbaca bir tavırla kürsüyü işgal etmiş kurultay düzenine göre değil zorbalıkla hareket etme niyetini göstermiştir. Bu tavrıyla Divan'ı hedef göstermiş, sonrasında Divan Başkanı ve Divan'a yönelik yumruklu saldırıyı tahrik etmiştir. Şanlıurfa Milletvekili Turan Tüysüz belinde silahıyla Divan'a saldırmış, hakaret etmiş, küfür ve tehditler savurmuş, Divan Başkanı'na yumruk vurmuştur.'' ''Kurultay'ın, tertiplere rağmen divanın sağduyulu davranışıyla çalışmasını başarıyla tamamladığını'' kaydeden Öktem, çarşaf liste önergesiyle ilgili iddiaları da yanıtladı. 
     Kurultay'ın, Divan Başkanlığı'nın çalışmaların sona erdiğini ya da ara verdiğini bildirinceye kadar devam edeceğine dikkati çeken Öktem, şunları kaydetti 
     ''Kurultay delegesinin görevi, çalışma devam ettiği sürece Kurultay'dan ayrılmamaktır. Buna karşı bazı delegelerin kurultay salonunu terkettikleri gerekçesinin arkasına saklanarak Divan Başkanlığı'nı eleştirmelerinin hiçbir haklılık payı yoktur. Bu yöndeki öneri usule uygun olarak tartışmaya açılmış, lehte ve aleyhte konuşmalar yapılmış, kabul için gerekli olan 628 oy alınamadığından öneri reddedilmiştir.'' 
     
     SUÇ DUYURUSU 
     Öktem, bir soru üzerine, kendisine yönelik saldırıyla ilgili olarak Divan'da tutanak tutulduğunu ve bu tutanağa televizyonlarda yayınlanan görüntüleri de ekleyerek suç duyurusunda bulunacağını bildirdi. 
     Şinasi Öktem, bir başka soruyu yanıtlarken de ''Kurultay Divanı'na yönelik saldırı zannederim ki Parti Disiplin Kurulu'nu da ilgilendiren bir konudur'' dedi. 
     Tehdit alıp almadığının sorulması üzerine de Öktem, bazı telefonlar geldiğini belirterek, ''Ciddiye almıyorum. Kurultay heyecanına veriyorum. Ancak Turan Tüysüz'ün televizyonlarda tehditlerini sürdürdüğünü görüyoruz'' diye konuştu. 
     Öktem, kendisi hakkında Ümraniye Belediye Başkanlığı yaptığı döneme ilişkin bazı davalar bulunduğu konusundaki iddialardan söz edilmesi üzerine de, ''O dönemde hakkında 3 dava açıldığını, bunların SSK prim borcu ödenmemesi gibi küçük davalar olduğunu ve hepsinin beraatla sonuçlandığını'' bildirdi. 
     
</TEXT>
</DOC>
