<DOC>
<DOCNO> 338093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko24.html </URL>
<DATE> 2005/04/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tüzmen Bazı sektörlerimizi nakit ineği sektörler olarak değerlendiriyorum 
</HEADLINE>
<TEXT>

     Devlet Bakanı Kürşad Tüzmen, bazı sektörleri ''nakit ineği sektörler'' olarak değerlendirdiğini belirterek, ''Ucuz ürünlerle beslersiniz. Tekstil ve konfeksiyon gibi... Bazı sektörler var etle besliyorsunuz, ısırıyorlar'' dedi. 
     Tüzmen, İTÜ Maden Fakültesi Maden Mühendisliği Bölümü ve Yurt Madenciliğini Geliştirme Vakfı'nın işbirliğiyle düzenlenen ''Uluslararası Değerli Taşlar ve Metaller'' konulu sempozyumun açılışında yaptığı konuşmada, şu anda maden sektörünün 1 milyar dolar ihracat hacmine ulaştığını söyledi. 
     Geçen yıla oranla maden sektörünün, ihracatını yüzde 21 oranında artırdığına işaret eden Tüzmen, ihracatın artık genel kompozisyon yapısının değiştiğini vurguladı. 
     Bakan Tüzmen, 1980'lerde Türkiye ihracatının yaklaşık 80'ini tarım ürünlerinin, yüzde 20'sini sanayi ürünlerinin oluşturduğunu anımsatarak, 2000'li yıllarda artık ihracatın yüzde 85 sanayi, yüzde 15 tarım ürünü şeklinde değiştiğini anlattı. 
     Kürşad Tüzmen, şu anda Türkiye'de yeni yıldız sektörler olduğunu kaydederek, şöyle konuştu 
     ''Bazı sektörlerimizi nakit ineği sektörler olarak değerlendiriyorum. Sadece ona yaprak, ot verilir. Ucuz ürünlerle beslersiniz. Tekstil ve konfeksiyon gibi... Ama sütünden, etinden, derisinden yararlanırsınız. Bazı sektörler var, etle besliyorsunuz, ısırıyorlar... Çok önemli bazı işletmeler artık ölçek ekonomisinin dışında kaldığı için değerlendirilemiyorlar. Bazı sektörlerimiz de yıldız sektörler. Özellikle değerli taşlar ve metallerin yıldız sektör olduğunu düşünüyorum. Bu sektör, önümüzdeki dönemde çok daha iyi bir noktaya taşınacaktır.'' 
     
     ''KUYUM SEKTÖRÜ 2-3 MİLYAR DOLAR İHRACAT YAPABİLİR'' 
     Tüzmen, Türkiye ihracatının 18 milyar dolarını tekstil, 11 milyar dolarını ise otomotiv sektörünün oluşturduğunu, bu iki sektörü demir-çelik sektörü ile elektronik-elektronik sektörlerinin takip ettiğini anımsattı. 
     Türkiye'nin ABD'ye ihracatında ikinci sırada kuyum sektörünün aldığına işaret eden Tüzmen, sektörün ABD'ye yaklaşık 400 milyon dolar değerinde ihracat gerçekleştirdiğini kaydetti. 
     Kuyum sektörünün şu anda gerçekleştirdiği 1 milyar dolar ihracatın önümüzdeki yıl 1.3-1.4 milyar dolara ulaşma potansiyeli bulunduğunu dile getiren Tüzmen, Türkiye'nin yaklaşık 400 ton altın, 200-300 ton gümüş işleyecek potansiyele sahip olduğunu vurguladı. 
     Kürşad Tüzmen, Türkiye'deki kuyum sektörünün kuyum sanayiinin dünya lideri olabileceğine işaret ederek, ''İlerleyen dönemlerde 2-3 milyar dolar ihracat hacmini çok rahatlıkla yapabileceğine inanıyorum'' dedi. 
     ''Uluslararası Değerli Taşlar ve Metaller'' konulu sempozyum, yarın sona erecek. 
     
</TEXT>
</DOC>
