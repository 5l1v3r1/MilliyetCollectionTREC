<DOC>
<DOCNO> 327564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/soneko02.html </URL>
<DATE> 2005/03/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AB ile müzakereler nereden başlayacak 
</HEADLINE>
<TEXT>

     AB ile müzakerelere hangi başlıktan başlanacağı konusu Türkiye gündeminde önemli yer tutarken, AB'nin son genişlemede 10 aday ülke için uyguladığı yöntem, konuya ışık tutacak görünüyor. 
     AB ile 3 Ekim 2005 tarihinde resmen başlaması beklenen müzakerelerin, son genişlemede 4 grupta gerçekleştiği görülüyor. 
     İlk olarak başlanan müzakere başlıkları bilim ve araştırma, eğitim ve mesleki eğitim, KOBİ, kültür ve görsel-işitsel politika, telekomünikasyon, sanayi politikası ile ortak dış ve güvenlik politikası olarak sıralanıyor. 
     Şirketler hukuku, istatistik, tüketicinin ve sağlığının korunması, balıkçılık, rekabet politikası, malların serbest dolaşımı, gümrük birliği ve dış ilişkiler ise ikinci olarak gelen başlıklar olarak görülüyor. Bu grup için son genişlemedeki 10 aday ülke için 6 aylık süre tanınırken, Türkiye için bu sürenin biraz daha farklı olabileceği vurgulanıyor. 
     
     SERMAYE VE HİZMETLERİN SERBEST DOLAŞIMI 

     3. grupta yer alan başlıklar da 6 aylık sürede tamamlandı. Üçüncü grupta sosyal politika, ekonomik ve parasal birlik, sermayenin serbest dolaşımı, enerji, ulaştırma, vergilendirme, hizmetlerin serbest dolaşımı ve çevre başlıkları müzakere edildi. 
     
     TARIM VE KİŞİLERİN SERBEST DOLAŞIMI SON GRUPTA 

     Son bölümde ise tarım, bölgesel politika, kişilerin serbest dolaşımı, adalet ve içişleri, mali kontrol, mali ve bütçesel hükümler ile kurumlar başlıkları müzakere edildi. 
     Türkiye için bunlardan hangilerinin öne alınacağı veya sonraya bırakılacağı henüz netlik kazanmazken, bu örneklerin müzakerelere ışık tutacağı düşünülüyor. 
     Hatırlanacağı üzere AB'nin son genişlemesinde, Estonya, Letonya, Polonya, Litvanya, Çek Cumhuriyeti, Macaristan, Güney Kıbrıs Rum Yönetimi, Malta, Slovak Cumhuriyeti ve Slovenya tam üye olmuştu. 

     
</TEXT>
</DOC>
