<DOC>
<DOCNO> 310387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas09.html </URL>
<DATE> 2005/01/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İsim değiştirme 'çılgınlığı' 
</HEADLINE>
<TEXT>

     Eda BERKBAYRAK LİTVANYA, DHA 

      NÜFUSU yaklaşık 1 milyon olan Baltık ülkesi Estonya'da yılda ortalama bin kişi çeşitli gerekçelerle İçişleri Bakanlığı'na başvurup ismini değiştiriyor. Estonya yasalarına göre sadece İçişleri Bakanı'nın özel iznine tabi olan isim değişikliği konusunda ülkede neredeyse rekor düzeyde bir talep var. 
     Sosyal İşler Bakanlığı verilerine göre geçen yıl isim değişikliği için bin 242 kişi başvurdu. Bunlardan 6'sına değişiklik izni verilmedi, geri kalan bin 236 kişi ise isim değişikliğine hak kazandı. 
     İsim değiştirenlerin 520'si neden olarak kendi tarafından seçilmiş bir ismi kullanmak istediğini gösterdi. 235 kişi ise soyunu simgeleyen bir isim taşımak istediğini belirtirken, 190 Estonyalı da doğduğunda verilen, ancak daha sonra ailesi tarafından değiştirilen ismini yeniden almak istediğini dile getirdi. 
     Bakanlık ayrıca isim değiştirme hakkını elde edenlerin sayısının 2003 yılında bin 277, 2002'de ise bin 86 olduğunu açıkladı. 
     
</TEXT>
</DOC>
