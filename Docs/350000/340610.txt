<DOC>
<DOCNO> 340610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/spo04.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un öfkesi 4-2 
</HEADLINE>
<TEXT>


Bordo - Mavili takım, Fenerbahçe yenilgisinin faturasını Konyaspor'a kesti. Gol perdesini Gökdeniz açarken, Fatih Tekke 3 kez ağları sallayıp galibiyete imzasını attı. Konuk ekibin sayıları Zafer Biryol ve Yasin'den geldi 


Trabzonspor geçen haftaki Fenerbahçe mağlubiyetinin acısını Konyaspor'dan çıkardı. Bordo - Mavililer, tıklım tıklım dolu tribünler önünde oynanan maçta 3 puanı 4 golle aldı. Mücadelede gol perdesini 29. dakikada Gökdeniz açtı. Fatih'in şık pasında topla buluşan genç yıldız sert bir şutla ağları salladı. Bir dakika sonra Emrah ortaladı, Fatih kafayla topu filelere göndererek farkı 2'ye çıkardı. 39'da Altan vurdu, Petkoviç topa sahip oldu. 42'de Szymkowiak'ın kullandığı köşe atışında, Fatih kafa vuruşuyla skoru 3-0 yaptı. Zafer Biryol 66'da ağları sallarken, 67'de kazanılan penaltıyı Muhammet Hanefi üst direğe nişanladı. Fatih Tekke 74'te farkı yeniden 3'e yükseltti. 78'de Yasin penaltı atışından skoru 4-2 olarak belirledi. 

Fatih Tekke'den çifte vurgun 

Trabzonspor'un gol krallığına koşan kaptanı Fatih Tekke dün akşam iki hedefi birden vurdu. Konyaspor ağlarını 3 kez sallayan milli yıldız ligdeki gol sayısını 28'e çıkardı. Bu gollerle, 25 gollü Şota'yı geride bırakan Fatih Tekke, Bordo - Mavili takımın bir sezonda en çok rakip ağları sallayan futbolcusu unvanını ele geçirdi. Başarılı futbolcu 74. dakikada attığı golle ise ligdeki 100. sayısını kaydederek 100'ler kulübüne adını yazdırdı. 

Tepki dinmiyor 

Taraftarlara 20 bin siyah bayrak dağıtıldı, Federasyon Başkanı Bıçakcı istifaya çağırıldı 

ADNAN SUNGUR DHA 

Trabzonsporlu taraftarların, Futbol Federasyonu Başkanı Levent Bıçakcı ve geçen haftaki Fenerbahçe maçının hakemi Cem Papila'ya yönelik tepkileri hız kesmiyor. Önceki gün 20 bin taraftarın katıldığı, "Lütfen istifa" yürüyüşü düzenleyen Bordo - Mavililer dün de Avni Aker Stadı'nda protestolara devam etti. 
Sağanak yağışa rağmen tribünleri dolduran 20 bin taraftar, Bıçakcı'yı sloganlarla istifaya çağırdı. Karşılaşma öncesi Trabzonspor Taraftarlar Derneği tarafından 20 bin siyah bayrak, 10 bin adet Türk bayrağı ve kırmızı kartlar dağıtıldı. Tribünler adeta siyaha boyanırken, taraftarlar kırmızı kartlarla tepkileri gösterdiler. Taraftarlar ayrıca Konyaspor takımını tribünlere çağırarak sevgi gösterisinde bulundular. 

Güneş Güzel bir maç oldu 

Trabzonspor Teknik Direktörü Şenol Güneş, Konyaspor karşısında üstün bir futbol sergileyerek hedefe ulaştıklarını söyledi. Tecrübeli hoca, "Gergin geçen haftanın sonunda kazanmak istiyorduk. Daha fazla gol atabilirdik ama birçok fırsatı harcadık. Kazanmak isterken güzellikler sunmaya da çalıştık. Taraftarlar için keyifli bir maç oldu. Maçtan önce aleyhimize 5 penaltı bile verilse işimize bakacağız dedik. Gerçi 2 penaltı verildi, 3 tane daha verilebilirdi. İşimize bakmaya devam edeceğiz" dedi. 

Bakan Şahin dikkat çekti 

Devlet Bakanı ve Başbakan Yardımcısı Mehmet Ali Şahin, Bordo - Mavili 20 bin taraftarın önceki gün düzenlediği, "Lütfen istifa" yürüyüşü için, "Trabzonspor'un kitle halinde böylesi bir olaya tepki göstermiş olmasını geçiştiremezsiniz" yorumunu yaptı. Diyarbakır'a giden Şahin, "İlgili federasyon ve kurullarımızın bu tepkilerin nedenlerini dikkatlice değerlendirmelerinde yarar olduğu kanaatindeyim. Trabzonspor camiasına şu mesajı vermek istiyorum kuşkusuz futbol sadece barışa, kardeşliğe ve dostluğa hizmet için vardır. Hakem hatalarını baz kabul ederek, olayı büyütmek kimseye yarar sağlamaz" diye konuştu. 

Olay budur 

KRİTİK ERGUN ATA 

Trabzon'un bir haftalık malum gündemi futbolu hiç konuşturmadı. Herkes -haklı nedenlerle - Fenerbahçe maçına ve Cem Papila'ya takılı kaldı. 
Camiada belki de en çarpıcı söylemlere imza atan -Aziz Yıldırım'ınki gibi, "gelecek yıl biz de sadece futbol oynamayacağız" sözünü yanlış bulduğumuz- Şenol Güneş, belli ki futbolcuların bu durumdan etkilenmemeleri için olağanüstü çaba harcamış, sonucunu da almış. 
Trabzonspor'un futbolu muhteşem, ilk gol ofsayt değildi Fatih'in, Şota'nın rekorunu kırdığı ikinci gol, futbol okullarında ders olarak verilebilir. Trabzonspor tarihinin bir sezonda en çok gol atan oyuncusu unvanını perçinlediği gole ise sadece şapka çıkarılır. 
Erken gelen farka karşı konuk Konya disiplinden kopmadı. Rakibin gol kaçırma yarışına girdiği dönemlerde, tribünlerin ayakta alkışladığı Zafer Biryol'un golünden sonra penaltıdan yararlanabilse, skora ortak olacakken Fatih'in kendisini 100'ler kulübüne üye yapan golüne de engel olamadı. Ama 2. penaltıyla golü bulup maç bitene kadar ev sahibini rahatsız etti. 
Siyah renkleri bir anlam içeriyor olsa da -Papila'ya sahip çıkmak gibi falan- önemsenmeyen giysileriyle Cüneyt Çakır ve arkadaşları, Konyaspor'u mağdur etmedi, Trabzonspor'u muhteşem atmosfere karşın korumadı Tartışılır kararları olsa da, kötü niyetli bulunmadı. Örnek Zafer Demir'in direkten dönen şutunun çizgi ile ilişkisi, ikinci penaltıdaki geç düdüğü. 
Taraftar çok dolu. Siyah bayraklar, istifaya davet sloganları. Kısmen de olsa amacını aşmasa tadında kalacaktı. Tribünlerin farklı gündemine karşın, hakemler ve futbolcular sadece futbolu, hem de en iyisini düşündüler, yaşama geçirdiler. Olay budur işte. 


YILDIZ TABLOSU 
TRABZONSPOR 1 Petkoviç 5 22 Hasan S. Dk.79 5 34 Emrah 6 38 Erdinç 5 14 Özgür 5 99 Celalettin 66 Adem Dk.12 5 5 Hüseyin 6 7 Szymkowiak 8 47 Volkan 5 11 Yattara 7 6 Hasan Ü. Dk.70 5 61 Gökdeniz 7 9 Fatih Tekke 8 
YEDEKLER 
22 Hasan Sönmez, 6 Hasan Üçüncü, 10 Mehmet Yılmaz, 24 D'Haene, 18 Tayfun, 66 Adem Koçak, 25 İbrahim Ege 

KONYASPOR 78 Özden 5 20 Mehmet 5 77 Erhan 4 33 Tayfun 5 14 Camara 4 28 Ceyhun Dk.78 4 2 Yasin 6 25 Zafer Demir 5 10 Altan 6 22 Eyüp 5 8 Zafer Biryol 5 9 M.Hanefi 5 
YEDEKLER 
27 Petkoviç, 28 Ceyhun, 30 Ernani, 42 Muhammet Fatih, 52 Soner 


</TEXT>
</DOC>
