<DOC>
<DOCNO> 322099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/yazar/saglam.html </URL>
<DATE> 2005/03/09/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Gelir İdaresi'nde yaprak dökümü 
</HEADLINE>
<TEXT>


Gelir İdaresi'nin Yeniden Yapılandırılması ile İlgili Kanun Tasarısı Meclis'e sevk edildi. Edilmesi ile de tartışmalar başladı. Tasarıdan hiç kimse memnun değil. 
Halen "genel müdürlük" seviyesinde örgütlenmiş olan Gelir İdaresi Maliye Bakanlığı'na bağlı başkanlığa dönüştürülüyor. Merkez teşkilatı ana hizmet, danışma ve yardımcı hizmet birimlerinden oluşacak. Üç tane başkan yardımcısı olacak. 
Merkezde ayrıca gelir idaresi grup başkanı, müdür, gelirler başkontrolörü, gelirler kontrolörü, stajyer gelirler kontrolörü, devlet gelir uzmanı ve devlet gelir uzman yardımcısı kadroları ihdas ediliyor. 
Taşra teşkilatı, 22 tane gelir idaresi bölge başkanlığı ile bunlara bağlı birimlerden oluşacak. Bölge başkanına bağlı olarak gelir idaresi grup müdürü, vergi müdürü, takdir komisyonu başkanı, vergi denetmeni, vergi istihbarat uzmanı, gelir uzmanı ve bunların yardımcıları çalışacak. 
Yeni yapının denetim ayağını merkezde gelirler kontrolörleri ve taşrada vergi denetmenleri oluşturuyor. Hesap uzmanları ve maliye müfettişleri Gelir İdaresi'nin dışında mevcut durumlarını koruyorlar. Yani bunlar doğrudan Maliye Bakanı'na bağlı olarak faaliyetlerine devam edecekler. 
Tasarıya en çok "Denetimde çok başlılığı devam ettiriyor" şeklinde eleştiriler yöneltilse de buna katılmıyoruz. Çünkü en sade yapılarda bile en azından coğrafi esaslara göre "merkezi", "bölgesel" ve "yerel" şeklinde örgütlenmeler var. Buna ilaveten birçok ülkede uzmanlaşma esasına ve mükellef büyüklüğüne yönelik kademelendirme de söz konusu. Birçok Avrupa ülkesinde Fransa, Almanya, İspanya, İtalya, Avusturya vs. sadece büyük mükellefleri incelemeye yönelik özel denetim birimleri var. Demek ki farklı denetim birimlerinin varlığı bize özgü bir durum değil. Bizde asıl sorun, birimler arasında kademelendirme ve geçiş olmamasında. 
Kıyamet, mevcut personelin yeni ihdas edilen kadrolara yerleştirilmesi konusunda kopuyor. 
Vergi dairesi müdür ve müdür yardımcılarının mevcut kadroları iptal ediliyor ve mevcut vergi dairesi müdürlerine, bölge başkanlığına bağlı müdür ve vergi müdürlüğü kadrolarına atanma olanağı tanınırken, gelir idaresi grup başkanlığına atanma olanağı tanınmıyor. Müdür yardımcılarına ise hiç yer verilmemiş, sınavla bu unvanı kazanmış olan kişilerin geleceği belirsiz. Her ne kadar geçici maddede kadro ve unvanları değiştirilen veyahut kaldırılan personelin durumlarına uygun kadrolara en geç 1 yıl içinde atanacakları ve atama yapılıncaya kadar ihtiyaç duyulan işlerde görevlendirilecekleri belirtilse de, uygun kadronun ne olacağı belli değil. 
Şeflerin durumu da belli değil, bunların da en azından devlet gelir uzman yardımcısı veya vergi istihbarat uzman yardımcısı olarak atanmaları sağlanabilir. Denetim elemanları arasındaki geçiş olanağı da çok sert. 
Tasarının mevcut haliyle yasalaşması çok kişiyi üzecek. İşleyişte sorunlar yaşanabilecek. Görünen en büyük sorun, mevcut personelin yeni kadrolara hakkaniyete uygun bir şekilde intibak ettirilmemesi. Ayrıca Gelir İdaresi'ne bağlanan denetim elemanları ile diğer denetim elemanları arasındaki koordinasyonun nasıl sağlanacağı da belirsiz. Umarız tasarının aksayan yönleri komisyonda düzeltilir. 



</TEXT>
</DOC>
