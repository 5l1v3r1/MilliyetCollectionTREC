<DOC>
<DOCNO> 341099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/spo10.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Golsüzlük bozulmaz 
</HEADLINE>
<TEXT>


İngiltere'de sıralamalar neredeyse kesinleşince adı büyük bu maç, prestij mücadelesine döndü. Yine de iki takımın da ideale yakın kadrolarıyla kazanmak için her şeyi yapacağı maçın muhtemel neticesi beraberlik 


Chelsea hafta sonu sezon boyunca gösterdiği performansını aratan bir tablo ortaya koysa da kazanmayı bildi. Manchester United-West Bromwich maçındaki beraberlikse iki ekibi de büyük ölçüde hedeflerinden etti. Ferguson'ın talebeleri önümüzdeki yıl Şampiyonlar Ligi'ne direkt katılma hayaline ulaşamazken, West Brom da Premier Lig'de kalma umudunu büyük ölçüde kaybetti. 
İki hocanın da sezonu bir büyük yenilgiyle kapatmak istemeyeceğini düşünürsek kısır bir çekişme muhtemel gözüküyor. Chelsea'nin daha defansif oynaması muhtemel. Beraberlik kuvvetli ihtimal. 

Arsenal kutlamaya yakın 
Henry ve arkadaşlarının Şampiyonlar Ligi'ne direkt katılmaları için artık sadece 1 puana ihtiyaçları var. Everton ise ligde dördüncü sırayı Arsenal sayesinde garantiledi. Galibiyete yakın taraf kırmızıbeyazlılar. 
Diğer maçın aksine hafta sonu hedeflerine ulaşan iki ekip karşı karşıya. Arsenal'in Manchester United'la ligde yaşadığı çekişmenin galibi Wenger'in talebeleri oldu. İki ekibin sıradaki kapışması kupada olacak. Ligde 11 maçtır yenilmeyen ve bunların 9'unu kazanan Arsenal, Liverpool'dan sonra komşusu Everton'ı da geçecek güçte. 
Liverpool karşısında çok formda görüntü sergileyen Pires ve Reyes skor tablosuna yakın. Son üç deplasman maçını kaybeden Everton'ın Highbury'den de puan çıkarması zor. 


</TEXT>
</DOC>
