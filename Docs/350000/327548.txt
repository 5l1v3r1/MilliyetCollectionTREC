<DOC>
<DOCNO> 327548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun15.html </URL>
<DATE> 2005/03/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
El Cezire'ye bombalama tehdidi 
</HEADLINE>
<TEXT>

     El Cezire televizyonu, dün Lübnan'ın başkenti Beyrut'taki patlamayla ilgili haberleri yüzünden bombalama tehdidi aldığını bildirdi. 
     El Cezire'den yapılan açıklamada, dün akşam gelen bir telefonla, patlamayla ilgili haberleri durdurmamaları halinde Beyrut'taki merkez bürolarının bombalanacağı tehdidinde bulunulduğu belirtildi. 
     Büronun çevresinde güvenliğin artırıldığı kaydedildi. 
     El Cezire televizyonu, patlamadan sonra Suriye karşıtı politikacılarla röportajlar da yayımlamıştı. 
     Bu arada olayla ilgili soruşturmayı yürüten yetkililer, devlet televizyonunun, Beyrut'un doğusunda Hıristiyanların yaşadığı Dikvana bölgesindeki Sin el Fil ticaret merkezi yakınlarında meydana gelen patlamada 2 ölü olduğunu duyurmasına rağmen, patlamada ölen olmadığını söyledi. Patlamada 6 kişinin yaralandığı bildirildi. 
     
</TEXT>
</DOC>
