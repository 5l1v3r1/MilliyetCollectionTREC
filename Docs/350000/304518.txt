<DOC>
<DOCNO> 304518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/astro/index.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Değişim dönemlerimiz 
</HEADLINE>
<TEXT>

Uranüs'ün ülkemizin haritasındaki etkilerine tarih boyunca bakarak içinde bulunduğumuz dönemi çok daha iyi algılayabiliriz 


Geçtiğimiz günlerde ülkemiz tarihinde Uranüs transitlerinin ne tür değişimler getirdiğini görmek üzere bir inceleme yaptım. Astroloji ile ilgilenenler yakından bilirler, halen Balık burcundaki Uranüs ülkemizin Akrep burcundaki Güneş'ine üçgen açı yaparak, değişimin, özgürlüklerin ve reformların hızlı akmasına neden oluyor. Peki, Uranüs tarihimizde başka hangi sahnelerde ortaya çıkmış, birlikte inceleyelim. 1924'te Uranüs haritamızın tepe noktasından geçerken hilafet kaldırıldı. Zira Uranüs ülkemizin haritasında tam tepede bulunuyor. Bu konumu ülkemizin çöken bir imparatorluğun içinden devrimlerle doğduğunu gösteriyor. 10'uncu ev yönetimi açıkladığı için hemen cumhuriyetin kuruluşundan sonra Uranüs bu eve geçerek devrimlerin peşi sıra gelmesine işaret etti. 
1932-1933 yıllarında Uranüs 11'inci evimizden geçerken Türkçe ezan, Nazım Hikmet'in dikkat çektiği zamanlar ve komünist partisindeki tutuklamalar gündeme gelmiş. 11'inci ev toplumcu örgütleri ve reformları, umutları açıklar. 1934'te de Uranüs kendi pozisyonu ile açı içindeyken kadınlara siyasi haklar verilmişti. 1942-1943 yıllarında Uranüs ülkemizin 12'nci evine ilerlerken bu evin açıkladığı konularda huzursuzluklar yaşandı. 12'nci evde elde olmayan nedenleri, sıkıntıları ve gizli kalmış konuları anlatır. Bu yıllarda tifüs salgını ve gayrimüslimler için Varlık Vergisi gündeme geldi. 1945 yılında Uranüs kendi pozisyonuna kare açı yaparken Birleşmiş Milletler'e katıldık. Aynı zamanda Demokrat Parti'nin kuruluşuyla çok partili seçimlere başladık. 

Yükselen burç bir ülkenin haritasında halkı ve beklentilerini açıklar 

Söz konusu Uranüs transitlerini incelerken gözüme çarpan ilginç bir gösterge ise Uranüs'ün özellikle liberal politikaları öne çıkaran toplumsal olayları tetikliyor olması. Örneğin Uranüs 1950-1951 yıllarında ülkemizin yükselen burcundan Yengeç geçerken Demokrat Parti iktidara geliyor ve CHP tarihinde ilk defa muhalefete düşüyor. Ne ilginç ki şu anda yaşadıklarımız ve etkisinde kaldığımız Uranüs transiti de benzer temalar getirmiş durumda. 1950-1951 döneminde NATO'ya başvuruyoruz ve ülke içinde yoğun bir iç göç dalgası yaşıyoruz. Zira yükselen burç bir ülkenin haritasında halkı ve beklentilerini açıklar. Bu dönemde ezan da yeniden Arapçaya döndürülüyor. 
Uranüs 1954'te ülkemizin para ve kaynaklarını gösteren 12'nci evinden geçerken Kapalıçarşı'da büyük bir yangın oluyor ve enflasyon iki katına çıkıyor. 1955-1956 yıllarında Uranüs yine kendi pozisyonu ile açı yaparken Siyasal Bilgiler Fakültesi'nde hükümete karşı tepkilerin yoğunlaştığı bir döneme giriyoruz. 1959-1960 yıllarında Uranüs bu kez yakın komşuları, iletişimi, taşımacılığı ve eğitimi açıklayan üçüncü evimize geçerken Pakistan, Iran, Irak'la CENTO kuruluyor ve bu arada Menderes uçak kazası geçiriyor. Aynı dönemde AET'ye başvuruyoruz ve 1960 darbesi gerçekleşiyor. 1964-1965 yıllarında Uranüs kendi pozisyonuna karşıt durumdayken Adalet Partisi'nde Demirel dönemi başlıyor, SSK Kanunu düzenleniyor, TV ve radyo özerkleşirken ilk İşçi Partisi kongresi düzenleniyor. 
1965'ten günümüze kadar olan dönemi ve önümüzdeki dönemde bizi bekleyen toplumsal değişim rüzgarlarını size gelecek hafta anlatacağım. 



</TEXT>
</DOC>
