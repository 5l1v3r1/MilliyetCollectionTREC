<DOC>
<DOCNO> 322914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy23.html </URL>
<DATE> 2005/03/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Denktaş Dinlenmeye ve siyasetten çekilmeye hiç niyetim yok 
</HEADLINE>
<TEXT>

     KKTC Cumhurbaşkanı Rauf Denktaş, görevi bıraktıktan sonra dinlenmeye ve siyasetten çekilmeye niyeti olmadığını bildirdi. 
     Denktaş, Beşiktaş'taki Bahçeşehir Üniversitesi Siyaset ve Liderlik Okulu'nda, ''Kıbrıs Sorununun Dünü, Bugünü Yarını'' konulu derse katılarak, Kıbrıs sorununu, çözüm arayışlarını, Türk tarafının savunularını ve çözüm yolundaki kendi çabalarını anlattı. 
     Çözüm çabalarında kendisinin ''uzlaşmaz'' gösterilmeye çalışıldığını ifade eden Denktaş, Rum tarafının anlaşmak için değil, sadece taktik gereği ve Türk tarafını uzlaşmaz göstermek amacıyla masaya oturduğunu, bunu zaman zaman Rumların kendilerinin de itiraf ettiklerini söyledi. 
     Annan Planı'nı eleştiren Denktaş, Türkiye'nin planın görüşüldüğü günlerde Kıbrıs Türkleri'ne ''evet derseniz tanınma yolu açılır, hayır derseniz neticelerine katlanırsınız'' mesajı verdiğini ve bunun sonucunda Ada'da yüzde 65 oranında ''evet'' oyu çıktığını kaydetti. 
     Denktaş, ''Annan Planı'nı savunanlar, planın güzel yönlerini gösteriyorlar. Peki o güzel şeyler nasıl girdi oraya Benim yıllardır dirsek çürütmemle girdi. 'Eğer bu binanın mimarı ben isem, bu binaya girmeyin, demiri eksik, çimentosu eksik, girerseniz başınıza yıkılır' dedim ama dinlemediler'' şeklinde konuştu. 
     
     ANNAN PLANI'NIN AMACI 
     Planın amacının Türkiye'nin Ada üzerindeki haklarını elinden almak ve Türk ordusunu Kıbrıs'tan çıkarmak olduğunu söyleyen Rauf Denktaş, ''Yani Türkiye şehitlerinin kemiklerini torbalara doldurup çıkacak, Türk halkına bu acı yaşatılacak ve Türkiye ucu açık bir yolda ilerleyecek. Ama yine önüne Ermeni meselesi ve diğer konular getirilecek'' dedi. 
     KKTC Cumhurbaşkanı Denktaş, planın tekrar gündeme getirilmesinin doğru olmadığını ve Ada'daki bağımsızlık hakkının teslim edilmesine izin verilmemesi, bu konuda kamuoyunu yanlış bilgilendirdiğini savunduğu medyanın da daha sorumlu davranması gerektiğini bildirdi. 
     Denktaş, ''Bağımsızlık, bir milletin yakalayabileceği en yüksek zirvedir. Bağımsızlığınızı verip karşılığında ondan daha güzel bir şey alamazsınız'' diye konuştu. 
     Kıbrıs sorununun Türkiye'nin AB üyeliği önünde bir engel gibi görülmesinin de yanlış olduğunu dile getiren Denktaş, ''ucu açık müzakere tarihi verilmesine karşılık Türkiye'nin de Kıbrıs sorununu ucu açık mesele haline getirmesi ve bunu koz olarak kullanması gerektiğini'' sözlerine ekledi. 
     
     SORULARI YANITLADI 
     Daha sonra öğrencilerin sorularını yanıtlayan Denktaş, ''Mücadeleniz süresince 'keşke öyle yapmasaydık' dediğiniz bir olay oldu mu '' sorusu üzerine, sorunun başında federasyonu savunmalarının hatalı olduğunu, baştan beri savunulması gerekenin ''iki bağımsız devlet üzerinden konfederasyon'' olduğunu bildirdi. 
     Denktaş, KKTC Başbakanı Mehmet Ali Talat'a ilişkin bir soruya da şu karşılığı verdi 
     ''Sayın Talat uzun yıllar Rum Akel partisi ile ortak çalıştı ve o çatı altında bizi inciten çok şeyler söylenmişti. Ancak Sayın Talat, Başbakan olduğu günden itibaren Rumları daha iyi anlamaya başlamıştır. Ama hala Annan Planı üzerinden bir çözüm sağlanabileceğine inanıyor. 
     Referandumda yüzde 65'lik başarı elde etti, son seçimde yüzde 45 aldı ve cumhurbaşkanlığı seçimini de kazanacağını farz edelim. Yapacağı iyi şeylere elbette destek vereceğiz ve yardıma ihtiyacı olduğunda tecrübelerimizle yardımcı olmaya çalışacağız. Türk Hükümeti de, Sayın Talat'a milli davanın bağımsızlığı korumaktan geçtiğini hatırlatmalıdır.'' Rauf Denktaş, ''Cumhurbaşkanlığı görevini bıraktıktan sonra ne yapacağı'' yönündeki bir soruyu da, ''Görevi bıraktıktan sonra dinlenmeye ve siyasetten çekilmeye niyetim yok, zaten istesem de yapamam. Çünkü 21 yaşında, canımız, kanımız bir devletimiz var. Bunun mücadelesini terk etmek şerefsizliktir ve Kıbrıs halkı şerefsiz bir halk değildir'' diye yanıtladı. 
     Konuşmasının ardından Denktaş'a, plaket ile üniversitenin rozeti verildi. 
     
</TEXT>
</DOC>
