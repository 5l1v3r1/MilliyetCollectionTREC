<DOC>
<DOCNO> 340043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/spo04.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir zemberek 
</HEADLINE>
<TEXT>


Trabzonspor gelecek sezon sadece futbol oynayan bir takım olmayacak. Hakemlere daima destek verdim ama artık yabancı hakem gelsin diyorum. Cem Papila hata yapmadığını söylüyor. Ayıptır, bizimle alay etmesinler 

ADNAN SUNGUR DHA 


Trabzonspor Teknik Direktörü Şenol Güneş sonunda patladı. Tecrübeli hoca, düzenlediği basın toplantısında gündemi sarsacak şok açıklamalar yaptı. Son derece sinirli olduğu gözlenen Güneş, Süper Lig'de bir oyun oynandığını ileri sürerek, bunun figüranı olmak istemediklerini söyledi. Sabırlı davrandıklarını belirten Bordo - Mavili takımın hocası, "Bizim için sürekli 'en iyi futbol oynayan takım' diyorlar. Bu bize ne kazandırıyor Trabzonspor gelecek sezon sadece futbol oynayan bir takım olmayacak. Bunun rumlusu da biz olmayacağız. Bu söylediklerimden kim ne anlıyorsa anlasın" dedi. 

'İçimiz kan ağladı' 
Şenol Güneş bugüne kadar hakemlere en zor günlerinde destek verdiklerini vurguladı. Tecrübeli teknik adam, "Büyük hayaller kurduk. Bunları hayata geçirmek istedik. Anlayışımızla gençlere örnek olarak geleceklerine katkı yapmaya çalıştık. Karakterle, kabiliyetle bir yere gelinebileceğine, sahada güzelliklerin olacağını, güzelliklerin yaşanacağını, futbolun toplumları bir araya getirdiğine inanarak hareket ettik. İçimiz kan ağlarken, duygularımızı bastırarak karşılaşmalarımızda hata yapan hakemi bile korumaya çalıştık. Allah'a ve adalete olan inancımız gereği bunları yaptık. 40 yıldır futbolun içindeyim. Hakemlerin 5. sınıf insan muamelesi gördüğü dönemlerde bile onlara sahip çıktım. Orhan Erdemirleri, Ayhan Yücebilgiçleri, Galip Bitigenleri gördük, haksızlıklarını yaşadık. Bugüne kadar yabancı hakeme hep karşı çıktım ama artık yabancı hakeme ihtiyaç var diyorum. Bunu ilk kez söylüyorum. Çünkü bu ülkede adaleti dağıtması gerekenler, adil olması gerekenler hata yapıyorsa, herkes kendi bildiği yoldan adalet, hak, hukuk aramaya başlar'' diye konuştu. 

Papila'ya bombardıman 
Güneş, Fenerbahçe maçının hakemi Cem Papila'yı da sert bir dille eleştirdi. Trabzonspor'un hocası, "Dünya Kupası sonrasında Haluk Ulusoy'a 'sen teksin, büyüksün, iyisin' diyenlere, bu övgüleri düzeceğinize herkes işini yapsın dedim. Ama işimden oldum. Ne yazık ki kişilere yaranmadan iş yapma anlayışı yıkılmış. Herkesin onuru şerefi var. Biz maç sonrası Papila'yı sahiplenmek istedik. Ama o hiçbir şey yapmamış gibi rahat konuşuyor. Eğer hakem hata yapmamışsa, onları kasti yapmıştır. O zaman bu ülkeyi karanlığa götürüyor demektir. Kendi sorumlu kurulu hata yaptığını söylüyor, o ise tersini. Adam, Türklük'ten bahsediyor. Onun bu şovenist anlayışına göre Daum'u değil, beni koruması gerekir ki böyle bir şeyi asla kabul etmem, benim için leke olur" ifadesini kullandı. 

'Kriterler uygulansın' 
Şenol Güneş şöyle devam etti "Tüm bunları sineye çekiyoruz ama bizimle alay etmeyiniz, dalga geçmeyin. Ayıptır, günahtır. İnsanların aklı, zekası var. Bunları herkes görüyor. Cem Papila'yı konuşturanlara sesleniyorum. Maçın kasetini alsınlar, UEFA'ya göndersinler. Takımların da kim olduğunu belirtmesinler. Bakalım ne olacak Gülerler size. Aslında bu yapılanlara kızmak değil, gülmek gerekir. Haksızlıklar karşısında kızıyoruz. İşimizi iyi yapmaya çalışıyoruz. Oysa karşı taraf bir oyun oynuyor. Bu oyuna gelmeyeceğiz. Hırsımız aklımızın önüne geçmeyecek. Soğukkanlı olmalıyız. Türkiye'de UEFA kriterleri acımasızca uygulanmalı. Bunu da mevcut federasyon yapamaz. UEFA'nın ülke futbolunu denetlemesi gerekir." 

Uğur Boral atağı 

Bordo-Mavililer, Gençlerbirliği'nin sol kanat oyuncusuna kancayı taktı. Yöneticiler, golcü Zurawski için de bugün Polonya'ya çıkarma yapıyor 

Trabzonspor Yönetimi yeni sezonun transfer çalışmalarını sürdürüyor. Bordo - Mavili idareciler, Gençlerbirliği'de top koşturan Uğur Boral'ın transferi için kolları sıvadı. Yöneticilerin, başarılı sol kanat oyuncusu ile yaptığı ilk görüşmenin olumlu geçtiği öğrenildi. Teknik Direktör Şenol Güneş'in de genç futbolcunun alınmasını istediği bildirildi. İdarecilerin, Başkent ekibinde forma giyen Hakan için de ısrarlı oldukları vurgulandı. Gençlerbirliği'nin ise Mehmet Yılmaz, İbrahim Ege ve Lee Yong'u istediği bildirildi. 
Bordo - Mavililer, Polonyalı golcü Zurawski ve savunma oyuncusu Glawacki'nin transferi için yapılan çalışmalara da hız verdi. Yönetici Metin Akbaşoğlu'nun bugün Polonya'ya giderek, Wisla Krakow Kulübü ve iki futbolcu ile pazarlık masasına oturacağı ifade edildi. 

Fatih bilmecesi 

Trabzonspor, Konyaspor maçı hazırlıklarını dün tek idmanla sürdürürken, çalışmaya kasıklarında ağrı olan Fatih Tekke katılmadı. Diğer oyuncular Teknik Direktör Şenol Güneş yönetiminde önce dar alanda top çalışması yaptı, ardından pas ve şut çalışmasıyla antrenmanı bitirdi. Fenerbahçe maçında sakatlanan Gökdeniz ve Mehmet Yılmaz'a ise yoğun tedavi programı uygulanıyor. Fatih ile birlikte iki futbolcuyu Konyaspor maçına yetiştirmek için doktorlar adeta seferber edildi. 

Kına ve protesto 

Trabzonsporlu taraftarlar dün İstanbul Sirkeci'deki Büyük Postane önünde toplanarak Futbol Federasyonu Başkanı Levent Bıçakcı ve yönetim kurulu üyeleriyle, Cem Papila'ya küçük paketler halinde hazırlanan kınaları postaladı. Ayrıca bugün TEDAŞ önünden 14.00'te "Lütfen istifa edin" yürüyüşü yapılacak. Kulüpler Birliği'nin toplantısını protesto eden Atay Aktuğ zirveye katılmadı. 


</TEXT>
</DOC>
