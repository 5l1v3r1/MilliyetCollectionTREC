<DOC>
<DOCNO> 314406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko02.html </URL>
<DATE> 2005/02/11/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
İTO meclis toplantısı yapıldı 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1'le ilgili uygulamanın, müteahhit mahkemeye gidip aksini ispat edene kadar müfettişin öngördüğü şekilde yapılacağını belirtti. 
     İTO Meclisi'nin şubat ayı olağan toplantısı, Formula 1 konusunda Sanayi ve Ticaret Bakanlığı raporunun görüşülmesi nedeniyle, gizli oturumla basına kapalı yapıldı. 
     Yaklaşık 4 saat süren oturuma ilişkin gazetecilerin sorularını yanıtlayan Mehmet Yıldırım, Formula 1'le ilgili müfettişin öngördüğü şekilde kesinti yapıldığı için Meclis'te konuşmaya gerek kalmadığını söyledi. 
     Yıldırım, ''Müteahhit mahkemeye gidip aksini ispat edene kadar uygulama müfettişin öngördüğü gibi yapılacak. Müfettişin öngördüğü şekilde yerine getirilince tartışılacak bir şey kalmadı'' dedi. 
     Yıldırım, İTO Meclis Toplantısı'nda Oda'nın organ seçimleriyle ilgili Meclis üyelerini bilgilendirme ve mesleklerin gruplandırılması konusunun da ele alındığı gündem maddeleriyle ilgili olarak da 17 meslek komitesinin birleştirileceğini kaydetti. 
     Mehmet Yıldırım, İTO seçimlerinin 9 Mart 2005 tarihinde yapılacağını belirtti. 
     İTO Meclis toplantısı öncesi gazetecilerin kar yağışının ticarete etkisine ilişkin sorularını da yanıtlayan Yıldırım, İstanbul'un günlük ticaret cirosunun 500 milyon dolar seviyelerinde olduğunu, bunun 300 milyon dolarlık kısmını ihracat ve ithalatın oluşturduğunu ifade ederek, ''Biz, ayda 10 milyar doların üzerinde ticaret hacmi olan bir ülkeyiz ve bunun yüzde 50'si İstanbul üzerinden yapılıyor. Bunu da böldüğümüz zaman ciddi rakamlar çıkıyor. Günlük normal ticaret aksadı, cirolar yüzde 10'lar seviyesine düştü. Bazı dükkanlar siftahsız kapattı'' dedi. 
     
</TEXT>
</DOC>
