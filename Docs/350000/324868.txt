<DOC>
<DOCNO> 324868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur18.html </URL>
<DATE> 2005/03/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çantayı kaptı, gönlünü kaptırdı .. 
</HEADLINE>
<TEXT>

     Burak GEZEN- Ersan KÜÇÜKKURU ÇANAKKALE, DHA 

ÇANAKKALE'de bir yerel gazetede sekreterlik yapan Nihal Özcan, tatil için gittiği Diyarbakır'da, belki de hayatının en ilginç olayını yaşadı. Nihal Özcan'ın çantasını kapan bir kapkaççı, genç kıza aşık oldu, bir aşk mektubuyla özür diledi. Nihal Özcan, kendisine korku dolu anlar yaşatan kapkaççıyı asla affetmeyeceğini söyledi. 
     Çanakkale'de yaşayan 23 yaşındaki Nihal Özcan, geçen Aralık ayında ziyaret için Diyarbakır'a gitti. 
     16 Aralık 2004 günü saat 15.00 sıralarında alış verişten dönen Özcan, Diyarbakır'da Hindibaba 1'nci Sokak Şenortaklar Apartmanı'nın ikinci katındaki yakınının evine girmek üzereyken, arkasından sessizce yaklaşan kapkaççıya çantasını kaptırdı. 
     Genç kız polise başvurup şikayetçi oldu. Olaydan iki gün sonra dairenin ziline basıldı. Özcan'ın anlattığına göre bu kez takım elbisesi giyerek gelen kapkaççı, ''İki gün önce çantanızı ben çalmıştım. Onu geri getirdim. İade etmek istiyorum'' dedi. 
     Nihal Özcan korkup çığlık atınca kapkaççı, genç kızın çantasını ve içinde bir mektubu kapıya bırakıp kaçtı. 
     
     KAPKAÇÇININ MEKTUBU 

     Nihal Özcan, ''Dün geceyi sokakta geçirdim. Bir Allah'ın kulu acımadı. Değerli evrakları ve kimlikleri geri gönderdim. Ama paranızı gönderemedim. Çok borcum var. 
     Bu arada beni size yöneltenin güzelliğiniz olduğunu söylemekten gurur duyuyorum. İnan ilk defa hırsızlık yapıyorum. Tabi ufakken bakkaldan çaldığım birkaç gofreti saymazsak. Keşke bu kötü hadise olmadan seninle tanışabilseydim. Bir gün mutlaka sizinle tanışma cesaretini gösterip özür ve af dileyeceğim. Mutlu kal. Çok hoş olduğun için çantanda bulduğum iki fotoğrafını alıyorum. Çantanızı alırken bağırmadığınız için size teşekkür ededim. Sevgiyle kalın'' yazılı mektubu okuduğunda şaşkına döndü. 
     Bu olaydan birkaç gün sonra bu kez yolda genç kızın karşısına çıkan kapkaççı Nihal' diye seslendi. Nihal Özcan, karakola sığındı. 
     Olayın üzerinden birkaç gün geçtikten sonra bu kez kapkaççının kendi mail adresine mesaj atarak görüşmek istediğini belirttiğini söyleyen Özcan, ''Benimle görüşmek istediğini, çantamdan aldığı 2 fotoğrafımın onda olduğunu söyledi. Kesinlikle kendisiyle görüşmedim. Çünkü o bir kapkaççı. Mektubunda yazdıkları, yaptığına bir mazeret olamaz. Onu hayatım boyunca affetmeyeceğim'' dedi. Özcan, ''Kapkaççı bir gün karşınıza çıkar ve evlenme teklif ederse ne düşünürsünüz'' sorusuna ''Kesinlikle kabul etmem'' yanıtı verdi. 
     
</TEXT>
</DOC>
