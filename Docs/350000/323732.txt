<DOC>
<DOCNO> 323732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo12.html </URL>
<DATE> 2005/03/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sakaryaspor'da kırmızı kart sıkıntısı... 
</HEADLINE>
<TEXT>

     Sakaryaspor, son 4 haftadır maçlarını 11 kişiyle tamamlayamıyor. 
     Birinci Süper Lig'de kalma mücadelesi veren Sakaryaspor, son 4 haftadır futbolcuların gördüğü kırmızı kartlar yüzünden maçlarını 11 kişiyle tamamlayamıyor. 
     Sırasıyla Galatasaray, Beşiktaş, Büyükşehir Belediyesi Ankaraspor ve Trabzonspor maçlarında futbolcuların gördüğü kırmızı kart yüzünden karşılaşmaları 10 kişi tamamlayan Sakaryaspor'da cezalı futbolcular nedeniyle kadro kurmakta sıkıntı yaşanıyor. 
     Teknik sorumlu Şaban Yıldırım, AA muhabirine, futbolcuların gördüğü kartların bazılarının haksız olduğunu öne sürerek, bazılarında futbolcuların hatası bulunduğunu söyledi. 
     Futbolcuların hatasından kaynaklanan kırmızı kart cezaları için çözüm bulacaklarını ve ciddi biçimde uyarıda bulunacaklarını bildiren Yıldırım, ''Kırmızı kart maçın skorunu etkiliyor. Sonuçta kaybeden biz oluyoruz. Kartların artması futbolcuları da olumsuz etkiliyor'' diye konuştu. 
     
</TEXT>
</DOC>
