<DOC>
<DOCNO> 343943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun15.html </URL>
<DATE> 2005/05/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
WT Türkiye, Atina ile ABD arasındaki sıcak ilişkiden rahatsız 
</HEADLINE>
<TEXT>

     Türkiye’nin, ABD’nin Yunanistan’ı Washington’un Balkanlardaki politikaları açısından "kilit" bir ülke olarak görmesinden rahatsız olduğu öne sürüldü. 
     Washington Times gazetesi, Yunan Başbakanı Kostas Karamanlis’in Washington ziyaretinin Türkiye- ABD ilişkilerinde "hassas" bir döneme denk düştüğünü yazdı. 
     Yunanistan Başbakanı Kostas Karamanlis’ın ABD ziyareti, ABD basınında yankı buldu. 
     Washington Times gazetesi, ziyaret sırasında Yunanistan’ın iyileşen ilişkileri sağlamlaştırmayı umduğunu belirtti. 
     Yunanistan’ın son dönemde üst düzey ABD yetkililerince "Balkanlar’daki en iyi dostumuz", Ortadoğu ve Güneydoğu Avrupa’da demokrasinin geliştirilmesinde "stratejik ortak" olarak nitelendirildiğine dikkat çeken gazete, Karamanlis’le yapılacak görüşmelerde terörle mücadele, Kıbrıs sorunu ve Türkiye’nin Avrupa perspektifinin ele alınacağını yazdı. 
     Washington Times, ikinci dünya savaşından bu yana Yunanistan’ın en genç başbakanı olan 47 yaşındaki Karamanlis’in ABD ziyaretinin ABD-Türk ilişkilerinde "hassas" bir döneme denk düştüğünü belirterek şu yorumu yaptı 
     "Son dönemde Türkiye ABD’nin politikalarına yönelik eleştirilerinin bazılarını yumuşattı ve Türkiye, Yunanistan’ın sanki Washington’un bölgedeki stratejisinin kilidi olarak ortaya çıkmasından rahatsız gibi görünüyor." Gazete, Yunanistan’la Türkiye’nin AB müzakereleri öncesi aralarındaki eski düşmanlığı azaltmak için çaba göstermelerine karşın geçen hafta Karamanlis’in Türk uçaklarının Ege’deki uçuşlarının AB hedefini olumsuz etkileyebileceği uyarısı yaptığını kaydetti. 
     Karamanlis’in ziyaretinden önce Washington’da temaslarda bulunan Dışişleri Bakanı Petros Molyviatis’le görüşen ABD Dışişleri Bakanı Condoleezza Rice’ın Yunanistan’ı "Amerika’nın Balkanlarda’ki en iyi dostu" olarak tanımladığını kaydeden gazete, iki bakan arasında "sıcak bir kişisel ilişki"nin kurulduğunu yazdı. 
     Washington Times, Karamanlis’in Washington’daki görüşmeler sırasında Kıbrıs’ın gündemde olmasına karşın diplomatların bu konuda fazla bir gelişme beklemediklerini belirtti. 
     
</TEXT>
</DOC>
