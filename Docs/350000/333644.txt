<DOC>
<DOCNO> 333644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun49.html </URL>
<DATE> 2005/04/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
KKTC'de seçim yasaklarına ilişkin duyuru yayımlandı... 
</HEADLINE>
<TEXT>

     KKTC Yüksek Seçim Kurulu YSK , 17 Nisan Pazar günü yapılacak KKTC Cumhurbaşkanlığı seçimlerinde oy kullanırken gereken belgeler ve seçim yasaklarına ilişkin duyuru yayımladı. 
     YSK'nın duyurusuna göre, sandık seçmen listelerinde kayıtlı bir seçmenin, oy kullanabilmek için sandık görevlilerine, üzerinde fotoğrafı bulunan ve kimliğini kanıtlamaya yarayan resmi bir belge sunması gerekiyor. 
     Seçmen kartlarının kullanılmasının zorunlu olmadığı kaydedilen duyuruda, oyunu kullanmak üzere sandığa giden ve sandık başkanından oy pusulasını ve ''evet'' mührünü alan seçmenin, varsa yanında getirdiği fotoğraf makinesi, telsiz, cep telefonu ve benzeri cihazlarını kurul başkanına teslim ederek doğruca kapalı oy verme yerine gideceği ve oyunu kullanmadan başka yere gidemeyeceği belirtiliyor. 
     KKTC halkının Pazar günü 08.00-18.00 saatleri arasında oy kullanabileceği seçimde saat 19.00'a kadar, radyo, televizyon ve her türlü yayın organından seçimlerle ilgili haber, tahmin ve yorum yapılamayacak. 19.00-21.00 saatleri arasında ise radyo ve televizyonlarda, YSK tarafından verilecek haber ve tebliğler yayımlanabilecek. Basın kuruluşları saat 21.00'den sonra serbest yayın yapabilecekler. 
     Oy verme süresince alkollü içki satılması, içkili yerler ile umumi mahallerde her çeşit alkollü içkinin içilmesi ve emniyet ve asayişi korumakla görevli olanlar haricinde silah taşınması da yasaklar arasında yer alıyor. 
     
</TEXT>
</DOC>
