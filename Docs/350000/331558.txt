<DOC>
<DOCNO> 331558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas06.html </URL>
<DATE> 2005/04/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yüksek elektrik faturası yüzünden mucit oldu 
</HEADLINE>
<TEXT>

     Ercan YILDIZ DÜZCE, DHA 

      DÜZCE'de, 57 yaşındaki Ahmet Miniryelboğa elektrik faturalarının yüksek gelmesi üzerine su arkının üzerine yapmış olduğu düzenekle kendi evinin elektrik gereksinimini karşılamaya başladı. Elektrik faturalarından kurtulduğunu söyleyen Ahmet Miniryelboğa'nın çevresindeki komşuları ve dostları, aynı düzeneğin yapımı konusunda kendisinden yardım istiyor. 
     Düzce merkeze bağlı Tokuşlar Köyü'nde yaşayan Ahmet Miniryelboğa, 3 yıl önce elektrik faturularının yüksek gelmesi üzerine evinin yanındaki su arkının üzerine yapmış olduğu düzenek ile evinin elektrik ihtiyacını karşıladı. Erdemir'den emekli torna ustası Ahmet Miniryelboğa, yaptığı düzeneği küçük bir su türbinine benzeterek, "Emekli olduktan sonra köyümde bıldırcın, sülün ve keklik üretimi yapmaya başladım. Elektrik faturaları yüksek gelmeye başlayınca Ne yapabilirim ' diye düşünmeye başladım. Evimin yanından geçen su arkının yanına su türbinine benzeyen bir düzenek yaptım. 3 yıl önce 3 milyar liraya mal oldu. Yaptığım düzenek sayasinde elektriğimi kendim karşılamaya başladım. Böylelikle de yüksek elektrik faturalarından kurtuldum''dedi. 
     
     DÜZENEĞİ 7 KİŞİYE DAHA YAPIYOR 
     Çevredeki vatandaşların da aynı düzeneğin yapılması konusunda kendisinden yardım istediğini söyleyen Ahmet Miniryelboğa, "Benim yaptığım düzeneği gören vatandaşlar yardım istemeye başladı. 7 kişiye daha aynı düzeneğin yapımı için yardımcı oluyorum'' dedi. 
     
     VERİM İÇİN KÜMESE DE MÜZİK BAĞLADI 
     Ahmet Miniryelboğa kümesinde beslediği bıldırcın, sülün ve kekliklere Türk Sanat Müziği ve Türk Halk Müziği dinletmesiyle de ilgi çekiyor. Müzik sayesinde hayvanların stresten kurtulduğunu söyleyen Ahmet Miniryelboğa, "Bütün hayvanlar müzik sayesinde çok daha verimli oluyor. Ben de radyodan bıldırcın, sülün ve kekliklere müzik dinletiyorum. Bu sayede, hayvanlar stresten kurtuluyor. Bazen gitarımla ben birşeyler çalıyorum'' dedi. 
     
</TEXT>
</DOC>
