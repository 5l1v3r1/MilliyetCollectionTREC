<DOC>
<DOCNO> 330420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy13.html </URL>
<DATE> 2005/04/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan Talabani'nin Devlet Başkanı seçilmesi beklentimizdi 
</HEADLINE>
<TEXT>

     Başbakan Recep Tayyip Erdoğan, Celal Talabani'nin Irak Devlet Başkanı seçilmesini ''beklediklerini'' ifade ederek, ''Gecikmeli de olsa bu beklenen karar verilmiş oldu'' dedi. 
     Erdoğan, Irak'ta anayasa hazırlık çalışmalarının tüm Irak halkını kapsayacak ve bir çok endişeleri ortadan kaldıracak şekilde olmasını temenni ettiklerini söyledi. 
     Başbakan Erdoğan, Anadolu Ajansı'nın kuruluşunun 85. yıldönümü dolayısıyla Genel Müdürlük Binası'nda düzenlenen törenden ayrılırken, gazetecilerin sorularını yanıtladı. 
     Bir gazetecinin, Celal Talabani'nin Irak Devlet Başkanlığı'na seçildiğini belirtmesi üzerine Erdoğan, ''Sayın Talabani'nin devlet başkanı seçilmesi zaten, bildiğiniz gibi beklentimizdi. Gecikmeli de olsa bu beklenen karar verilmiş oldu'' dedi. 
     Irak'ta ilk önce Meclis Başkanı'nın seçiminin gerçekleştiğini hatırlatan Erdoğan, şu anda Irak başbakanının belirlenmesini beklediklerini kaydetti. Erdoğan, ''Bununla birlikte Irak'ta geçici yönetim artık görevine başlamış olacak. Temennimiz odur ki özellikle Irak'ta anayasanın hazırlık çalışmaları tüm Irak halkını kapsayacak şekilde, bir çok endişeleri ortadan kaldıracak şekilde olsun'' diye konuştu. 
     
     ''YENİ YÖNETİME BAŞARILAR DİLİYORUZ'' 

     Erdoğan, demokratik sürece geçiş açısından halkın Irak yönetimine katılımının üst düzeyde gerçekleşeceği bir seçimin hemen hemen bir seneyi bulacağını belirterek, şöyle devam etti 
     ''Bunun gerçekleşmesi ve dünya milletleri arasında toprak bütünlüğüne kavuşmuş, etnik unsurların birbiri üzerinde herhangi bir egemenlik sağlamadığı bir Irak, bunun yanında dini unsurların birbiri üzerinde egemenlik sağlamadığı bir Irak, tüm yeraltı, yerüstü zenginliklerinin Irak halkına ait olduğu bir Irak, bunun yanında Kerkük'ün tüm Irak halkına ait özel bir statüye kavuştuğu bir Irak, şüphesiz beklenen bir neticedir. 
     Bu neticeyi de en kısa zamanda görme arzusuyla yeni yönetime başarılar diliyoruz.'' Başbakan Erdoğan, askerlik süresinin kısaltılmasıyla ilgili bir başka soru üzerine de, ''Benim bilgim dahilinde değil'' dedi. 
     
</TEXT>
</DOC>
