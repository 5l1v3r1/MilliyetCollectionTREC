<DOC>
<DOCNO> 341159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun25.html </URL>
<DATE> 2005/05/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AB'de beyaz peynir tartışması büyüyor 
</HEADLINE>
<TEXT>

     Avrupa Adalet Divanı, Yunan beyaz peyniri "feta"nın tescilli marka olarak kabul edilmesine ve Yunanistan’ın belirli bölgeleri dışında, diğer ülkelerde bu isim altında yapılan üretimin durdurulmasına yönelik itirazları inceliyor. 
     AB Komisyonu, 2002’de, "feta" adıyla beyaz peynir üreten diğer AB ülkelerine, bu ismi değiştirmeleri veya üretimi durdurmaları için 5 yıl süre tanımıştı. 
     AB Komisyonu’nun tarımdan sorumlu üyesi Franz Fischler, üretimi belirli coğrafi alanlarda kısıtlı olan kaliteli malların korunmasının önemine değinen bir açıklama yapmış ve "feta" peynirinin bu gruba girdiğini, belirli bölgeler dışında ve farklı kurallarla "feta" isimli peynir üretmenin, tüketiciyi yanıltmak anlamına geleceğini söylemişti. 
     AB Komisyonu, 1992’de belirlediği kurallar çerçevesinde, 600 kadar ürünü coğrafi alanları içinde ve tescilli marka olarak koruyor. 
     Yunanistan, 1994’te "feta" peynirinin de bu çerçevede himaye altına alınmasını istemişti. Komisyon, Atina’nın talebini 1996’da olumlu karşılamış, ancak Danimarka gibi bazı AB ülkeleri, "feta"nın tescilli marka olarak himaye altına alınması için gerekli koşulların olmadığını savunmuşlardı. Bu ülkeler, kamuoyunda "feta" kelimesinin, genel olarak, "beyaz peynir" olarak algılandığını belirtiyorlardı. 
     Tartışma Avrupa Adalet Divanı’na taşınmış, Divan 1999’da, "feta"ya yönelik AB himayesini kısmen kaldırarak, diğer ülkelerde, bu isimde üretime yeşil ışık yakmıştı. 
     AB Komisyonu uzmanları, "feta"nın Yunanistan’a ait bir marka olduğu, bazı AB ülkelerinin, inek sütü ve farklı yöntemlerle bu isimde beyaz peynir üretmelerinin yanlışlığı üzerinde mutabakat sağladılar ve Komisyon’un himaye önerisi 3 yıl önce yürürlüğe girdi. 
     Almanya ve Danimarka, Avrupa Adalet Divanı’na başvurarak uygulamaya itiraz ettiler. Bu iki üye ülke, kendi üreticilerinin de peynirlerini "feta" olarak adlandırabilmeleri gerektiğini, bu kelimenin halk dilinde "beyaz peynir" anlamında kullanıldığını savunuyor. 
     Adalet Divanı Savcısı, "feta"nın, "Yunanistan’ın geniş bir bölümünde üretilen özel bir peynir türü" olduğu görüşüne destek veriyor ve koruyucu uygulamanın AB müktesebatına uygun olduğunu belirtiyor. 
     Adalet Divanı’nın kararı önümüzdeki aylarda açıklanacak. 

     
</TEXT>
</DOC>
