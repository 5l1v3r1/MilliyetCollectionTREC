<DOC>
<DOCNO> 345189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko04.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'de hukuk savaşı başlayacak 
</HEADLINE>
<TEXT>


Turkcell hisselerini alamayan TeliaSonera yargıya gidecek. Çukurova bir şirket kurup hisseleri buraya satarsa hukuki sorun çıkabilir 

SONGÜL HATISARU Finans atölyesi 

TeliaSonera, Çukurova Grubu'nun Turkcell'deki yüzde 27.2'lik hisse satışı için ön anlaşmanın süresinin dolmasının ardından satış işleminin gerçekleştirilmemesi nedeniyle yasal yollara başvuracağını açıkladı. Şirketten yapılan açıklamada, hem Türkiye hem de Cenevre'de dava açılacağı bildirildi. 
Turkcell'in ana sözleşmesinde iki tarafında hisselerini satması durumunda öncelikle birbirlerine teklif etmesi gerektiğine yönelik özel bir madde olduğu söyleniyor. TMSF'ye yaklaşık 2 milyar dolar borcu bulunsa da Çukurova, hisselerin satışını yapmaktan vazgeçebilir. 
Veya üçüncü bir kişiye daha yüksek bir fiyatla satabilir. Ama Sonera da hisseleri bu fiyattan alacağını beyan ederse bu hisseler Sonera'ya satılmak zorunda. 

Öncelik hakkı 
Turkcell'de hisselerin üçüncü bir tarafa satılması durumunda karmaşık bir süreçle karşı karşıya kalınacağı görülüyor. Sermaye piyasalarında uzmanlığıyla tanınan Avukat İbrahim Haselçin, TeliaSonera'nın hem Türk mahkemelerine hem de uluslararası tahkime aynı argümanlarla gidemeyeceğini anlatırken konuyu şöyle detaylandırdı "Sonera'nın Cenevre'de de dava açacağını açıklamasından anladığımız iki grup arasında bu tür sorunlarda uluslar arası tahkim yoluna gidileceğine yönelik bir anlaşma olduğu. İki taraf arasındaki anlaşmada özel hükümler olmadığı varsayımı altında Çukurova tarafı bu hisseleri daha yüksek bir fiyat teklif eden üçüncü bir tarafa satabilir. 
Ancak hisseleri aynı fiyattan Sonera'ya teklif etmeden üçüncü kişilere satar veya kendi iştiraki bir şirkete devretmeye kalkarsa, Sonera Ticaret Mahkemesi'ne gidip satışa konu hisseler üzerine tedbir konulmasını isteyebilir. Üçüncü bir şahısa satış halinde, üçüncü şahıs kuraldan haberdar biri ise Sonera bu satışın iptalini isteyebilir ya da tazminat davası açabilir." 

Kural aşılırsa 
Çukurova tarafı ise dün yaptığı açıklamada Turkcell İletişim'de sahip olduğu hisselere ilişkin olarak "Kontrol değişikliği sonucunu doğurmayacak" satış ihtimaller üzerinde çalıştığını söyledi. 
Çukurova Grubu'nun Turkcell İletişim'in kontrolünü elinde bulunduran Turkcell Holding'de yüzde 52 oranında hissesi bulunuyor. Bu hisselerin yüzde 5'nin satılması durumunda dahi grup yönetimdeki çoğunluğunu kaybediyor. Bu taktirde akla gelen ilk çözüm Çukurova'nın hisselere talip olacak yeni bir alıcı tarafla özel bir anlaşma yapabileceği. Bu taktirde iki tarafta yönetimde aynı yönde oy kullanabilir. Ancak ileride bunun hukuki geçerliliği sorgulanabileceği gibi Turkcell'in ana sözleşmesinde bulunan madde nedeniyle bu yöntemin işletilmesi zor görünüyor. 
Bu nedenle Çukurova'nın kendisinin de ortak olduğu bir şirket kurup hisseleri buraya satabileceği söyleniyor. Böylece Çukurova'nın hisseleri kendi iştirakine sattığı argümanıyla TeliaSonera'nın itirazlarının önünü alacağı söyleniyor. Ancak bu konuda mahkemelerin görüşü önemli olacaktır. Görünen o ki taraflar arasında zorlu bir hukuk savaşı yaşanacak. 


</TEXT>
</DOC>
