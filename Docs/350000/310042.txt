<DOC>
<DOCNO> 310042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur66.html </URL>
<DATE> 2005/01/27/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Çocuk köyündeki taciz olayında 4 tutuklama var 
</HEADLINE>
<TEXT>

     İzmir'in Urla İlçesi'ndeki Barbaros Çocuk Köyü'nde kalan bazı çocuklara ''cinsel tacizde bulundukları'' iddia edilerek gözaltına alınan zanlılardan 3'ü ve ''olayı adli makamlara bildirmediği'' iddia edilen köy müdürü tutuklandı. 
     Alınan bilgiye göre, İlçe Jandarma Komutanlığı'nda işlemleri tamamlanan 8 zanlı, Urla Adliyesi'ne gönderildi. Bu arada, soruşturmayı yürüten Cumhuriyet Savcısı Murat Gök, dün ifadesi alındıktan sonra serbest bırakılan Köy Müdürü Erdal Tunca'nın yeniden adliyeye getirilmesini istedi. ''Olayı adli makamlara bildirmediği'' iddia edilen Tunca'nın bir kez daha ifadesi alındı. 
     Savcı Gök, ifadesini aldığı 9 kişiden Süleyman G, Akın A. ve Güral K'yı serbest bıraktı. Çocuk Köyü Müdürü Erdal Tunca, oğlu Rasim T, Urla Şoförler ve Otomobilciler Odası Başkanı'nın oğlu Yiğit Öz, Çocuk Köyü görevlisi Vehbi Yiğit, Evren Coşkun ve Cengiz D.'yi tutuklama talebiyle mahkemeye sevk etti. 
     Mahkemeye çıkarılan zanlılardan Köy Müdürü Erdal Tunca, Yiğit Öz, Vehbi Yiğit ve Evren Coşkun tutuklandı. 
     Rasim T. ile Cengiz D. tutuksuz yargılanmak üzere serbest bırakıldı. 
     
</TEXT>
</DOC>
