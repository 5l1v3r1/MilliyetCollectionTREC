<DOC>
<DOCNO> 333954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun13.html </URL>
<DATE> 2005/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Pakistan Devlet Başkanı Müşerref, sandığından daha genç" 
</HEADLINE>
<TEXT>

     Pakistan Devlet Başkanı Pervez Müşerref'e bugün ziyaret edeceği Hindistan'da, sandığından 2 yıl daha genç olduğunu gösteren doğum belgeleri teslim edilecek. 
     Hindustan Times gazetesinin haberine göre, Müşerref'in 1945'in Temmuz ayında dünyaya geldiğini gösteren belgeler, Pakistan Devlet Başkanı'nın doğduğu Yeni Delhi'deki Lala Girdharilal hastanesi doğumevinde bulundu. Pakistan kayıtları, Müşerref'in 11 Ağustos 1943'te doğduğunu gösteriyordu. 
     Haberde, Müşerref'e kendisinin, erkek ve kızkardeşinin doğum belgelerinin kopyalarının Hindistan Başbakanı Manmohan Singh tarafından teslim edileceği belirtildi. 
     Müşerref, 3 gün sürecek Hindistan ziyaretine bugün başlayacak. Hindistan ve Pakistan kriket takımlarının yarın Yeni Delhi'de yapacağı maçı seyredecek olan Müşerref'in, Hindistan Başbakanı Singh ile yapacağı görüşmede, barış sürecinin geliştirilmesi konusu ele alınacak. 
     Müşerref son olarak 2001'de Hindistan'ı ziyaret etmiş, o zamanki Hindistan Başbakanı Atal Behari Vajpayii ile Tac Mahal'e yakın Agra kentinde bir araya gelmişti. 
     
</TEXT>
</DOC>
