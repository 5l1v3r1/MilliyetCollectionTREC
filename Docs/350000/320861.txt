<DOC>
<DOCNO> 320861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas04.html </URL>
<DATE> 2005/03/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
''İyi yaşam gurusu'' Martha Stewart özgürlüğüne kavuştu 
</HEADLINE>
<TEXT>

     ABD'nin ''iyi yaşam gurusu'' ve ''ev eşyaları imparatoriçesi'' Martha Stewart, hisse senedi satışı yolsuzluğundan çarptırıldığı 5 aylık hapis cezasını tamamlayarak, sınırlı özgürlüğüne kavuştu. 
     Batı Virginia'daki Alderson cezaevinden gece yarısı çıkan 63 yaşındaki iş kadını Stewart, özel bir uçakla New York eyaletinin Bedford bölgesindeki 62 hektarlık özel mülküne hareket etti. 
     Borsada hileli satış yapmak ve adaleti yanıltmakla suçlanan Stewart, burada da 5 ay süreyle göz hapsinde tutulacak. 
     Bu süre zarfında elektronik bir bilezikle hareketleri kontrol altında tutulacak Martha Stewart'ın çalışabilmesi için haftada 48 saat evinden çıkmasına izin verilecek. 
     ABD'nin iyi yaşam uzmanı Stewart, NBC televizyon kanalında bir reality programı ile bir başka televizyon kanalında kendisini üne kavuşturan, mutfak, yemek tarifi ve dekorasyon konularında program sunmak üzere kısa süre önce anlaşmaya varmıştı. 
     ABD'de medyatik bir mahkeme sonrası Stewart, Mart 2004'te biyoteknoloji şirketi ImClone'daki 4 bin hissesini 2001'de, şirket başkanı arkadaşından aldığı tüyo ile borsada düşmeden hemen önce satmasını araştıran adaleti yanıltmaktan suçlu bulunmuştu. 
     Aynı zamanda dergiler de yayınlayan ve iç dekorasyon ile bahçe konusunda birçok televizyon programı hazırlayan Martha Stewart, yıllardır sadece ülkesinde değil, İngiltere ve Asya ülkelerinde de stil ve iyi yaşamın temsilcisi olarak görülüyor. 

     
</TEXT>
</DOC>
