<DOC>
<DOCNO> 326806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas17.html </URL>
<DATE> 2005/03/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Jackson'ın evinde bulunan erotik fotoğraflar jüride... 
</HEADLINE>
<TEXT>

     Çocuklara cinsel tacizle suçlanan Michael Jackson'ın yargılandığı mahkemenin jüri üyeleri, ünlü şarkıcının evinde bulunan erotik dergilerden alınan resimlerin bombardımanına uğradılar. 
     Pop Kralı'nın duruşmasında iddia makamı, Jackson'ın evinde yapılan aramalarda ele geçen erotik dergilerden alınan 70 kadar çıplak kadın resmini, büyük bir ekranda izlettiler. 
     Davanın yargıcı Rodney Melville, iddia makamının Jackson'ın kişisel bilgisayarında bulunan diğer erotik içerikli görüntülerin gösterilmesine ise izin vermedi. 
     İddia makamının, ünlü yıldızın evinde bulunan çıplak kadın resimlerini göstererek, Jackson'ın 13 yaşındaki davacı çocuğu taciz etmeden önce ''hazırlamak'' amacıyla bu dergileri kullandığını ispat etmeye çalıştığı belirtiliyor. Ancak iddia makamının bu stratejisinin etkisinin şüpheli olduğu kaydediliyor. 
     Adli uzmanlar, bu görüntülerin jürinin muhafazakar üyelerinde büyük şaşkınlık yaratabileceğini, aynı zamanda da ''cinsel açıdan çocuklarla ilgilenmekle suçlanan Jackson'ın heteroseksüel olduğu görüntüsü yaratabileceğini'' belirtiyorlar. 
     Bu arada, iddia makamının çıplak kadın görüntülerini gösterdiği sırada Michael Jackson'ın avukatlarından birisi rahatsızlandı. 
     Brian Oxman isimli avukat fenalaşınca dışarı çıkarılarak ambulansla hastaneye kaldırıldı. 
     
</TEXT>
</DOC>
