<DOC>
<DOCNO> 319631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy11.html </URL>
<DATE> 2005/03/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gönül İncirlik ABD uçaklarınca Irak'a nakli amacı ile kullanılmıyor 
</HEADLINE>
<TEXT>

     Milli Savunma Bakanı Vecdi Gönül, İncirlik Üssü'nün ABD uçaklarınca Irak'a askeri malzeme veya personel nakli amacı ile kullanılmadığını bildirdi. 
     Gönül, CHP Denizli Milletvekili Mustafa Gazalcı'nın, Milli Savunma Bakanlığı'nın 2004 bütçesi Plan ve Bütçe Komisyonu'nda görüşülürken yönelttiği soruları yazılı olarak yanıtladı. 
     Gönül, Türkiye'ye müzakere tarihinin kararlaştırıldığı AB Zirvesi sırasında Genelkurmay'dan kimi yetkililerin Başbakan Recep Tayyip Erdoğan'ı arayarak ''arkanızdayız'' dediği, Genelkurmay'dan bir yetkilinin bunu yalanladığına ilişkin haberlerin doğruluk derecesini soran Gazalcı'ya, ''Bahse konu görüşmenin yapıldığına dair elde mevcut herhangi bir bilgi bulunmamaktadır'' cevabını verdi. 
     Milli Savunma Bakanı Gönül, ''ABD ile Hükümet arasında Irak'a yönelik harekatta İncirlik ve başka alanların kullanılmasına yönelik bir anlaşma yapılıp yapılmadığı, anlaşma gereği bu alanların ABD uçakları tarafından kullanılıp kullanılmadığı''na ilişkin soruya da şu karşılığı verdi 
     ''ABD, Irak'ta yürüttüğü harekat sürecinde Türkiye Cumhuriyeti Hükümeti ile ABD yönetimi arasında Genelkurmay Başkanlığı ilgi ve sorumluluk alanı itibarı ile İncirlik veya diğer tesis ve üslerin kullanımına ilişkin herhangi bir anlaşma imzalanmamıştır. 
     Birleşmiş Milletler Güvenlik Konseyi'nin, BMGK Irak'ın bağımsızlığını ve toprak bütünlüğünü teyit eden, istikrar ve güvenliğinin sağlanması, yeniden yapılandırılması ve bu ülkeye insani ve diğer yardımların ulaştırabilmesine ilişkin 22 Mayıs 2003 tarihli ve 1483 sayılı kararının uygulanmasına ilişkin faaliyetler kapsamında, Genelkurmay Başkanlığınca belirlenecek ilkeler ve usuller ile tespit edilecek liman, havaalanı, tesis ve üslerin sözkonusu kararda öngörülen amaçlar doğrultusunda, dost ve müttefik ülkelerce askeri malzeme, teçhizat ve personel nakli de dahil lojistik destek maksadıyla bir yıl süre ile kullanılmasına izin verilmesi, Bakanlar Kurulu'nca 23 Haziran 2003 tarihinde kararlaştırılmış ve bu tarihten sonra alınan benzer BMGK kararı da dikkate alınarak 22 Haziran 2004 tarihinde bir yıl süre ile tekrar uzatılmıştır. 10'uncu Tanker Üs Komutanlığı İncirlik, anılan Bakanlar Kurulu kararı ile kullanılmasına izin verilen Türk Silahlı Kuvvetleri üslerinden bir tanesidir. Ancak İncirlik ABD uçaklarınca Irak'a askeri malzeme veya personel nakli amacı ile kullanılmamaktadır.'' 
     
</TEXT>
</DOC>
