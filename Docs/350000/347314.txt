<DOC>
<DOCNO> 347314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/eko09.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel önce güzelleşip sonra özelleşecek 
</HEADLINE>
<TEXT>



Verilen tekliflerdeki fiyatlar yeterli bulunmadığı için ilk ihalesi iptal edilen, ikinci ihalede ise hiç taliplisi çıkmayan Tekel'in Sigara Fabrikaları için dört aşamalı bir eylem planı uygulanacak. 
Plana göre önce dağıtım tam olarak özelleştirilecek. Tekel, belirli bir pazar garantisi alarak dağıtımı 1 ya da 2 ana bayiye bırakacak. Dağıtım işini üstlenecek kuruluşlara, "sana vereceğimiz primin şu kadarını promosyona, reklama ayıracaksın. Bu alanda özel sektör sigara fabrikaları ne yapıyorsa, sen de onu yapacaksın. Ancak sözleşmede yer alan pazar payının da altına düşmeyeceksin" denilecek. 
Pazar payında belirlenen rakamların altına inilirse primleri indirilecek, payın daha da düşmesi durumunda, dağıtım sözleşmesinin iptaline kadar gidilecek. 
Kaçak sigarayla mücadele, özel kuruluşlara bırakılacak. Bunun için, özel hukuk firmalarıyla görüşme yapılıyor. 

Kaçağa karşı önlem 
Sahte ve taklit sigara için yeni hologramlar geliştiriliyor. Bu amaçla euroyu basan kuruluşla da görüşüldü. Bu çalışmaların sonunda Tekel sigaralarının hologramları yenilenecek ve gerçek sigara ile taklit sigarayı hemen ayırt edecek olan yeni hologramlar ile sahteciliğin de önüne geçilecek. 
Piyasadaki Tekel marka sigaraların sayısı artacak. Üst gelir grubuna yönelik Fors ve orta gelir gurubuna yönelik Kariyer sigaralarından sonra alt gelir grubu için Hisar sigarası piyasaya sürülecek. 
Harmanlama çalışmaları 1 yıl süren 4 yeni sigara için de hazırlıklar yapıldı. Pazar durumuna göre bu 4 sigara da isimlendirilerek, pazarasunulacak. 


</TEXT>
</DOC>
