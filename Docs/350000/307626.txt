<DOC>
<DOCNO> 307626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas12.html </URL>
<DATE> 2005/01/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Diyetisyenden kurban bayramı önerileri... 
</HEADLINE>
<TEXT>

     Uzmanlar, Kurban Bayramı'nda aşırı et tüketiminin, çeşitli sağlık sorunlarına neden olacağı uyarısında bulunarak, eti fazla kaçıranların, bol sıvı ve C vitamini tüketmelerini önerdiler. 
     Diyetisyen Ferin Batman, AA muhabirine yaptığı açıklamada, Kurban Bayramı'nda et tüketiminin artmasının, kalp-damar hastalıkları ve gut hastalığı riskini arttırdığını söyledi. 
     Batman, özellikle damar sertliği ve gut hastalığı bulunan kişilerin, et tüketiminde aşırıya kaçmalarının, ciddi sağlık sorunlarına yol açacağına işaret etti. Kurban Bayramı'nda, bayram boyunca sabah kahvaltısı da dahil bütün gün et tüketildiğini belirten Batman, özellikle damar sertliği, yüksek tansiyon, kalp rahatsızlığı bulunan kişilerde, vücuttaki yağ oranın yükselmesinin, beyin kanaması, kalp krizi gibi sonuçlara yol açabileceğini vurguladı. 
     Et yenildikten sonra kana geçtiğinde, yağ seviyesinin yükseleceğini, özellikle damarlarında daralma olan kişilerde bu durumun daha etkili olduğunu anlatan Batman, ''Kandaki yağlar söz konusu damarı ya patlatıyor ya da daha fazla daralmasına neden oluyor'' dedi. 
     
     KALP HASTALARI DİKKAT 
     Et ve et ürünlerinin kolesterol içeriğinin yüksek olduğunu, bu nedenle doğrudan kan yağlarını yükselterek kalp hastalarını olumsuz etkileyebileceğine işaret eden Batman, şunları kaydetti 
     ''Özellikle risk grubunda olanlar, ille de et yemek istiyorsanız eti haşlayarak tüketin. 
     Aşırı miktarlarda tüketilen ve uygun koşullarda pişirilmemiş etler tansiyon ve şekerin yükselmesine de neden olur. 
     Fazla et tüketenler, bol sıvı ve C vitaminine ağırlık verin. 
     Et, sindirimi zor bir besindir. Yeni kesilmiş hayvanların etlerindeki sertlik hem pişirmede hem de sindirimde zorluk yaratır, bu nedenle eti 1- 2 gün soğutucuda bekletin. 
     Kesilen kurbanların sakatatlarına da dikkat edin. Özellikle ciğerlerindeki kistlerin yok edilmemesi durumunda, 'ekinokokus' isimli parazitler çeşitli yollardan insanlara bulaşabilir. 
     Etleri ızgara yapmayın, etin kaynatılması parazitlerin insana geçmesini büyük ölçüde önleyebilir.'' 
     
     ETİ SAKLARKEN... 
     Kurban etleri saklanırken de bazı kurallara uyulmasını isteyen Ferin Batman, etin dışarıda tutulmaması, çiğ olarak hemen buzdolabına konulması gerektiğini belirtti. Batman, şu uyarılarda bulundu 
     ''-Etleri kapalı kutularda saklarsanız başka yiyeceklerin üzerine su damlatmalarını önlersiniz. 
     -Etleri soğuk muhafazaya aldıktan sonra bir hafta içinde tüketin. Fazlasını, buzdolabında hijyenik ambalajlar içinde saklayın. 
     -Kavurma yapmak, etleri uzun süre saklamak için en iyi yöntemdir. 
     -Pirzola, biftek, köfte gibi etleri dondurmadan önce her dilimin aralarına yağlı kağıt koyarsanız, birbirlerine yapışmalarını önlersiniz. Böylece her seferinde gerekli olduğu kadar parçayı alır, gerisini dondurucuda bırakabilirsiniz. 
     -Etleri buzdolabında çözdürüyorsanız, mutlaka büyük bir kabın içine koyun. Böylece çözülürken bıraktığı suların, başka yiyeceklerin üzerine damlamasını önlersiniz. 
     -Eti çözüldükten sonra hemen kullanın. Çözüldükten sonra sakın tekrar dondurmayın. Gıda zehirlenmesi riskini artırırsınız. 
     -Çiğ etlerle mutfakta çalıştıktan sonra mutlaka ellerinizi ve kullandığınız malzemeleri iyice yıkayın.'' 
     
</TEXT>
</DOC>
