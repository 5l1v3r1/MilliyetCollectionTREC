<DOC>
<DOCNO> 319368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur24.html </URL>
<DATE> 2005/02/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TÜPRAŞ'ta 800 taşeron işçisi iş bıraktı 
</HEADLINE>
<TEXT>

     Aliağa'daki TÜPRAŞ İzmir Rafinerisi'ndeki inşaat ve montajı süren DHP Ünitesi'nde çalışan 800 taşeron firma işçisi, 3 aydır maaş alamadıkları gerekçesiyle iş bırakma eylemi yaptı. 
     Eyleme katılan işçiler, ücretleri ödeninceye kadar çalışmayacaklarını belirterek, ''Çocuk çocuğumuzun yüzüne bakacak durumumuz yok. Evimize ekmek götüremiyoruz'' dediler. 
     Taşeron işçilerin eylemine destek vermek için rafineriye gelen Petrol-İş Sendikası Aliağa Şube Başkanı İbrahim Doğangül, yaptığı açıklamada, işçilerin kendi sendikalarına üye olmadığını, ancak taleplerini ve sıkıntılarını kamuoyuna iletmeleri için kendilerine destek verdiklerini belirtti. Sorunun çözümü için ellerinden geleni yaptıklarını dile getiren Doğangül, şunları kaydetti 
     ''Bu ünitenin bitmesi durumunda üretilecek olan Avrupa standartlarına uygun dizel yakıtın şimdiden bir yıllık satış bağlantısı kurulmuş durumda. Bu nedenle, gecikmeden dolayı ülke ekonomisi de büyük kayba uğruyor. 21 Şubat 2005'te bitirme taahhüdünde bulunan müteahhit firma LGE C GÜRİŞ ortaklığı her geçen gün cezalı duruma düşüyor. Aynı firma Tüpraş-Kırıkkale Rafinerisi'nde, daha büyük kapasiteli benzer ünitenin yapımını da üstlendi. Bakalım orada ne olacak '' Bu arada iş bırakma eylemine katılan işçilerin, rafineri önündeki bekleyişleri sürüyor. 
     
</TEXT>
</DOC>
