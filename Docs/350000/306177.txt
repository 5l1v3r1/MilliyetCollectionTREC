<DOC>
<DOCNO> 306177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo09.html </URL>
<DATE> 2005/01/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Beşiktaş'ta yeni oluşum Kartal bakışı düşünce platformu 
</HEADLINE>
<TEXT>

     Beşiktaş camiası içinde yeni oluşturulan Kartal Bakışı Düşünce Platformu, yapılan toplantıyla siyah-beyazlılara tanıtıldı. 
     Sunuculuğunu eski yöneticilerden Orhan Ertanhan'ın yaptığı tanıtım toplantısında konuşan oluşumun lideri, eski yönetici Levent Erdoğan, bu platformun kimsenin tekelinde olmadığını savunarak, ''Salt bir muhalefet hareketi değildir, seçim yatırımı için kurulmamıştır'' dedi. 
     Erdoğan, oluşumun herhangi birini veya grubu destekleme amacı olmadığını belirterek, ''Sadece ve sadece tüm Beşiktaş camiasıyla kenetlenerek Beşiktaş'a hizmet etmek, sorunları paylaşmak ve çareler bulmak için kurulmuştur. Bu ilkeler doğrultusunda Beşiktaş değerlerine sahip çıkarak birbirimizi kucaklayacağız. Kartal Bakışı Düşünce Platformu, söyleyecek sözü, gösterecek yolu olan tüm Beşiktaşlılara açık olacak, onların dili, gözü ve kulağı olacak'' diye konuştu. 
     Bir süredir Beşiktaş'ta işlerin iyi gitmediğini iddia eden Levent Erdoğan, şunları söyledi 
     ''Futbola yönelik sportif alanda yaşanan başarısızlıkların yanında, kulübün ekonomik durumu da hiç iyi değil. Borçlar büyük bir hızla artmaktadır. Sayın başkan Yıldırım Demirören ve yönetim kurulu üyelerinin bu kötü gidişin çok acele çaresini bulup, bunu durdurmaları lazım. Platform, başkan Demirören ve yöneticiler tarafından gösterilecek tüm çabaların sonuna kadar yanında olacaktır. Ancak, hatalar devam ederse yapıcı eleştirilerde bulunacağız.'' Erdoğan, toplantının platformu tanıtım amacı güttüğünü kaydederek, ''Bundan sonraki toplantılarımız, konferans, panel, seminer ve bunlara benzer şekillerde sık sık devam edecek'' diyerek sözlerini tamamladı. 
     
     GECEDEN NOTLAR 
     Tanıtım toplantısına, son kongrede başkan adayı olan Fikret Orman'ın yanı sıra camianın önde gelen isimlerinden Nevzat Demir ve Futbol Federasyonu Merkez Hakem Kurulu başkanlık seçimine katılan Kemal Ulusu ile yaklaşık 100 kişi katıldı. 
     Beşiktaş Kulübü Başkanı Yıldırım Demirören'in, rahatsızlığı nedeniyle katılmadığı açıklanan gecede, yönetim kurulundan kimse bulunmadı. 
     Toplantı sonrası basın mensuplarının sorularını yanıtlayan Fikret Orman, platformun Beşiktaş'ın yararı için kurulan bir oluşum olduğunu ifade ederek, ''İlkeleri düzgün, Beşiktaş için ihtiyaç olan bir oluşum'' dedi. 
     Siyah-beyazlı kulübün eski yöneticilerinden, AK Parti İstanbul Milletvekili Cengiz Kaptanoğlu ise kendisinin 2 yıl önce yöneticiliği bıraktığını hatırlatarak, ''Ancak bu zaman içinde kimse gelip bize bir konuda danışmadı. Bu oluşum insanların biraraya gelmesini sağlayacak'' diye konuştu. 
     Bu arada oluşumun ''Kartal Bakışı Düşünce Platformu'' adında aylık bir gazete çıkaracağı ve ''www.kartalbakişi.com'' adresli internet sitesinde hizmet vereceği bildirildi. 
     
</TEXT>
</DOC>
