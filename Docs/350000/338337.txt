<DOC>
<DOCNO> 338337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo07.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İcraatın içinden 
</HEADLINE>
<TEXT>


Levent Bıçakcı projeler hakkında bilgi verdi, "Süper Lig markalaşacak. Şampiyonlar Ligi için kiralanan 2 bin güvenlik elemanı Türkiye Kupası finalinde de görev yapacak" diye konuştu 

MURAT AKBAŞ 


Futbol Federasyonu Başkanı Levent Bıçakcı, "basın ve kamuoyunu bilgilendirme" toplantılarının ilkini Atatürk Olimpiyat Stadı Konferans Salonu'nda yaptı. Bıçakcı çeşitli konulardaki projelerle ilgili bilgi verdi. 

'Gelirler artırılacak' 
Süper Lig'in diğer büyük ligler gibi marka olabilmesi için çalıştıklarını vurgulayan Levent Bıçakcı, "Süper Lig resmi dergisi, resmi internet sitesi, markalı ürünlerin satışı gibi organizasyonlarla markamızı güçlendireceğiz. Ayrıca, 2. Lig A Kategorisi'ni de Lig A adıyla markalaştıracağız. Bu ligin ulusal bir marka olarak sponsorlar için cazip hale getirilmesi ve yayınları havuzda toplayarak, kulüp gelirlerinin artırılmasını sağlayacağız" dedi. 
Futbol Federasyonu'nun 1 Temmuz'dan itibaren Olimpiyat Stadı'na taşınacağını belirten Bıçakcı, Tahkim Kurulu'nun UEFA normlarına uygun hale getirileceğini söyledi. Levent Bıçakcı, "Tahkim Kurulu'nun, PFDK'nın verdiği cezaları değiştirmesi normal. Tahkim, kararları bozmakla kalmayıp, gerekirse artırabilecek" diye konuştu. Federasyon Başkanı, Merkez Hakem Kurulu konusunda ise "Hukuki süreç kesinleşmeden bir şey yapamayız. Süreç tamamlanana kadar MHK görevinin başında. Hukuki süreç netleştiği gün uygularız" ifadesini kullandı. 
Levent Bıçakcı, Fenerbahçe ile Galatasaray arasında 11 Mayıs'ta oynanacak Türkiye Kupası final maçını, 25 Mayıs'ta aynı statta yapılacak Şampiyonlar Ligi final karşılaşmasıyla aynı formatta oynatacaklarını açıkladı. Bıçakcı, "İki kulüp başkanı ile son derece verimli bir toplantı yaptık. Bu maç Şampiyonlar Ligi finalinin provası olacak. Şampiyonlar Ligi için kiralanan 2 binin üzerindeki güvenlik görevlisi bu maçta da görev yapacak" diye konuştu. 

'Fair - Play'de yükseldik' 
Türkiye Kupası'nın yeni sezonda farklı bir statüyle oynanacağını da açıklayan Futbol Federasyonu Başkanı şöyle devam etti "Kupaya eski cazibesini yeniden kazandırmak istiyoruz. Şampiyonlar Ligi finalini 3 milyar insan televizyondan izleyecek." 
Federasyon Başkanı, Türkiye'nin 1 yıl içinde 45 ülke arasında Fair - Play'de 44.'lükten, 18.'liğe yükseldiğini sözlerine ekledi. 

'Anlaşma bozulmadı' 

Levent Bıçakcı, Fenerbahçeli ve Galatasaraylı yöneticilerin son günlerde birbirleri aleyhinde yaptığı açıklamaların, bir süre önce kulüpler arasında alınan kararları bozmadığını söyledi. Bıçakcı, Fenerbahçe Başkanı Aziz Yıldırım'ın geçen hafta yaptığı, "UEFA Kupası'nı almaları bence tesadüftü. Çünkü devamı gelmedi. Bu sene biz alsaydık yine tesadüf olacaktı" şeklindeki sözlerini hatırlatarak, "Aziz Yıldırım bu konuşmada bir kulübün ismini vermedi. Burada basın biraz olayları speküle etti. Şu an itibariyle o toplantıda yapılan anlaşmanın bozulduğunu sanmıyorum" dedi. 


</TEXT>
</DOC>
