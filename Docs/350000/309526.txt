<DOC>
<DOCNO> 309526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko14.html </URL>
<DATE> 2005/01/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2004 turizm gelirleri 15.9 milyar dolar 
</HEADLINE>
<TEXT>

     Devlet İstatistik Enstitüsü DİE , Türkiye'nin 2004 yılında toplam turizm gelirinin 15 milyar 887 milyon 699.5 bin dolar olarak gerçekleştiğini bildirdi. 
     Türkiye'nin toplam 15.9 milyar dolar olan turizm gelirinin 12 milyar 124 milyon 59.8 bin doları yabancılardan, geri kalan 3 milyar 763 milyon 639.7 bin doları da vatandaşlardan elde edildi. 
     DİE, Merkez Bankası ve Kültür ve Turizm Bakanlığı işbirliğinde gerçekleştirdiği, Çıkış Yapan Ziyaretçiler Anketi ile Giriş Yapan Vatandaşların Turizm Harcamaları ve Profili, 2004 yılı 4. dönem sonuçlarını açıkladı. 
     Türkiye'ye gelen ziyaretçi sayısı geçen yıl 20 milyon 262 bin 640 kişiye ulaşırken, bunun 17 milyon 202 bin 996'sı yabancı, 3 milyon 59 bin 644'ü ise vatandaşlardan oluştu. 
     Buna göre, Türkiye'ye geçen yıl gelenlerin kişi başına ortalama harcaması 784 dolar olurken, yabancılar için kişi başına ortalama harcama 705 dolar, vatandaşlar için ise 1,230 dolar olarak belirlendi. 
     Türkiye'nin 2004 yılındaki toplam turizm gideri 2 milyar 524 milyon 65.9 bin dolar olarak belirlendi. Türkiye'den geçen yıl 3 milyon 993 bin 25 kişi yurt dışına çıkış yaparken kişi başına ortalama harcama 632 dolar olarak saptandı. 
     
     2004 YILI 4. DÖNEM SONUÇLARI 

     DİE'nin verilerine göre, Türkiye'nin 4. dönem Ekim-Kasım-Aralık toplam turizm geliri 3 milyar 243 milyon 650.3 bin dolar olarak belirlendi. 
     Bunun 2 milyar 524 milyon 177.6 bin doları yabancılardan 719 milyon 472.7 bin doları ise vatandaşlardan elde edildi. 
     Aynı dönemde turizm gideri ise 614 milyon 12 bin dolar olarak belirlenirken, bunun 594 milyon 170.9 bin doları kişisel harcamalardan, 19 milyon 841.2 bin doları ise paket tur harcamalarından oluştu. 
     
</TEXT>
</DOC>
