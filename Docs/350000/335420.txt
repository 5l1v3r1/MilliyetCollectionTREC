<DOC>
<DOCNO> 335420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spoz1.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Final 87'de gitti 
</HEADLINE>
<TEXT>


Kritik Ergun Ata 


Kazananın, "devam", kaybedenin ise "tamam" diyeceği maçın ilk yarısında Trabzonspor, Galatasaray kalesine gitmekte zorlandı. Kazanmak için gol, gol için de rakip kaleye top taşımak gerektiğinden Şenol Güneş, bu işi en iyi yapacak oyuncu formsuz Yattara'yı sahaya sürdükten sadece birkaç dakika sonra amacına ulaştı. 
Hagi ise ilk yarıda oyuna ağırlığını koyduğu, ciddi pozisyonlar da bulduğu halde skor üretmekte zorlanan hücum bölgesini, yenik duruma düştükten sonra Necati ile takviye etti. İlk 15 dakikadaki eforuyla yorulan Ribery'nin yerinde de Sabri'yi görevlendirdi. 
Bu uygulamalar maçın havasını tamamen değiştirdi. İlk yarının etkili tarafı Galatasaray, daha çok risk aldığı halde ikinci yarıda aynı tempoyu yakalayamadı. Bunda Trabzonspor'un iyi savunma yapmasının rolü büyük oldu. Öyle ki, Hakan Şükür ilk kafa vuruşunu Volkan'ın markajından ilk kez kurtulabildiği 78. dakikada yapabildi. 
Trabzonspor cephesinde Yattara'nın varlığıyla topun rakip kaleye taşınmasında yaşanan kolaylık, Galatasaray'ı sürekli rahatsız etti. Böylece Sarı - Kırmızılılar, onca risk almalarına karşın hücumdayken bir kontratak golüyle maçın kopma tehlikesi nedeniyle ilk yarıdaki kadar çoğalamadı. Nitekim 87. dakikada korktuğunun başına gelmesine, bomboş durumdaki Yattara'ya golü attırmak varken, kötü bir vuruşla topu auta atan Celaleddin engel oldu. Ardından da Necati, Trabzonspor savunmasını Petkoviç'in ikinci yarıdaki ilk hatasıyla Galatasaray'a hayat verdi. 
Uzatmalara Yattara'nın direkten dönen frikiği damgasını vururken, son sözü penaltılar söyledi Galatasaray finalist. 


</TEXT>
</DOC>
