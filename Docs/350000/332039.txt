<DOC>
<DOCNO> 332039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/ekonomi/aeko.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'a hayali ihracatçı suçlaması 
</HEADLINE>
<TEXT>


Gümrük müfettişlerinin 31 Mart 2005 tarihli, Orhan Aslıtürk'ün hayali ihracatı ile ilgili "gümrük kaçakçılığı" soruşturması raporunda Maliye Bakanı Unakıtan da suçlanıyor 

Nedim Şener 

Interpol'ün yayımladığı kırmızı bültenle aranan Orhan Aslıtürk ile Muhammet Ciğer'in ASCOR adlı ortaklık aracılığıyla 1995-1998 yılları arasında gerçekleştirdikleri 1.7 milyar dolarlık hayali ihracat ile ilgili vergi kaçakçılığı davaları sürürken, Gümrük müfettişleri hayali ihracat raporlarını tamamladı. 
Bünyesinde naylon fatura düzenlemek amacıyla 90 adet tabela şirketi bulunan ASCOR adlı organizasyon tarafından adlarına hayali ihracat gerçekleştirilen üç İslami finans kuruluşu ve Nergis Holding şirketleri ile ilgili 31 Mart 2005 tarihli raporda, Albaraka yöneticiliği yapan Maliye Bakanı Kemal Unakıtan da "teşekkül halinde" hayali ihracatçılık ve evrakta sahtek rlıkla suçlanıyor. Maliye Bakanı Kemal Unakıtan'ın yönetim kurulu üyeliği yaptığı 1995-1998 yıllı arasında Albaraka adına toplam 150 milyon dolar hayali ihracat yapıldığı ileri sürüldü. 

256 milyon dolar gitti 
1995-1998 yılları arasında 90 tanesi kendi kurdukları paravan şirketler olmak üzere, 180 firma adına 1.7 milyar dolarlık hayali ihracat gerçekleştiren Aslıtürk ile Ciğer, böylece devletten 256 milyon dolar haksız KDV iadesi aldılar. Gümrük müfettişleri Muhammet Ali Baylan ve Muhammet Kaya'nın raporunda adlarına hayali ihracat gerçekleştirilen şirketlerin de, haksız KDV iadesi alma, düşük faizli ihracat kredisi kullanma ve dış ticaret sermaye şirketi statüsü kazanma veya koruma şeklinde menfaatlar elde ettikleri vurgulandı. Raporda, KDV iadesini kendilerinin almadığını söyleyen ÖFK'ların da yüzde 2 komisyon karşılığı menfaat elde ettikleri öne sürüldü 

Mustafa Çağlar da sanık 
Düşük faizle aldıkları ihracat kredisi taahhütlerini kapatmak için ASCOR tarafından adlarına hayali ihracat gerçekleştirilen Nergis Grubu'ndan Mustafa Çağlar ile Cavit Çağlar'ın dayısı Şükrü Şankaya , Albaraka'dan Mustafa Topbaş, Suudi Arabistanlı Abdul Latif Ghurab, Kuveyt Türk'ten Ahmet Bazıe Yaseen, Faisal Abdülaziz Al Zamel, Anadolu Finans Kurumu'ndan İsmet Turan ve hayali ihracat organizasyonunun gümrükçüsü AKP İstanbul Yönetim Kurulu Üyesi Metin Külünk de raporda suçlanan şahıslar arasında bulunuyor. 
Albaraka Türk, Kuveyt Türk, Anadolu Finans ile Bursa'daki Çağlar Grubu'na bağlı şirketler adına gerçekleştirilen hayali ihracat ile ilgili raporda bu kuruluşların yönetim kurulu üyelerinin 4296 sayılı Kaçakçılıkla Mücadele Kanunu'nun 5'inci maddesine göre "teşekkül halinde kaçakçılık" iddiasıyla iki yıldan altı yıla kadar hapis cezasıyla yargılanmaları istendi. 

Faize karşı hayaliye aracı 
Rapora göre, hayali ihracata adı karışan üç İslami finans kuruluşunun ASCOR organizasyonuna 'murabaha' denilen yöntemle katıldıkları belirlendi. 
Faize karşı oldukları için para alıp satma yerine, ihtiyacı olana malı alıp k r payı karşılığı fatura ile satan İslami finans kuruluşlarının yaptığı hayali ihracatta etkili olan isim Muhammet Ciğer'di. Ciğer'in, yaptıkları hayali ihracata "ciddi" görüntü vermek için, kurdukları paravan şirketlerin adına yapılacak ihracatı Özel Finans Kurumları üzerinden geçirme yolunu seçtikleri, bunun karşılığında da ÖFK'lara yüzde 2 dolayında komisyon verdikleri ifade edildi. ÖFK'ların da ASCOR'un paravan şirketlerinden mal alıp satarak naylon fatura düzenlerken, yüksek tutarda hayali ihracat işlemlerinde üzerlerinden geçirdikleri ifade edildi. rapora göre ÖFK'lar, paravan şirketlerden giren faturaları bünyelerine alıyor, yine kendi kestikleri faturalarla hazırlanan gümrük çıkış beyannameleri ile ihracat işlemini tamamlıyorlardı. 

Raporu Tüzmen'e bağlı müfettişler yazdı Gümrüklerden Sorumlu Devlet Bakanı Kürşad Tüzmen'e bağlı müfettişlerin hazırladığı rapora göre Albaraka Türk, Kuveyt Türk, Anadolu Finans Kurumu AFK yüzde 2 gibi komisyon kazancı elde ederken, Nergis Grubu da hem ihracat taahhütlerini kapatıyor hem de devletten yüzde 15 KDV iadesi alıyordu. Hazırlanan raporda vergi inceleme raporlarına da değinilirken, Anadolu Finans yetkililerinin ilginç bir gerekçe orta koyduğu görüldü. Şirket yetkilileri inceleme elemanlarına, İstanbul Ticaret Odası'ndan vergi ödülü almak için bu işe girdiklerini söylediler. 
Şişli Cumhuriyet Savcılığı tarafından yürütülen soruşturma sonucu İstanbul Cumhuriyet Savcılığı'nın 5 Ağustos 2004 tarihli iddianamesi ile açılan dava kapsamında, hayali ihracata adı karışan şirketlerin yetkililerinin tespit edilmesi amacıyla hazırlanan raporda, 16 bin 500 gümrük çıkış beyannamesinin sahte olduğu, Albaraka, Kuveyt Türk, Anadolu Finans ve Nergis Grubu adına gerçekleştirilen hayali ihracatın 1.2 milyar dolar olduğu belirlendi. 

Hayalinin gümrükçüsü AKP'li Metin Külünk... Gümrük Teftiş Kurulu tarafından hazırlanan raporda AKP İstanbul Yönetim Kurulu Üyesi olan Metin Külünk ile ağabeyi Necdet Külünk de suçlanıyor. 
Gümrük müfettişlerinin hazırladığı raporda Orhan Aslıtürk ile Muhammet Ciğer'in gerçekleştirdiği hayali ihracat işlemleri ile ilgili gümrük işlemlerinin Metin Külünk'ün ortağı olduğu İnanç Gümrükleme adlı şirket üzerinden yapıldığı vurgulandı. Raporda, tamamı sahte olan ihracat işlemleri ile ilgili gümrük muamelelerini yapan Külünk kardeşler hakkında da teşekkül halinde kaçakçılık ve evrakta sahtek rlık iddiasında bulunuldu. 
Külünk'ün, aynı konuda daha önce sonuçlanan gümrük kaçakçılığı davasında aldığı beraat kararı Yargıtay tarafından yetersiz bilirkişi raporuna dayandığı gerekçesiyle bozulmuştu. 

Bakanın fezlekesi TBMM'ye gidecek Geçen yıl açılan gümrük kaçakçılığı davasında ASCOR tarafından adlarına hayali ihracat gerçekleştirilen birçok işadamı sanık olarak iddianamede yer aldı. Bunların arasında Faruk Süren, Turgut Yılmaz, Murat Demirel, Hayyam Garipoğlu, Ali Balkaner ve Emin Cankurtaran gibi isimler de bulunuyordu. Hazırlanan rapor gereği ÖFK yöneticilerinin isimlerinin de iddianameye eklenmesi bekleniyor. Ancak Kemal Unakıtan Maliye Bakanı olduğu için hakkında hazırlanacak fezleke "yargılanması için milletvekili dokunulmazlığının" kaldırılması istemiyle TBMM Başkanlığı'na gönderilecek. 
Aynı rapor, inceleme ve soruşturma için Maliye Bakanı Kemal Unakıtan'a bağlı iki kuruma da yollandı. Rapor, kara para yönünden de soruşturulması için Mali Suçlar Araştırma Kurulu MASAK ile Gelirler Genel Müdürlüğü'ne de ulaştırıldı. 


</TEXT>
</DOC>
