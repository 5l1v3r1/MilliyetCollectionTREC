<DOC>
<DOCNO> 317213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko17.html </URL>
<DATE> 2005/02/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Google'ın e-posta servisi halka açılıyor... 
</HEADLINE>
<TEXT>

     Popüler internet arama motoru Google, daha önce test kullanımı için kısıtlı sayıda insanın kullanımına açtığı 1 Gb'lik 1.000 Mb elektronik posta hizmeti Gmail'i genişletiyor. 
     Gmail için daha önce ''gmail.google.com'' internet adresinden kayıt yaptıranları da elektronik posta hizmetinden yararlanmaya davet eden Google, geliştirmeyi sürdürdüğü Gmail'in ne zaman hizmete gireceği konusunda ise tarih bildirmedi. Google'ın kullanıcılara 1 Gb'lik kapasite sunarak elektronik posta alanında da büyümek istemesi, Yahoo ve Hotmail gibi bu sektörde güçlü şirketleri telaşlandırmıştı. 
     Google'ın girişiminin ardından kullanıcılarının elektronik posta depolama kapasitelerini kademeli olarak artıran Yahoo, en son 250 Mb, Microsoft'un yan kuruluşu Hotmail ise sadece ABD'lilere 250 Mb Türkiye'den üye olanlara 2 Mb depolama kapasitesi sunuyor. 
     Gmail'i kullananlara sağlanan diğer bir kolaylık ise elektronik postalar içinde arama yapılabilmesi. Bu sayede kullanıcılar anahtar kelimeleri yazarak elektronik posta hesaplarında istedikleri maili vakit kaybetmeden bulabiliyor. 
     Ancak Google'ın rakiplerini bile hayrete düşüren avantajları, kullanıcıların kafasında bazı soru işaretlerinin doğmasına yol açıyor. 
     Gmail'in en tartışmalı özelliklerinden birisi, bir yazılımın e-postalarda geçen konuyu tarayarak, ilgili reklam linklerini elektronik postaya ekleyebilecek olması. Google yetkilileri, bunun otomatik anahtar kelime sistemiyle, kişinin özel hayatının gizliliğini koruyarak gerçekleştireceklerini belirtse de, bu konuda itirazlarla karşılaşılıyor. 
     Gmail'le ilgili diğer bir eleştiri konusu da kullanıcıların sildiği e-postaların Google tarafından silinmeme hakkının saklı tutulması. Bunun ticari ya da istihbarat amaçlı kullanılmasından endişe ediliyor. 
     
</TEXT>
</DOC>
