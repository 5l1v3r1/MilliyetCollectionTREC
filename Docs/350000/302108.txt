<DOC>
<DOCNO> 302108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun14.html </URL>
<DATE> 2004/12/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Washington Post Türkiye-ABD ilişkileri görülmemiş şekilde gergin 
</HEADLINE>
<TEXT>

     Deniz Arslan bildiriyor 

      The Washington Post gazetesi, Türkiye ile AB arasında üyelik müzakerelerinin başarıyla sonuçlanması halinde hem Türkiye, hem de Avrupa'nın olumlu yönde değişim geçireceğini ve Suudi terörist Usame bin Ladin gibilerinin yaratmaya çalıştığı, Batı ile İslam arasında medeniyetler çatışmasının olmayacağını yazdı. 
     Gazetenin başyazısında yer alan ''Avrupa ve Türkiye'' değerlendirmesinde, Avrupa'nın terörizmle savaşta katkısının orta düzeyde olduğu savunulurken, buna neden olarak, Avrupalıların ''İslami aşırılık tehdidini'' anlamaması gösterildi. Washington Post, ''Ancak bu ay AB'nin bir girişimi, Müslüman militanlara karşı, ABD'nin 11 Eylül saldırılarından bu yana yaptıklarından daha fazla katkıda bulunabilir'' diye yazdı ve bu girişimin, AB'nin Türkiye ile üyelik müzakerelerini başlatma kararı olduğunu kaydetti. 
     Fransa ve Almanya liderlerinin kendi kamuoyları eğilimine karşın Türkiye ile müzakereleri başlatmayı desteklemesi de gazete tarafından ''siyasi cesaret'' olarak övüldü. 
     Washington Post, ''Türkiye'nin ABD ile tarihi güçlü bağları, büyük ölçüde Irak Savaşı yüzünden görülmemiş derecede gergin. Bu da Avrupa'ya ulaşmalarını daha da önemli kıldı'' diye yazdı. 
     AB'nin daha şimdiden Türkiye üzerinde olumlu etki yarattığını belirten gazete, Başbakan Recep Tayyip Erdoğan liderliğinde gerçekleştirilen siyasi ve ekonomik reformları övdü. Gazete, ''kendisini Batı ile aynı çizgiye getirmekte kararlı demokratik bir Türkiye'nin, İslami totalitarizmi yenmeye çalışan Batı'ya hesaplanamayacak ölçüde büyük katkı yapacağını'' kaydetti. 
     Buna karşın Washington Post, müzakere sürecinde ''bazı şeylerin ters gitme ihtimali'' bulunduğuna ve en büyük tehlikenin Avrupa tarafında yattığına işaret etti. Gazete, ''Batı ile Müslüman dünyasındaki açığı kapatmak için mümkün olan her şeyi önümüzdeki yıllarda yapmak, Avrupalı liderlerin sorumluluğu olacak. AB'nin geleceğinden çok daha fazlası buna bağlı'' ifadelerini kullandı. 
     
</TEXT>
</DOC>
