<DOC>
<DOCNO> 322600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo29.html </URL>
<DATE> 2005/03/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fenerbahçe idmanında Daum Serhat'ı ilk 11'de denedi 
</HEADLINE>
<TEXT>

     Fenerbahçe, hafta sonunda Gençlerbirliği ile yapacağı lig maçının hazırlıklarını, bugünkü tek antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde gerçekleştirilen ve 1 saat 40 dakika süren antrenmanda sarı-lacivertliler, istasyon çalışmalarının ardından dar alanda çift kale maçlar yapıp, taktik maçla çalışmayı tamamladı. 
     Alman çalıştırıcı, dar alanda antrenman maçlarında futbolcularından çabuk hücum yapmalarını isterken, taktik maçta ise oyuncularına sık sık uyarılarda bulundu. 
     Gençlerbirliği maçı için 11 kişilik kadro belirlemeye çalışan Alman teknik adam, bugün Serhat'ı kadroda denedi. Bu futbolcuyu sağ kanada yerleştiren Daum'un, taktik maçında Anelka ile Van Hooijdonk'u çift forvet olarak oynattığı görüldü. 
     Bu arada idman bittikten sonra Van Hooijdonk ve Serhat, şut çalışması yaparken, Serkan ve bazı oyuncular, sahada bir süre daha çalıştı. 
     Fenerbahçe, Gençlerbirliği maçının hazırlıklarını yarın yapacağı antrenmanla sürdürecek. 
     
</TEXT>
</DOC>
