<DOC>
<DOCNO> 313831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy01.html </URL>
<DATE> 2005/02/09/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Barbaros çocuk Köyü'ndeki iddialar meclis kürsüsünde... 
</HEADLINE>
<TEXT>

     İzmir'in Urla ilçesindeki Barbaros Çocuk Köyü ile ilgili iddialar, TBMM Kürsüsüne taşındı. 
     TBMM Genel Kurulu, Başkanvekili Nevzat Pakdil başkanlığında saat 15.00'de toplandı. Pakdil, gündeme geçmeden önce 3 milletvekiline söz verdi. 
     CHP İzmir Milletvekili Bülent Baratalı, gündemdışı konuşmasında Barbaros Çocuk Köyü'ndeki incelemeleri hakkında Genel Kurul'a bilgi verdi. Çocuk Köyü'nde cinsel taciz ve tecavüz iddialarının gerçek olmadığını belirten Baratalı, köydeki bir genç kızın rızaya dayalı ilişkisi olduğunu söyledi. 
     Her evde yaşanabilecek küçük sorunların köyde de yaşandığına işaret eden Baratalı, medyanın olay karşısında sorumlu davranmadığını savundu. ''Medya sınıfta kalmıştır, olayı çarpıtmıştır. Ağır iddialar yakışık almamıştır'' diyen Baratalı, Barbaros Çocuk Köyü'nün doğru bir model olduğunu ve sürdürülmesi gerektiğini, 12 yaşından büyükler için gençlik köyleri yapılarak buralara aktarılması gerektiğini kaydetti. 
     Baratalı'ın konuşmasını yanıtlayan Devlet Bakanı Güldal Akşit, hiçbir zaman sosyal hizmetler üzerinden siyaset yapmadığını, yapmak isteyenlere gücü yettiği ölçüde karşı çıkacağını belirtti. 
     Akşit, kamuoyuna yansıyan ve yargının el koyduğu iddialara girmek istemediğini, olaylar üzerine görevlendirilen 2 müfettişin çalışmalarını sürdürdüğünü söyledi. Görülen gerek üzerine ve soruşturmanın selameti açısından Sosyal Hizmetler İzmir İl Müdürü'nun açığa alındığını anlatan Akşit, şöyle konuştu 
     ''Sosyal hizmetler açısından yerel destekleri çok önemsiyorum. Bazı olumsuzlukları sürekli gündemde tutarak katkıların azalmasını istemiyorum. Bu alanda sivil toplum kuruluşları, hayırsever kişi ve kuruluşlarla sorunları daha kısa zamanda çözebileceğimize inanıyorum. Yaşanan sorunların hesabını elbette soracağız ama işbirliği yaptığımız binlerce kişi, yüzlerce dernek ve vakfı küstürmek istemiyorum. Bu hassas denge içinde herkes konuya sağduyulu yaklaşmalı.'' Akşit, Sosyal Hizmetler Manisa İl Müdürü Zekeriya Ertaş'ın, İzmir İl Müdürlüğü'ne geçici olarak vekaleten görevlendirildiğini belirterek, ''Bundan daha mantıklı bir çözüm yolu olduğunu sanmıyorum'' görüşünü kaydetti. Ertaş hakkında gerçeği yansıtmayan iddiaların ortaya atıldığını ifade eden Akşit, 1990 yılından beri SHÇEK bünyesinde çeşitli görevlerde bulunduğunu, bu görevi yürütmesine engel bir cezası ve soruşturması olmadığını kaydetti. Akşit, Ertaş hakkında bir soruşturma yapıldığını ancak ceza almadığını bildirdi. 
     
     KADROLAŞMA İDDİLARI 
     SHÇEK içinde kadrolaşma iddialarına işaret eden Akşit, ''Partizanca davrandığımız iddia etmek, haksızlıktır. Biz, atadığımız kişileri gerek olduğunda hizmetten alabilecek kadar dirayetli davranıyoruz'' dedi. 
     Akşit, bir kısım insanların sürekli olarak ''ilahiyatçı'' ya da ''imam hatipli'' olarak ayrımcılık yapmayı alışkanlık haline getirdiğini savunarak, ''İlahiyatçı, imam hatipli diye onları hiçbir göreve layık görmeyenlere bir anlam veremiyorum. Allah aşkına, imam hatip liseleri, ilahiyat fakülteleri, Türkiye Cumhuriyeti'nin resmi eğitim kurumları değil mi, burada okuyanlar bu ülkenin insanları değil mi Lütfen şu takıntıdan vazgeçelim bu tür konuşmalar bu insanları kırıyor ve üzüyor'' diye konuştu. 
     Akşit, 81 il müdüründen 16'sının ilahiyat fakültesi mezunu olduğunu belirterek, ''Gizlimiz saklımız yok. Birilerini atamak, birilerini atamamak için gayret göstermiyoruz. Sırf muhalefet yapmak için bu kurumu yıpratmayalım'' dedi. 
     
     IRAK SEÇİMLERİ 
     AK Parti Malatya Milletvekili Miraç Akdoğan, ''Irak seçimleri ve Kuzey Irak'' konulu gündemdışı konuşmasında, ''Kuzey Irak'ı bağımsızlık hayallerinin girdabına sürüklemek, Irak'taki bütün toplulukların olumsuz etkileneceği, refahın değil çaresizliğin, istikrarın değil kargaşanın, huzurun değil kaosun boy göstereceği maceradan başka bir şey değil'' dedi. 
     Son yapılan seçimlerin adından Kerkük başta olmak üzere Kuzey Irak'taki bin yılık Türk şehirlerinin etnik arındırmaya tabi tutulmak tehdidiyle karşı karşıya olduğunu savunan Akdoğan, seçimlerin Kuzey Irak'a istikrar ve huzur getirmesinin mümkün olmadığın ileri sürdü. ''Yapılan bu uydurma seçimi tanımak mümkün değil'' diyen Akdoğan, Türkiye'nin muhatabının ABD olduğunu vurguladı. 
     Akdoğan, ''Türkiye askeri birikimin sonucu olan gücü, sahip olduğu tarihiyle, devlet ve vatan anlayışıyla, Edirne'si, Malatya'sı, Van'ı, Hatay'ıyla, 70 milyonluk birlik ve beraberlik içindeki nüfusuyla birilerinin kolayca karşısına çıkıp küstahça kafa tutacağı bir ülke değil' dedi. 
     
</TEXT>
</DOC>
