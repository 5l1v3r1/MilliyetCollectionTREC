<DOC>
<DOCNO> 343068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur13.html </URL>
<DATE> 2005/05/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Antik kentte ilkel yaşam... 
</HEADLINE>
<TEXT>

     MÖ 6. yüzyılda kurulduğu tahmin edilen Köprülü Kanyon Milli Park sınırlarındaki Selge Antik Kenti’nde sit alanında yer alan Altınkaya Zerk köylüleri, herhangi bir yapılaşmaya izin verilmediği için tuvalet ve içme suyu sıkıntısı çekerek yaşamlarını ilkel koşullarda sürdürüyor. 
     Antalya’ya 90 kilometre uzaklıktaki Selge Antik Kenti, Roma Uygarlığı’nın izlerini taşıyor. Halen yarısı yıkılmış antik tiyatro ile birçok tarihi izleri barındıran antik kentteki 120 haneli Altınkaya Köyü ise o çağlardan etkisini kurtaramamış. Sit alanı olduğu için "çivi çakılamayan" köyde, evlerin tuvaletleri ve içme suyu bulunmuyor. 
     Köyde yaşayan 51 yaşındaki İsmail Sel, eski evde 5 çocuğuyla yaşamını sürdürdüğünü belirterek, tek gözlü, eski, yıkılmaya yüz tutmuş evlerde kimi ailelerin 8-10, kimilerinin de 10-12 kişiyle yaşamaya çalıştığını kaydetti. 
     Sel, "Sit alanı olduğu için bir çivi dahi çakamıyoruz. Antik Selge Kenti’nde su ihtiyacı sarnıçlarla kente getirilmiş, biz ise köy ortasındaki bir çeşmeden ihtiyacımızı karşılamaya çalışıyoruz. 
     Susuzluk ve tuvaletsizlikten yakınıyoruz" dedi. 
     Babasının okula göndermediğini ve yaşını bilmediğini söyleyen, yüzünde yılların ağır çizgilerini taşıyan Havvana Sevinç de tuvalet ve içme suyu sıkıntısı çektiklerini söyledi. 
     70 yaşındaki Hasan Ali Öz, yaşadığı evin en az 300 yıllık olduğunu 
     kaydederek, evin bir bölümünün 5 yıl önce yıkıldığını söyledi. Öz, "Evi onarmak için Manavgat’a gittik ama sit alanı içinde olduğundan izin alamadık" diye konuştu. 
     
     "MUHTAR KÖY TAŞINMALI" 
     Altınkaya Köyü Muhtarı Yaşar Bahar ise 1992 yılında Kültür ve Tabiat Varlıklarını Koruma Kurulu’ndan bir ekibin geldiğini, 180’e yakın ev, ahır ve samanlığın fotoğraflarının çekilerek tespit yapıldığını belirterek, şöyle konuştu 
     "Durumumuz içler açısı. Fakirlikten dert yanmıyoruz. Ancak tuvalet olmaması, içme suyu sıkıntısı yaşanması onurumuzu kırıyor. 
     Köyde insanlık onuruna aykırı bir yaşam var. Tarihi Selge Antik Kenti’nde su sarnıçları halen duruyor. Selgeliler, o dönemler su sorununu çözmüş ama biz halen su sıkıntısı çekiyoruz. Yetkililere durumumuzu anlattık. Köyümüzün taşınması lazım. Artık ya bize başka bir yer göstersinler, köyümüzü başka yere taşısınlar ya da insanca yaşam sürdürmemizi sağlayacak koşullar yaratsınlar." Öte yandan, Türkiye Tabiatını Koruma Derneği üyeleri ve bir grup gönüllü, köyde tuvalet yapılması, köye içme suyu getirilmesi, köyün ekonomik durumunun düzeltilmesi veya taşınması amacıyla girişim başlattı. 
     Köylüler ve dernek üyeleri, Dünya Bankası ile Çevre ve Orman Bakanlığı arasında 5 yıl önce sit alanındaki köylülerin orman alanlarına ve doğal dokuya zarar vermeden yaşamalarını sağlamak amacıyla Biyolojik Çeşitlilik ve Doğal Kaynakları Yönetme Projesi GEF2 başlatıldığını, ancak şu ana kadar bir sonuç alınamadığını da ileri sürdüler. 
     
</TEXT>
</DOC>
