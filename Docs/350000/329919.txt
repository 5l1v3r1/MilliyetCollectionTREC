<DOC>
<DOCNO> 329919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo14.html </URL>
<DATE> 2005/04/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Malatyaspor, son dakikada 3 puanı kaptı... 
</HEADLINE>
<TEXT>

     Birinci Süper Futbol Ligi'nde Samsunspor, sahasında Malatyaspor'a 1-0 yenildi. 
     2. dakikada Celil'in ceza alanı sağ köşesine yakın bir noktadan kullandığı serbest vuruşta, kaleye giden topa son anda uzanarak ulaşan Bora, meşin yuvarlağı arka direğin üst köşesinden kornere atmaya başardı. 
     11. dakikada Celil'in sol taraftan ceza alanına girdikten sonra kaleye gönderdiği topu Bora, direk dibinden ayağıyla dışarıya attı. 
     26. dakikada Jozsef'in sağ taraftan kullandığı serbest vuruşta Samsunspor ceza alanı içinde meydana gelen karambolden Malatyasporlu oyuncular yararlanamadı. 
     35. dakikada Adnan yaklaşık 25 metreden sert vurdu ve top yandan dışarı gitti. 
     39. dakikada Kaies'in kaleyi karşıdan gören bir noktadan kullandığı serbest vuruşta, top direğin yanından dışarı gitti. 
     İlk yarının kalan bölümlerinde tarafların çabaları gol getirmeyince ilk yarı 0-0 sona erdi. 
     
     İKİNCİ YARI 

     47. dakikada İvanov'un kafa ile indirdiği topu kale sahası içinde önünde bulan Kais, kaleciyle karşı karşıya kaldığı pozisyonda kafa vurmakta gecikince takımı adına önemli bir fırsatı kullanamamış oldu. 
     51. dakikada ceza alanı içinde topla buluşan Serkan Aykut, sert vurdu. Kaleciden dönen topu İvanov, kafa ile boş kale yerine auta gönderdi. 
     80. dakikada ceza alanı ön çizgisi üzerinde topla buluşan Jozsef sert vurdu, meşin yuvarlak yandan dışarı gitti. 
     Karşılaşmanın uzatma dakikalarında Samsunspor defansının uzaklaştırmaya çalıştığı topla buluşan Bah, yaklaşık 25 metreden topun gelişine sert vurdu. Meşin yuvarlak kalecinin sağından ağlara gidince karşılaşmanın skoru da belli oldu 0-1 
     
     KÜNYE 

     

Stat 19 Mayıs. Hakemler Süleyman Abay xx, Kemal Yılmaz xxx, Cemal Bingül xxx. Samsunspor Shorunmu xxx, Elyasa xxx, Kais xx, Celil xxx, Serkan Aykut xx Dk. 67 Caner xx , Adnan xx, Muhammet xxx, Musa xx Dk. 82 Ergin x , Kenan x Dk. 34 Ercan xx , İvanov xx, Petkov xx. Malatyaspor Bora xxx, Serkan xx, Osterc xx, Bah xxx, Mehmet Budak xx, Jozsef xxx, Saidou xx Dk. 63 İlhan xx , Boliç xx Dk. 54 Yertek Evren xx , Eren xxx, Mert xx, Murat xx Dk. 67 Bilal xx . Gol Dk. 90 Bah. Sarı Kartlar Dk. 23 Saido, Dk. 37 Bah, Dk. 41 Murat, Dk. 58 Jozsef, Dk.78 Mehmet Budak, Dk. 85 İlhan Malatyaspor , Dk. 25 Adnan, Dk. 41 Kais, Dk. 90 Elyasa Samsunspor . Kırmızı Kartlar Dk. 60 Kais, Dk. 64 Adnan Samsunspor .      
     SAĞLAM BİR HAKEMİN EV SAHİBİ TAKIMI BU KADAR EZDİĞİ, PARÇALADIĞI BİR KARŞILAŞMA GÖRMEDİM' 

     Sahasında son dakika golü ile Malatyaspor'a 1-0 yenilen Samsunspor'un teknik sorumlusu Ertuğrul Sağlam, karşılaşmanın orta hakemi Süleyman Abay'ın takdir haklarını sürekli konuk ekipten yana kullandığını savunarak, ''Bir hakemin ev sahibi takımı bu kadar ezdiği, parçaladığı bir karşılaşma görmedim'' dedi. 
     Sağlam, karşılaşma sonrası yaptığı açıklamada, kendi sahalarında kazanmaları gereken bir maçtan mağlup ayrıldıkları için üzgün olduğunu ifade etti. 
     Kais ve Adnan'ın kırmızı kartla oyun dışı kalmalarına kadar olan bölümde oyunda üstün taraf olduklarını, ancak 9 kişi kaldıktan sonra da çok iyi mücadele ettiklerini söyledi. 
     Orta hakem Süleyman Abay'ın takdir haklarını sürekli konuk ekipten yana kullandığını savunan Sağlam, şunları kaydetti 
     ''Hakem bugün canımızı çok yaktı. 20 yıldır profesyonel olarak futbolun içinde biri olarak bir hakemin ev sahibi takımı bu kadar ezdiği, parçaladığı bir karşılaşma görmedim. Söylenecek çok şey var, ama içimize atıyoruz. Herkese geçmiş olsun.'' Malatyaspor Teknik Direktörü Feyyaz Uçar da bekledikleri gibi zor bir karşılaşma olduğunu belirterek, Samsunspor'un 9 kişi kalana kadar kendilerinden daha iyi bir oyun ortaya koyduğunu söyledi. 
     Son 4 haftadır galip gelememenin sıkıntısı içinde maça çıktıklarını ve galibiyetin kendilerini rahatlattığını bildiren Uçar, ''Bundan sonra daha iyi bir ekip olmak istiyoruz. Bunu bir başlangıç olarak kabul ediyoruz'' dedi. 
     Uçar, hakemle ilgili bir soru üzerine ise hakemle ilgili konuşmak istemediğini ifade ederek, ''Onun kararlarıdır. Tabii ki verdiği kararlar oyunu etkiledi. Kararların doğru olduğunu düşünüyorum'' dedi. 
     
     MAÇTAN SONRA OLAYLAR 

     Bu arada, karşılaşma sonrasında Samsunsporlu oyuncu ve yöneticiler karşılaşmanın orta hakemi Süleyman Abay'a büyük tepki gösterdiler. 
     Bir süre sahada bekledikten sonra polis koruması eşliğinde soyunma odasına gidebilen Abay'a yönelik tepki sırasında kargaşa yaşandı. 
     Samsunspor Kulübü Başkanı İsmail Uyanık'ın da aralarında bulunduğu bazı yöneticileri güvenlik güçleri engellerken, polisler kalkanları ile Abay ve diğer hakemleri saldırılardan korumaya çalıştı. 
     
</TEXT>
</DOC>
