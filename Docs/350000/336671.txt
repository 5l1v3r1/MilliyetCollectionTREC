<DOC>
<DOCNO> 336671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko37.html </URL>
<DATE> 2005/04/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İran, İngiliz Rover'a talip 
</HEADLINE>
<TEXT>

     İran, iflas eden İngiliz otomobil üreticisi Rover'ı satın almak konusunda ilgilerinin devam ettiğini bildirdi. 
     İran Sanayi ve Madencilik Bakanı İshak Cihangiri, ''İngilizlerle bazı görüşmelerimiz oldu. Bize sunulan koşulları değerlendirme aşamasındayız'' dedi. 
     İran otomotiv sektörünün gücüne inandıklarının altını çizen Cihangiri, sorunlu bir Avrupa otomobil markasını sağlıklı hale getirerek yeniden canlandırabileceklerine inancının tam olduğunu ifade etti. 
     Rover'ı bütün olarak satın almalarının hala gündemde olduğunu anlatan Cihangiri, ''İran, Çin ve zamanla Hindistan'ın Rover'ın bazı parçalarını kendi ülkelerinde üretmeleri mümkün'' şeklinde konuştu. 
     Cihangiri'nin bu sözleri, Rover'ı almak için İran'ın Çin ve Hindistan'la işbirliği yapabileceği şeklinde yorumlandı. 
     Samand modelini Çin'de üretmek için bu ülkeyle haftasonu anlaşma imzalayan İran'ın en büyük otomobil üreticisi Khodro, daha önce yaptığı açıklamada, Rover'ı satın almanın büyüme planlarıyla örtüşmediğini bildirmişti. 
     İran'ın diğer otomobil üreticisi SAIPA ise Rover'ın bazı bölümleriyle ilgilendiklerini duyurmuştu. 
     Mali sıkıntı yaşayan ve satışları gerileyen yüzyıllık geçmişi bulunan İngiliz otomobil üreticisi Rover, Çinli SAIC'le süren pazarlıkların olumsuz sonuçlanması üzerine geçtiğimiz günlerde iflas etmişti. 
     
</TEXT>
</DOC>
