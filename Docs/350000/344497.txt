<DOC>
<DOCNO> 344497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo30.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



McManaman serbest kaldı 

Bir dönem İngiltere Milli Takımı'nın değişmez isimlerinden olan Steve McManaman'ı kulübü Manchester City serbest bıraktı. Mavi-Beyazlılar, anlaşması sezon sonunda bitecek olan 33 yaşındaki yıldızın sözleşmesinin uzatılmayacağını açıkladı. R.Madrid ve Liverpool gibi devlerin formasını giyen McManaman 2 sezondur M.City'de top koşturuyordu. 

M.United'ın kara günü 

İngiltere Federasyon Kupası FA bugün Arsenal ve Manchester United arasında Cardiff'in Millenium Stadı'nda oynanacak final maçıyla sahibini bulacak. Ancak bu karşılaşmadan çok M.United'ı satın alan ancak taraftarın büyük tepkisine maruz kalan Glazer aleyhine yapılacak gösteriler merakla bekleniyor. Kırmızı - Beyazlı taraftarların siyahlara bürünerek, maça gelip, Glazer'ı protesto edecekleri bildirildi. 

İtalyanlar bilet satıyor 

İngilizler'in 25 Mayıs'ta İstanbul'da yapılacak Şampiyonlar Ligi finaline büyük ilgi göstermeleri İtalyanlar'ı harekete geçirdi. Atatürk Olimpiyat Stadı'nda Milan'ı desteklemek için bilet alan 20 bin İtalyan'dan 5 bininin karaborsa yoluyla satış yapmaya çalıştıkları bildirildi. İtalyanlar'ın özellikle biletlere büyük talep olan Liverpool kentinde iyi fiyatlardan alıcı buldukları belirtildi. Karaborsada bilet fiyatlarının şimdiden yaklaşık 1000 Euro'ya ulaştığı ifade edildi. 

Yücetürk ile Türk'e saygı 

Futbol Federasyonu, vefat eden teknik direktör Yılmaz Yücetürk ve eski uluslararası hakemlerden Celal Türk anısına, hafta sonundaki maçlarda saygı duruşunda bulunulması kararı aldı. Bir dönem federasyonun eğitim departmanında da görev alan Yücetürk ile MHK eski üyesi olan Celal Türk için tüm profesyonel lig müsabakalarında 1 dakikalık saygı duruşu yapılacak. 

Antrenör arayışı 

Saffet Susiç ile sözleşmesini uzatmak için uğraş veren Konyaspor, Boşnak çalıştırıcının kabul etmemesi durumunda Aykut Kocaman ve Ertuğrul Sağlam ile masaya oturacak. Susiç'in 30 Mayıs'a kadar süre istediğini belirten Basın Sözcüsü Sefa Ortaç, "Eğer, anlaşamazsak, yeni sezonda Konyaspor'u ya Aykut Kocaman, ya da Ertuğrul Sağlam çalıştıracak" dedi. 

Federasyon taşınıyor 

Futbol Federasyonu, Ankara'da bulunan birimlerinin 11 Temmuz'da İstanbul'a taşınacağını açıkladı. Federasyonun Ankara'da görevli 50 personelinin bir bölümünden İstanbul'a taşınmaları istenirken, bir bölümünün de işten çıkartılacağı bildirildi. Taşınmalardan sonra federasyonun Ankara'da sadece İç Anadolu Bölgesi Sicil Lisans Şefliği'nin kalacağı belirtildi. 

Erzik'e plaket 

Türkiye Seyahat Acentaları Birliği TÜRSAB , Türkiye'nin tanıtımı ve turizme katkısı nedeniyle UEFA Asbaşkanı Şenes Erzik'e, plaket verdi. Şampiyonlar Ligi finalinin tanıtıma yaptığı katkının parayla gerçekleşmeyeceğini söyleyen TÜRSAB Başkanı Başaran Ulusoy, "Ülkemizin, camiamızın ve spor camiasının Şenes Bey'e borcu vardır" dedi. 

2. LİG'DE BUGÜN 

A KATEGORİSİ 
4 Eylül Stadı 
14.00 Sivas - Karagümrük 
Alsancak Stadı 
14.00 Karşıyaka - Vestel Manisa 


</TEXT>
</DOC>
