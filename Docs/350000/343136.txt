<DOC>
<DOCNO> 343136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/aeko.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancıya sınır olmaz, güvence aşağı çekilecek' 
</HEADLINE>
<TEXT>


Devlet Bakanı Ali Babacan, "Mevduatta güvence sınırı olarak 50 bin YTL çok yüksek, zaman içinde aşağı çekilecek" dedi. Babacan, bankacılıkta yabancıya sınır getirilmesinin de doğru olmadığını söyledi 

EKONOMİ SERVİSİ 

Devlet Bakanı Ali Babacan, Türkiye'nin yaptığı yasal düzenlemeler ile yerli ve yabancı sermaye arasındaki farkı kaldırdığını, bankacılık sektöründe de yabancı sermayeye sınır getirilmesinin doğru olmadığını belirtti. Babacan, ayrıca, mevduattaki güvence sınırının aşağı çekileceğini belirtti. 
Merkez Bankası tarafından düzenlenen "Finansal İstikrar ve Basel II'nin Etkileri" konulu uluslararası konferans Swiss Otel'de başladı. Devlet Bakanı Ali Babacan, konferansta yaptığı konuşmada bankacılık sektörüne yabancı girişinin sınırlandırılmasıyla ilgili tartışmalara da değindi. Babacan, "Artık Türkiye'de yerli yabancı firma ayrımı yok. Bu bankacılık sektörü için de geçerli" diye konuştu. 
Bankacılık sektörünün toplam aktiflerinin GSMH'ye oranının yüzde 70'ten yüzde 200'e çıkmaması için fazla bir neden bulunmadığını ifade eden Babacan, "Bu üç misli bir bankacılık sektörü demektir. Daha büyük bir bankacılık sektörü daha fazla sermaye isteyecektir. Türkiye de bu sermayeyi bulamayabilir. Uluslararası sermaye, bankacılık sektörünün gelişmesi için büyük avantaj" dedi. 

'Türkiye için yüksek' 
Bankacılıkta toplam gayri safi milli hasıladaki payının yüzde 70'lerde kalmasında uzun yıllar mevduata tam destek güvencesi verilmesinin etkili olduğunu söyleyen Babacan, "5 temmuz 2004'te bunu kaldırdık. Şu anda bu sınır 50 bin YTL 50 milyar lira Bunun bile Türkiye için yüksek olduğunu düşünüyoruz. Zaman içinde bunu da düşüreceğiz" dedi. 
BDDK, daha önce 'sınırsız' olarak uygulanan güvenceyi, Temmuz 2004'ten itibaren Avrupa Biriği normlarına daha yakın bulunan 20 bin euro civarına çekmek için çalışmalar yapmış, ancak uygulanabilir olmadığına karar verilmişti. 

'Tartışmaların tarafı değiliz' Merkez Bankası Başkanı Süreyya Serdengeçti, konferansta yaptığı konuşmada, bankacılık krizleriyle beraber olağandışı mali stres yaşandığını, reel piyasalarda küçülme görüldüğünü kaydetti. 
Türkiye'de akademisyenler ve politika yapıcıları arasında fiyat istikrarı hedefinin Merkez Bankası açısından bir öncelik olup olmadığı konusunda tartışmalar yaşandığını belirten ve "Ben kesinlikle bu tartışmalara taraf olmak istemiyorum" diyen Serdengeçti, bankaların yapılarının, ileriye yönelik ekonominin gidişatı açısından önemli gösterge olduğunu vurguladı. Serdengeçti, "Bankalar risk aldıkları zaman temkinli davranmalı, ileriye dönük krizleri tetiklememeli" diye konuştu. 

Şirketlere Basel II uyarısı Devlet Bakanı Ali Babacan, kurumsal yönetişimi destekleyen, risk yönetimi sistemlerini geliştiren ve bankaların taşıdıkları risklerle uyumlu sermaye tutmalarını sağlayan bir süreç olan Basel II'nin, daha sağlam ve daha etkin bir bankacılık sisteminin yerleşmesi için önemli bir fırsat olduğunu söyledi. Bu süreçte reel sektör firmalarının özellikle küçük ve orta ölçekli işletmelerin mali yapılarını ve kurumsal yönetişim prensiplerini yeniden gözden geçirmeleri gerektiğini belirten Babacan, şunları kaydetti 
"Türkiye'de kayıt dışı çalışan çok sayıda küçük hatta büyük boyutlu işletme var. Bankalarımız kredi kullandırırken performans bazlı bir değerlendirmede güçlük çekiyor. Firmaların bilançosu, k r zarar cetveli, gerçeği göstermiyor. Bakıyorsunuz, sağda solda farklı istihbarat metotlarıyla bilgi topluyorlar. Üç-dört misli teminat olmadıkça haklı olarak pek işlem de yapamıyorlar. Türkiye'de kayıt dışı çalışan firmaların bankacılıkla ilintileri gittikçe daha zor bir döneme girecek. 
Basel II, uygulanmaya başlandıkça şirketlerimizden kayıt dışı çalışanlar önemli güçlüklerle karşı karşıya kalabilecek. Kayıt dışılıktan hızla uzaklaşmamız gerekiyor. Aksi halde birkaç yıl sonra reel sektör kuruluşlarımız gelip şik yet etmeye başlayacaklar. 'Kredi alamıyoruz' diye... Şimdiden artık hesaplı kitaplı planları yapıp kayıt dışından kayıt içine yönelmek gerekiyor." 

Jaime Caruana 'Hamama giren terler' İspanya Merkez Bankası Başkanı Jaime Caruana da konferansta yaptığı konuşmada, "Türkçede 'Hamama giren terler' diye bir söz vardır. Basel II talepk r, çok çetrefilli ve hepimizi terletecek bir çerçevedir" dedi. İsveç Merkez Bankası Başkanı Lars Heikensten ise, ülkelerin kriz yönetim çalışması yapmasının şart olduğuna dikkat çekerek, "Biz İsveç'te bir kriz anında yapılabileceklerin planlamasını önceden tasarlıyoruz. Bu şekilde, tabii ki kriz beklemiyoruz ve istemiyoruz, ama krizlere hazırlanıyoruz" diye konuştu. 

'Suiistimal vardı' 
Eski Arjantin Merkez Bankası Başkanı Mario I. Blejer de, Türkiye'de krize kadar yaşanan dönem ile Arjantin'in yaşadıklarının benzer olduğunu söyledi. Blejer, "Yetersiz, uygunsuz müdahalelere, yanlış politikalara karşı ayakta kalamıyorsunuz. Bir yerde yanlış politikaların kurbanı olduk. Arjantin'deki bankacılık krizi bir yerde hükümetin bankaları suiistimal etmesinden kaynaklandı" şeklinde konuştu. Finansal İstikrar Enstitüsü Başkanı Josef Tosovsky de, "Basel II, mali istikrar için bir teminat değildir, ama önemli katkı yapıyor. Sorunların giderilmesinde dört dörtlük bir yöntem olmayabilir. Sistem için işbirliği daha cenin aşamasında" dedi. 

'Askerlik işsizliği etkiliyor' Devlet Bakanı Ali Babacan, Dünya Gazetesi'ne yaptığı açıklamada da işsizliğin azaltılamamasında askerlik görevinin de etkili olduğunu belirtti. Gençlere askerliğini yapmadıkları halde iş verilmediğini ifade eden Babacan, "Askerlik olmadan iş de olmuyor. Askerlikten sonra işe giriş oluyor. Tabi askerlik de vatan vazifesi. Askerlik de işsizlik oranlarını etkiliyor" diye konuştu. 


</TEXT>
</DOC>
