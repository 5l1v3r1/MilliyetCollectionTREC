<DOC>
<DOCNO> 300311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur01.html </URL>
<DATE> 2004/12/23/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Nuri Candaş, kalp krizi geçirerek hayatını kaybetti. 
</HEADLINE>
<TEXT>

     Sanatçı Nuri Candaş 76 , Cemal Reşit Rey CRR Konser Salonu'ndaki müzikal sırasında kalp krizi geçirerek hayatını kaybetti. 
     Altan Günbay'ın sahneye koyduğu, CRR Senfoni Orkestrası ve Korosu'nun sunduğu ''Deli Dolu'' adlı müzikalde ''Cevad'' rolünde oynayan Candaş, müzikalin sonlarına doğru sahnenin arkasında aniden fenalaştı. 
     Kalp krizi geçirdiği anlaşılan Candaş, sanatçı arkadaşlarının yaptığı kalp masajına rağmen kurtarılamayarak yaşamını yitirdi. 
     Daha önce by-pass ameliyatı olduğu öğrenilen Nuri Candaş'ın gündüz yapılan prova sırasında da kendisini iyi hissetmediğini söylediği öğrenildi. 
     İstanbul'da 1928 yılında doğan Candaş, İstanbul Belediye Konservatuvarı sınavlarını kazanarak, Prof. Muhittin Sadak'ın korosuna katıldı. 1943'te dönemin değerli şan hocası De Marchi'den ders almaya başladı. 
     Halkevi tarafından açılan ses yarışmasında birinci seçilerek Cemal Reşit Rey'in ''Fatih'' adlı senfonik-koral eserini, bestecinin yönettiği orkestra eşliğinde seslendirdi. 
     Ankara Devlet Operası'nın sınavını kazanarak, 1951 yılında bu kuruma katılan Candaş, Apollo Granforte, Elvira Hidalgo, Prof. Ruprecht Ruth, U. Cemal Erkin, Ahmet Adnan Saygun, Cemal Reşit Rey, Muhsin Ertuğrul ve daha pek çok değerli hocayla çalıştı. 
     Birçok özel kurumda sahne ve şan tekniği dersleri veren sanatçı, eğitimci kimliğinin yanı sıra sahneye koyduğu ''The Fantastics'', ''Sevil Berberi'' ve ''Mutlu Prens'' adlı eserleriyle rejisör olarak sanata katkısını sürdürdü. 
     Candaş, 1999 yılında müzik ve tiyatro dallarında yetenekli amatörlerin opera eserlerini profesyonelce sahneye koymalarına imkan sağlamak, operayı ve klasik müziği geniş kitlelerle ulaştırmak amacıyla Candaş Müzikal Grubu'nu oluşturdu. 
     
</TEXT>
</DOC>
