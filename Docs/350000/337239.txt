<DOC>
<DOCNO> 337239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/bnba.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek gerilim 
</HEADLINE>
<TEXT>


"Erkeklerin, çocuklardan ayrıldığı yer" olarak nitelenen NBA play-off mücadelesi kıran kırana başladı. Denver, San Antonio'yu deplasmanda mağlup ederek ilk büyük sürprizi gerçekleştirdi 

NBA'E YAKIN PLAN Mete AKTAŞ 


NBA play-off'ları için "erkeklerin, çocuklardan ayrıldığı yer" derler. Normal sezonda elde edilen başarıların NBA'in "gerçek sezonunda" hiçbir önemi yoktur. Kim daha fazla kazanmayı isterse, başarıya kim daha fazla aç ise, hedefe de o ulaşır. Denver, Houston ve Indiana güçlü rakiplerinin saha avantajlarını ellerinden alarak play - off tansiyonunu yükselttiler. 

1 PHOENIX SUNS 1 8 M.GRIZZLIES 0 
Normal sezonda aldığı 62 galibiyetle ligin en iyi kazanma yüzdesine sahip takımı olarak play - off'a giren Phoenix Suns'ın, sezon boyunca oynadığı yüksek oktanlı basketbolun, fiziksel mücadelenin arttığı, oyun temposunun düştüğü periyodda işe yaramayacağı iddia ediliyordu. Ancak Suns tüm yıl boyunca olduğu gibi kendilerine şüpheyle bakanları utandırmaya niyetli gözüküyor. 
Phoenix, 1. tur ilk maçında evinde Memphis'i hızlı basketbolundan ödün vermeden ve en büyük silahları üç sayılık atışlarda bulduğu yüksek isabet oranı ile 114-103 yendi ve seride 1-0 öne geçti. Normal sezonda toplam 796 adet isabetli üç sayılık basket kaydederek bir NBA rekoru kıran Arizona ekibi, bu maçta da 15 isabetli üçlükle kulüp play-off rekorunu kırdı. 

2 SAN ANTONIO SPURS 0 7 DENVER NUGGETS 1 
All-Star arasından sonra oynadığı 29 maçın 25'ini kazanarak play-off'a girmeyi başaran Denver Nuggets, şampiyonluğun en güçlü adaylarından San Antonio'yu deplasmanda 93-87 yenerek ilk büyük sürprize imza attı ve rakibinin elinden saha avantajını kapmayı başardı. 
Andre Miller'ın 31 sayı, 5 asist, 4 ribaundluk performansıyla yıldızlaştığı maçta Spurs, son çeyrekte ilk üç şutunu soktuktan sonra arka arkaya 17 şut kaçırarak maçı Nuggets'a teslim etti. Spurs 2003'te NBA şampiyonu olurken 1. turda yine evindeki ilk maçı kaybetmiş ama daha sonra seriyi 4-2 kazanmayı başarmıştı. Spurs'ün henüz panik düğmesine basmasına gerek yok. Çok büyük bir play - off tecrübesine sahipler ve kazdıkları kuyudan çıkmayı belki de becerebilecek en iyi takım onlar ancak Denver güçlü rakibini yaraladığının farkında ve kan kokusunu almış durumda. 

3 SEATTLE SUPERSONICS 1 6 SACRAMENTO KINGS 0 
Yıllar önce Sacramento'nun işe yaramaz diyerek takımdan postaladığı 2.16'lık pivot Jerome James, Seattle formasıyla eski takımının karşısına çıktı ve "Hatırlıyor musunuz, yıllar önce takımdan kovduğunuz yeteneksiz, ama gururlu bir pivot vardı, işte o benim " diyerek Kings potasına 17 sayı bıraktı. Ayrıca 15 de ribaund alıp, Seattle'ın sahasındaki ilk maçı 87-82 kazanmasında "X faktör" olarak büyük rol oynadı. 
Sakatları iyileşen ve Ray Allen'ın 28 sayı, 10 ribaundluk performasıyla coşan Sonics, bir ara 21 sayıya çıkardığı farkı koruyamasa da maçı kazanmayı bildi. Sacramento'nun maçı kaybetmesindeki en önemli unsur Mike Bibby'nin 4.5 gibi rezalet bir şut yüzdesiyle oynamasıydı. 

4 DALLAS MAVERICKS 0 5 HOUSTON ROCKETS 2 
Play-off 1. turunda en çekişmeli seri olacağı tahmin edilen Dallas - Houston eşleşmesinde, Houston deplasmanda oynadığı iki maçı da kazanarak herkesi şaşırttı. İlk maçta Tracy McGrady, ikinci maçta da Yao Ming, Dallas'a altından zor kalkacağı iki darbe indirerek rakiplerini abondone ettiler. Serinin sonraki iki maçı Houston'da oynanacak ve Houston taraftarları tozlu raflardan süpürgelerini çıkarttılar bile. Dirk Nowitzki ve çetesi kendilerini toparlayamazsa Rockets'ın bu seriyi 4-0 ile süpürmesi içten değil. 

1 MIAMI HEAT 1 8 NEW JERSEY NETS 0 
Nets coachu Lawrence Frank'in 1. maç öncesinde oyuncularından istediği tek şey vardı Shaquille O'Neal'ın topla mümkün olduğunca az buluşmasını sağlamak. Nets birinci maçta Shaq'ı 17 sayıda tutarak bunu başardı başarmasına ama, Dwyane Wade ve Damon Jones ikilisini hesaba katmayı unutunca, tüm planları alt üst oldu. Wade 32, Jones 30 sayı kaydedip play - off kariyerlerinin en yüksek sayılarına ulaşırken, Doğu'nun 1 numaralı seri başı Miami, Nets'i zorlanmadan 116-98 yenerek adeta gövde gösterisinde bulundu. 

2 DETROIT PISTONS 1 7 PHILADELPHIA 76'ERS 0 
Son şampiyon Detroit, Six-ers'ı ilk maçta 106 - 85 yenerken, rakibine neden şampiyon sıfatını taşıdığını kısaca özetledi. Sixers ilk çeyreği 28-16 önde kapadıktan sonra Pistons, sıkı savunması, topu paylaşan hücum sistemi ve benchinin sayesinde rakibini adeta boğdu. Iverson - Webber ikilisi toplam 57 sayı kaydetmesine rağmen, bench sadece 6 sayılık bir katkı sağlayınca Sixers'ın yenilgisi kaçınılmaz oldu. 

3 BOSTON CELTICS 1 6 INDIANA PACERS 1 
Boston Celtics, Indiana'yı 1. maçta 102-82 yendiği için rakibini kolay lokma olarak görmesinin bedelini 2. maçta 82-79 mağlup olarak ve dahası saha avantajını Pacers'a kaptırarak ödedi. Sezon boyunca yaşadıkları aksilikler ve sakatlıklara rağmen yere her düşüşünde ayağa kalkmayı başaran Pacers, 39 yaşındaki kaptanları Reggie Miller'ın 28 sayısı ile galibiyete koştu. Serinin bundan sonraki iki maçı Indianapolis'de oynanacak. 

4 CHICAGO BULLS 1 5 W.WIZARDS 0 
7 yıl aradan sonra play - off'a kalan Chicago Bulls ile 8 yıl sonra play - off'a girmeyi başaran Washington Wizards eşleşmesinin ilk maçına damgasını vuran Bulls'un iki çaylak oyuncusu oldu. Yılın Çaylağı ödülünün güçlü adaylarından Ben Gordon bu sene bir çok maçta yaptığı gibi yine 4. çeyrekte takımını sırtlayan isimdi. Gordon 30 sayısının 12'sini son çeyrekte atarken, Arjantinli çaylak Andres Nocioni de 25 sayı, 18 ribaundluk müthiş performansıyla Bulls'un 103-93 galip gelmesinde büyük rol oynadı. 

NE DEDİN, NE DEDİN 
"İçinde bulunduğumuz bu boktan durumdan çıkmamıza yardımcı olacaksa anamı bile takas etmeye hazırım". 
New York Knicks Genel Menajeri Isiah Thomas tarihinin en kötü sezonlarından birini yaşayan ve play-off dışı kalan takımını yazın yapacağı takaslarla güçlendirmeyi düşünse de bu kadar ileriye gider mi bilemiyoruz. 


</TEXT>
</DOC>
