<DOC>
<DOCNO> 327812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko38.html </URL>
<DATE> 2005/03/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kamu bankalarının yönetim yapısında değişikliğe gidilmesi bekleniyor 
</HEADLINE>
<TEXT>

     Ziraat ve Halk Bankası'nda 12 Nisan 2005 tarihinde yapılacak genel kurullar ile yönetim yapısında değişikliğe gidilmesi bekleniyor. 
     Konuya ilişkin A.A muhabirinin sorularını yanıtlayan Kamu Bankaları Ortak Yönetim Kurulu Başkanı Zeki Sayın, bugün Halk Bankası tarafından gazetelere verilen ilanlarda, genel kurulda murahhaslık seçiminin bulunmadığını hatırlatırken, murahhaslık sisteminin kalkacağını ifade etti. 
     İlanlarda Halk Bankası genel kurulunun yer aldığı, Ziraat'ın ise böyle bir yükümlülüğü bulunmadığını kaydeden Sayın, 12 Nisan 2005 tarihinde öğleden evvel Ziraat Bankası'nın öğleden sonra da Halk Bankası'nın genel kurullarının gerçekleştirileceğini kaydetti. 
     
     YÖNETİM KURULLARI 7 ÜYEYE DÜŞÜYOR 
     Mevcut durumda kamu bankalarında 6 tanesi müşterek, 5'i de murahhas üye olmak üzere, toplam 11'er üye bulunduğunu hatırlatan Sayın, bunun genel kurulda 7'şer üyeye düşeceğini kaydetti. 
     Şu an ortak yönetim devam ettiğini, genel kurulda da Hazine'nin teklifi ile iki bankanın yönetim kurulunda bir ya da iki kişinin aynı olması durumunda ortak yönetimin devam etmiş olacağını kaydeden Sayın, ''Ortak yönetimin devam edip etmeyeceği konusunda Hazine yetkilidir. Ama murahhaslık sistemi kalkıyor'' diye konuştu. 
     Ortak yönetim kalkıyor denemeyeceğini, bu konuda Hazine'nin yetkili olduğunu tekrarlayan Sayın, bunların genel kurul tarihinde belli olacağını vurguladı. 
     
     YENİ YAPI NE GETİRİR 
     Yeni yapının ne getireceği yönündeki soruyu da Sayın, ''Belki daha seri bir çalışma getirebilir'' diye cevapladı. 
     Kamu Bankaları Ortak Yönetim Kurulu 2001 yılında oluşturulurken, Sayın, 2003 yılından bu yana Kamu Bankaları Ortak Yönetim Kurulu Başkanlığı görevini yürütüyor. 
     
</TEXT>
</DOC>
