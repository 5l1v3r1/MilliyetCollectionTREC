<DOC>
<DOCNO> 345515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/axgun02.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Harp Okulu'nda sempozyum 
</HEADLINE>
<TEXT>


Kara Harp Okulu'nda yarın başlayacak olan sempozyumda İlber Ortaylı ve İngiliz araştırmacı Andrew Mango birer bildiri sunacak 

ANKARA Milliyet 

Ankara, Kara Harp Okulu KHO çatısı altında, "Uluslararası Yönetim ve Askerlik" başlıklı bir sempozyuma ev sahipliği yapacak. Sempozyumun açılış bildirisi Kara Kuvvetleri Komutanı Orgeneral Yaşar Büyükanıt tarafından sunulacak, bilim dünyasının önde gelen isimleri de sempozyumda yer alacak. 

2 gün sürecek 
KHO'da yarın başlayacak ve 2 gün sürecek sempozyumda, Büyükanıt'ın açılış bildirisinin ardından, Türkiye'yi konu alan çalışmaları ve 2000 yılında yayımlanan "Atatürk" kitabıyla da tanınan İngiliz araştırmacı Dr. Andrew Mango ile ABD'li Prof. Dr. Don Campbell özel birer bildiri sunacak. 
Daha sonra "Yıkılan Paradigmalar Yönetimde Güncel Gelişmeler" adlı panel düzenlenecek. Emekli Büyükelçi Gündüz Aktan'ın başkanlık edeceği bu panelde, Prof. Dr. Ural Akbulut, Prof. Dr. Ali Doğramacı, Ersin Özince, Doç Dr. Albay Faruk Elaldı birer sunum gerçekleştirecek. Prof. Dr. İlber Ortaylı da özel bildirisini bu oturuma getirecek. 

İkinci panel 
Sempozyumun ikinci paneli ise, "Entelektüel Sermaye ve Yönetim" başlıklı olacak. Bu panele ise konuşmacı olarak, Prof. Dr. Tunçalp Özgen, Prof. Dr Stephen Mehay, Doç Dr. Albay Taner Altınok ve Claudia Schmitz katılacak. 
Sempozyumun ikinci gününde ilk olarak "Yönetimde Sinerji" başlıklı oturum yapılacak. Bu oturumda Prof. Dr. Nusret Aras, Prof. Dr. Erol Eren, Prof. Dr. Nesrin Şahin, Doç. Dr. Kathleen Campbell ve Doç. Dr. Kadir Varoğlu birer sunum yapacaklar. Daha sonra "Yönetimde Kaybolan Sınıflar ve Çatışma" başlıklı panel düzenlenecek. Bu bölümde de Prof. Dr. Kadri Yamaç, Dr. Istvan Gyarmatı, Prof. Dr. Acar Baltaş ve Doç. Dr. Simon Kragh birer konuşma yapacak. 

Komutandan bildiri 
Sempozyumun son paneli ise "Yönetim Dinamiklerinde Değişim ve Yenilikçilik" başlığını taşıyacak. KHO Komutanı Tümgeneral Hulusi Akar'ın da özel bir bildiri sunacağı bu bölümde, Dr. Faruk Yarman, Prof. Dr Marleen Easton, Turgay Demirel ve Dr. Albay Cengiz Tavukçuoğlu birer sunum gerçekleştirecek. 



</TEXT>
</DOC>
