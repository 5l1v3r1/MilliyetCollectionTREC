<DOC>
<DOCNO> 346644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/yazar/yilmaz.html </URL>
<DATE> 2005/05/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Seyrantepe arazisi Galatasaray'ın oldu 
</HEADLINE>
<TEXT>

Başbakan Erdoğan, Seyrantepe'deki 384 bin 500 metrekarelik arazi konusunda 'Galatasaray'a verdik' dedi. Arazinin kullanım hakkını alan Galatasaray, mülkiyet sorunu çözülürse bankalardan kredi alabilecek 
ASTANA 
Başbakan Recep Tayyip Erdoğan'ın Astana'da düzenlediği basın toplantısındayız. Aynı zamanda Milan'ın da Başkanı olan İtalya Başbakanı Silvio Berlusconi'yi birlikte izledikleri maçta Liverpool'a karşı yaşadıkları 6 - 5'lik yenilgiden sonra nasıl teselli ettiğini ve kupayı alan İngiliz takımı için İngiltere Başbakanı Tony Blair'e ne dediğini soruyorum. 

'Her maçın üç sonucu vardır' 
İtalyan Başbakanı Berlusconi'yi takdir eder cümlelerle söze giriyor "Çok ciddi bir olgunluk gösterdi. 3 - 0 biten birinci yarının sonunda kendisini tebrik edenlere 'Belli olmaz' dedi." Teselli cümlesini almaya kararlıyım, "Ne diyeyim, her maçın üç sonucu vardır ya kazanır, ya kaybeder, ya berabere kalırsın" kalıbındaki maç yorumunu yapıyor Başbakan. 

'Olimpiyat finali gibi' 
Blair'i tebrik ettiğini de söylüyor, Liverpool taraftarı oğlunu kutluyor... 
Olimpiyat Stadı'ndaki organizasyon ile ilgili belli ki konuk liderlerden çok övgü almış, "Olimpiyat finali gibiydi" yorumlarını aktarıyor. Türkiye'nin 2012 Olimpiyatlarına adaylığı nedeniyle, maçı Türkiye açısından kazanım hanesine yazmış. 
Konu, Seyrantepe'ye geliyor "Galatasaray'a verdik" diyor. Seyrantepe projesinin 2012'ye yetişeceğini belirtiyor. Başbakan Erdoğan'ın iki gün önce Galatasaray Başkanı Özhan Canaydın ile yaptığı bir sürpriz görüşme bu noktada dikkat çekici. 

Yeniden satışa çıkartılacak 
Seyrantepe'de Hazine'ye ait 384 bin 500 metrekare büyüklüğündeki arazi 2004 yılı Ekim ayında 30 yıllığına Galatasaray'a kiralanmıştı. 30 yıllık süre içerisinde klüp, istediği şekilde araziyi kullanabilecek. 
Diğer taraftan arazinin mülkiyetini İstanbul Defterdarlığı Milli Emlak Müdürlüğü 2004 yılı Ocak ayından bu yana üç kez satışa çıkardı. İlkinde 60 trilyon ikinci ve üçüncüsünde 72 trilyon 500 milyar lira değer biçilen arazi bir türlü satılamadı. Çünkü Bayındırlık ve İskan Bakanlığı'nın yaptığı imar çalışmaları yetişmedi. Arazinin mülkiyeti önümüzdeki aylarda yeniden satışa çıkarılacak. 

Mülkiyeti çözecek formül 
Araziye talip olan iki de kooperatif var. Üzerinde çalışılan formüle göre bu kooperatifler arazinin 200 dönümlük kısmını kendilerine alacaklar. 
Geriye kalan kısmını Galatasaray'a bırakacaklar. Galatasaray da arsayı ipotek göstererek bankalardan kredi alabilecek. Galatasaray bu arazide stadyum ve alışveriş merkezi kurmak istiyor. 

İşadamları yanak yanağa fotoğraf çektirdi Memleketten uzaklardayız, Astana'da, Başbakan Erdoğan, Kazakistan Başbakanı Danial Ahmedov'un verdiği akşam yemeğinden dönüyor, ardından işadamlarıyla 45 dakikalık bir toplantıya giriyor. İşadamları Erdoğan ile görüşmeden alı al moru mor çıkıyorlar. İçeride ne olduğunu soruyorum, 
"Buradaki sorunları konuştuk" yanıtını alıyorum ama yüzler aynı şeyi söylemiyor. 
Sonradan öğreniyorum ki, Başbakan'ı hayretler içinde bırakan kareler yaşanmış. Yanağına kadar eğilip, Astana Hatırası çektirenler falan. Bu gidişle Başbakan uçak ambargosundan sonra, işadamları ile özel görüşmeye de sınırlama getirirse şaşmamak lazım. 

'Şu anda hiçbir yerde ev almış değilim' Başbakan Erdoğan'a basın toplantısında "İstanbul'daki evinizden taşınacağınızı söylemiştiniz, yeni ev bulabildiniz mi " diye soruyorum. Basında çıkan villa haberlerine içerlemiş tonda "Beraber bulacağız inşallah. Şu anda hiçbir yer almış değilim. Herhangi bir gayrimenkul alma hakkım yok mu " diye soruyor. Ülker'in dağıtım şirketindeki hisse satışından elde ettiği parayı, gayrimenkule yatıracağını açıkladığını hatırlatıyorum, "Evet ama henüz almadım, neden merak ediyorsunuz" sitemini iletiyor. 'Suçu', esnafa, komşulara falan atıyorum "Onlar değil, siz merak ediyorsunuz" diye üsteliyor. Ankaralı gazeteciler de can derdinde "İstanbul'a daha fazla mı zaman ayıracaksınız, biz ne olacağız Ankara - İstanbul ..." "Ben sizi özel olarak götürürüm" taahhüdünde bulunuyor. 



</TEXT>
</DOC>
