<DOC>
<DOCNO> 305008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/yasam/ayas.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katil olmamak için kaçıyorum' 
</HEADLINE>
<TEXT>


Karısı evi terk edince aile meclisinin, "Eşini öldür" dediğini anlatan Erşan Baran, "Katil olmamak için kızımla Batman'dan kaçtım" diyor 

ŞAKİR AYDIN İstanbul 

Erşan Baran 28 , bir akşam eve döndüğünde eşini bulamadı. Bir yaşındaki kızı ise beşikte yatıyordu. Ertesi gün telefon çaldı. Arayan eşinin annesiydi. "Kızımı rahat bırak, artık seninle yaşamak istemiyor" diyordu. Baran, bu durumu ailesine anlatınca, töre kuralları devreye girdi. Aile, önce Baran'a kızını götürüp annesine vermesini söyledi. Ancak Baran, kızını çok sevdiği için bunu kabul etmedi. 

'Babam yerimizi buldu' 
Birkaç gün sonra toplanan aile büyükleri, Baran'ın eşini öldürmesi gerektiğine karar verdi. 2 ay boyunca ailesinin bu konudaki baskısı altında ezilen Baran, sonunda kızıyla Şırnak'a kaçtı. 
Baran, "8 ay Silopi'de kaldım. Şoförlük yaparak geçimimi sağlıyordum. Ailem yerimi bilmediği için rahattım. Ama babam ve kardeşlerim bir gün beni buldu. Babam yanında getirdiği silahı uzatarak, 'Ya gider eşini öldürüp namusumuzu temizlersin ya da seni öldürürüz' diye tehdit etti. Ben de İstanbul'a geldim" dedi. 
Tek amacının küçük kızına güzel bir hayat sağlamak olduğunu anlatan Erşan, bir aydır İstanbul'da saklandığını, ancak parası bittiği için kalacak yeri olmadığını belirterek, yetkililerin kendisine yardım eli uzatmasını istedi. 



</TEXT>
</DOC>
