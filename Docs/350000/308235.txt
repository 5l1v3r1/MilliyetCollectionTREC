<DOC>
<DOCNO> 308235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko10.html </URL>
<DATE> 2005/01/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Güçlü Kurban Bayramı'nda tespitler yaptık... 
</HEADLINE>
<TEXT>

     Tarım ve Köyişleri Bakanı Sami Güçlü, ''Kurban Bayramı'nda başta büyükşehirler olmak üzere ülke genelinde tespitler yaptıklarını'' belirterek, ''2005 Kurban Bayramı'nda daha çok olumsuzlukları öne çıkararak, gördüğümüz hadiselerin giderilmesi yönünde üzerimize düşeni yapacağız'' dedi. 
     Bakan Güçlü, ''70. Uluslararası Yeşil Hafta Fuarı''na katılmak üzere Almanya'ya gitti. 
     Berlin'e hareketinden önce İstanbul Atatürk Havalimanı VIP Salonu'nda basın mensuplarının sorularını yanıtlayan Bakan Güçlü, fuar kapsamında gerçekleştirilecek toplantılarda, tarım sektörünün önemi ve sürdürülebilirliği ile gelecekte alacağı konumunun değerlendirileceğini söyledi. Güçlü, ayrıca çevre, insan sağlığı ve gıda güvenirliliği konuları üzerinde durulacağını bildirdi. 
     Güçlü, yapacağı ziyaretin, Avrupa Birliği AB müzakere sürecinin yaşandığı bir dönemde, tarım bakanları ile biraraya gelerek, karşılıklı duygu ve düşüncelerin aktarılması bakımından önemli olduğunu vurguladı. 
     Gazetecilerin ''kurban kesiminde yaşanan olumsuz görüntülere'' ilişkin soruları üzerine de Bakan Güçlü, şunları söyledi 
     ''2005 yılı Kurban Bayramı'nda, Türkiye'nin bütün illerinde tespitler yaptırdık. Başta büyükşehirlerimiz olmak üzere meydana gelen manzaraları, durumları tespit edeceğiz. Yerel yönetimlerin bugüne kadar iyileştirme konusunda yaptıkları çalışmaların, ne ölçüde ihtiyaca cevap verdiğini göreceğiz. 
     Ve bununla ilgili konuda 16 Mart'ta bir değerlendirme toplantısını, bakanlık bünyesinde gerçekleştireceğiz. Bu konuda Çevre ve Orman Bakanlığı, İçişleri Bakanlığı, Tarım ve Köyişleri Bakanlığı olarak yapmamız gereken hazırlığı, önümüzdeki uzun bir dönemi de dikkate alarak yerine getireceğiz. 
     2005 Kurban Bayramı'nda daha çok olumsuzlukları öne çıkararak, gördüğümüz hadiselerin giderilmesi yönünde üzerimize düşeni yapacağız.'' 
     
</TEXT>
</DOC>
