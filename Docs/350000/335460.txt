<DOC>
<DOCNO> 335460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun10.html </URL>
<DATE> 2005/04/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dünyanın orta yerinde k bus 
</HEADLINE>
<TEXT>

     REUTERS - QUITO 

      Halk isyanlarının sekiz yılda iki devlet başkanını koltuktan ettiği Ekvador'da halk yine sokakta. Son isyan Devlet Başkanı Lucio Gutierrez'in, müttefiki Abdala Bucaram hakkında yolsuzluk soruşturması açan yüksek mahkemeyi feshetmesiyle çıktı. Yeni mahkemeyi reddeden göstericilerden bir kişi ölürken dün Kongre, Lucia'yı görevden almak zorunda kaldı. 
     
     Brezilya, devrik Ekvator başkanına sığınma hakkı verdi 

     Brezilya, dün kongrenin görevden aldığı Ekvador devlet başkanı Lucio Gutierrez'e sığınma hakkı verdi. 
     Brezilya Dışişleri Bakanlığı tarafından yapılan yazılı açıklamada, Gutierrez'in büyükelçilikte bulunduğu doğrulanırken, kendisinin diplomatik sığınma talebinde bulunduğu, Brezilya hükümetinin de talebi kabul ettiği duyuruldu. 
     Brezilya'nın Ekvador'daki büyükelçisi Sergio Florencio da Brezilya hükümetinin ülkenin geçmekte olduğu krize çözüm bulmak amacıyla Gutierrez'e sığınma hakkı verdiğini söyledi. 
     BM Genel Sekreteri Kofi Annan ise ülkedeki şiddet olaylarından endişe duyduğunu belirterek, taraflara diyalog çağrısında bulundu. 
     Taraflara itidal çağrısında da bulunan Annan, yazılı açıklamasında, siyasi krize çözüm bulunması için acilen diyalog başlatılması gerektiğini vurguladı. 
     Açıklamada, BM'nin Ekvadorlulara desteğini sürdürdüğü de belirtildi. 
     Kongre tarafından Gutierrez'in yerine göreve getirilen Alfredo Palacio, dün gece yaptığı açıklamada, aylardır siyasi ve toplumsal krizin pençesindeki ülkenin ''tek umudu'' olduğunu söyledi. 
     66 yaşındaki kardiyolog Palacio, düzenlediği basın toplantısında, siyasetçi olmadığını, sadece ülkesine hizmet etmeye hazır bir doktor olduğunu söyledi ve düzeni sağlamak için zaman istedi. 
     Yüksek Mahkeme'ye kendi yandaşlarını yığdığı gerekçesiyle muhalifler tarafından ''diktatör'' olarak suçlanan Gutierrez'in görevden alınmasıyla muhaliflerle iktidar yanlıları arasında devam eden çatışmaların sona ermesi umut ediliyor. 
     
</TEXT>
</DOC>
