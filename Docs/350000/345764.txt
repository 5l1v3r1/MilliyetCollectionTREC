<DOC>
<DOCNO> 345764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur06.html </URL>
<DATE> 2005/05/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Erkek doktordan kadın doktora dayak iddiası 
</HEADLINE>
<TEXT>

     Levent AKPINAR DHA 

      ERZURUM Numune Hastanesi Beyin Cerrahi Servisi’nde görev yapan Dr. Güzin Özdemir, aynı serviste görevli meslektaşı Mahmut Arık tarafından tekme tokat dövüldüğü iddiasıyla cumhuriyet savcılığına suç duyurusunda bulundu. 
     Hastanenin Beyin Cerrahi Servisi Bölümü’nde dün saat 09.30 sıralarında, iddiaya göre Doktor Güzin Özdemir ile erkek meslektaşı Mahmut Arık arasında ameliyat setinin açık bırakılması üzerine tartışma çıktı. Servisteki hastaların gözü önünde birbirlerine hakaretler savuran doktorlar, daha sonra kavga etti. Çıkan olayda doktor Mahmut Arık, kadın meslektaşını tekme tokat dövdü. Diğer doktor ve görevlilerin araya girmesi üzerine ayrılan doktorlardan Güzin Özdemir, hastane yönetimine bilgi verdikten sonra cumhuriyet savcılığına giderek suç duyurusunda bulundu. 
     Hastane Başhekimi Selçuk Bozhalil, Uzman doktor Mahmut Arık’ın doktor Güzin Özdemir’i tartakladığının doğru olduğunu kaydederek, her iki hekim hakkında idari soruşturma başlattığını belirtti. Uzman Doktor Mahmut Arık ile Güzin Özdemir ise, konuyla ilgili konuşmak istemedi. 
     
</TEXT>
</DOC>
