<DOC>
<DOCNO> 312518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur61.html </URL>
<DATE> 2005/02/04/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
İstanbul Emniyet Müdürlüğü'nden açıklama... 
</HEADLINE>
<TEXT>

     İstanbul'da son 13 ayda, kendilerini kamu görevlisi olarak tanıtarak gasp yaptıkları belirlenen 33 kişinin yakalandığı bildirildi. 
     İstanbul Emniyet Müdürlüğü'nden yapılan yazılı açıklamada, 2004 yılı ile 2005'in Ocak ayında, kendilerini askeri personel olarak tanıtıp gasp yapan 7, polis olarak tanıtarak 9 ayrı gaspa karışan 14, İSKİ görevlisi olarak tanıtıp gasp yapan 4, belediye görevlisi olarak tanıtarak gasp yapan 1, PTT görevlisi olarak tanıtıp 3 ayrı gasp olayına karışan 6 ve BEDAŞ görevlisi olarak tanıtarak 3 gasp olayı gerçekleştiren 1 kişinin yakalandığı belirtildi. 
     Gasp olaylarında kullanılan 13 adet ruhsatsız tabanca ve 1 adet bıçakla yakalanan 33 kişinin, çıkarıldıkları mahkemelerce tutuklandığı kaydedildi. 
     Açıklamada, vatandaşların bir suça maruz kalmamak için kendilerinin de güvenlik tedbirleri alması gerektiği vurgulanarak, kamu görevlisi olduğunu iddia eden kişilerden kimliğini göstermesini istemeleri gerektiği belirtildi. 
     Bu ve benzeri olayların önlenmesi için gerekli emniyet tedbirlerinin alındığı ve halkın huzuru, can ve mal güvenliğini korumak amacıyla operasyonların titizlikle yürütüldüğü kaydedildi. 
     
</TEXT>
</DOC>
