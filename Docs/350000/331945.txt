<DOC>
<DOCNO> 331945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko01.html </URL>
<DATE> 2005/04/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dünya Bankası'ndan AB üyeliğine destek... 
</HEADLINE>
<TEXT>

     Dünya Bankası'nın, Türkiye'nin Avrupa Birliği'ne AB tam üyelik sürecinde bazı stratejiler geliştirmek ve kaynaklarını bu önceliklere göre yöneltmek isteğini ekonomi yönetimine ilettiği öğrenildi. 
     A.A muhabirinin edindiği bilgiye göre, Banka, Ülke Ekonomik Raporu Country Economic Memorandum hazırlıklarına başladı. Söz konusu raporun bundan sonraki Ülke Yardım Stratejilerine baz teşkil edebileceği kaydediliyor. 
     Ekonomi yönetimi ile bir araya gelen Dünya Bankası yetkililerinin, daha önce de 8 AB adayı ülkede çalışma yaptıkları, bu ülkelerde uyum maliyetlerini hesapladıklarını ve bu alanda uzmanlaştıkları belirtilerek, Türkiye ile de işbirliği içinde olmayı istedikleri ifade ediliyor. 
     Banka'nın özellikle AB'ye uyum sürecinin büyümeyi olumsuz etkilememesi için çalışmalar yapmak istediğini ilettiği, tam üyelik sürecinde AB tarafından fonlanan alanlar dışındaki alanlara kredi desteği verebileceğini kaydettiği belirtiliyor. 
     Banka'nın, ekonomi yönetimine, ''Örneğin AB'ye uyum kapsamında çevre alanında yapılacak yatırımlar için ne zamanın uygun olacağını söyleyin, biz de kaynaklarımızı buna göre kullandıralım'' önerisi getirdiği de aktarılıyor. 
     
     KREDİLER HANGİ ALANLARA YÖNELECEK 
     İşbirliği istenilen alanların, kamu yönetimi reformu, harcama konusundaki yapısal reformlar, sosyal güvenlik reformu, tarım, enerji ile kırsal kalkınma gibi alanları içine aldığı belirtiliyor. 
     Öte yandan, bu konuda ön görüşmelerin devam ettiği, ancak henüz bir karara varılmadığı vurgulanıyor. 
     
</TEXT>
</DOC>
