<DOC>
<DOCNO> 315331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun09.html </URL>
<DATE> 2005/02/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Grizu' sansürü... 
</HEADLINE>
<TEXT>

     Çin'in kuzeydoğusunda bir kömür madeninde dün meydana gelen grizu patlamasında ölen madencilerin sayısının 203'e çıktığı haberlerinin ardından, hükümet yerel basına sansür koydu. 
     Yerel gazeteciler, eyalet propaganda dairesinden gelen talimatta, sadece Yeni Çin Haber ajansının haberlerinin kullanılabileceğinin belirtildiğini söyledi. 
     Akşam baskı yapan Şenyang gazetesinin muhabiri, AFP'ye, felaket bölgesine gitmek isteyen gazetecilerin de bölgeye sokulmadığını söyledi ve ''Hiçbir şey söyleyemiyoruz, sanıyorum diğer gazeteler de aynı durumda'' dedi. 
     
     ÖLÜ SAYISI 203'E ÇIKTI 

     Çin'in kuzeydoğusunda bir kömür madeninde meydana gelen grizu patlamasında ölen madencilerin sayısı 203'e çıktı. 
     Yeni Çin Ajansı'nın haberine göre, Çinli yetkililer, Liaoning eyaletinde bulunan Fuşin bölgesindeki madende meydana gelen patlamada 203 madencinin öldüğünü, 22'sinin yaralandığını ve 13'ünün madende mahsur kaldığını söylediler. 
     Grizu patlamasının dün yerel saatle 15.00'de, yerin 242 metre altında meydana geldiği belirtildi. 
     Dün meydana gelen grizu faciasının, 14 yıldır Çin'de meydana gelen en büyük maden kazası olduğu ve ülkede yeni Çin yılı kutlanırken meydana gelen felaket nedeniyle yerel halk ve ailelerin büyük tepki gösterebileceği belirtiliyor. 
     Çin'de geçen yılki maden kazalarında, resmi verilere göre 6 binden fazla kişi hayatını kaybetti. 
     
</TEXT>
</DOC>
