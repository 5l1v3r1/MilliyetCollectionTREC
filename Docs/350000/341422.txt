<DOC>
<DOCNO> 341422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo08.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk bomba Afriyie 
</HEADLINE>
<TEXT>


Süper Lig'in yeni ekibi Vestel Manisaspor, Danimarka Ligi'nin Esjberg takımında forma giyen 23 yaşındaki Alman savunmacıyla prensipte anlaştı 

MEHMED HAKKI ÖZBAYIR DHA 


Süper Lig'de başarılı olabilmek için kaliteli yabancıları kadrosuna katmayı hesaplayan Vestel Manisaspor ilk bombasını Danimarka'dan patlattı. Siyah - Beyazlılar, Esjberg'in Alman savunma oyuncusu Kolja Afriyie ile prensip anlaşmasına vardı. 
23 yaşında, 1.84 boyundaki Afriyie'yi hafta sonu bir kez daha izleyen Futbol Şube Sorumlusu Semih Vardarer ve menajer Mustafa Turgat, bir de gol atan siyahi oyuncunun menajerini Manisa'ya davet etti. 
Bu arada Dardenelspor maçından sonra İstanbul'a geçen Teknik Direktör Levent Eriş, bugün Fransa'ya gidecek. Daha sonra Hırvatistan'a geçecek olan Eriş, gelecek hafta da Brezilya ve Arjantin'e gitmeyi planlıyor. 
Levent Eriş, "Samsunsporlu Kirita ile bir görüşmemiz oldu. Bunun dışındakilerin çoğu menajerlerin ortaya attıkları söylentiler" diye konuştu. 

Prim dopingi 

OKTAY ENSARİ DHA 

Ligde kalmak için büyük avantaj elde eden Kayserispor, Gaziantepspor galibiyeti nedeniyle oyuncularına 60 bini paket, 4 bin YTL'si de ekstra olmak üzere toplam 64 bin YTL 64 milyar lira prim vermeyi kararlaştırdı. Primi Sakaryaspor maçından önce kampta dağıtacak olan Sarı - Kırmızılılar ayrıca stada giren taraftarlara flama, konfeti ve şapka dağıtılacak. 

Gençlerbirliği'nin geleceği enerjide 

İLHAN GÜLER 

Gençlerbirliği Başkanı İlhan Cavcav, kulübün geleceğini elektrik santraline bağlayacak. Enerji Bakanlığı tarafından hazırlanan yeni yasanın yürürlüğe girmesinin ardından Antalya'da yaklaşık 24 milyon doları bulacak bir enerji yatırımı yapmak için kolları sıvayan Cavcav, "Türkiye'de artık profesyonel futbol kulüpleri futbolcu yetiştirip satmakla veya televizyon gelirleriyle ayakta duramıyor. Geleceğimizi garanti altına alabilmek için birçok konuda araştırma yaptık. Enerji sektörü pahalı, ancak geleceği olan bir yatırım" şeklinde konuştu. 
Cavcav, 24 milyon dolarlık bir yatırım sonrası yıllık 5 milyon dolar bir gelir hedeflediklerini vurguladı. 

Samsunspor'da seferberlik 

MURAT SANDIKÇI DHA 

Samsunspor Başkanı İsmail Uyanık'ın, destek alamadığı için görevi bırakacağını açıklaması üzerine şehirde adeta seferberlik ilan edildi. Belediye başkanları, kulübe ekonomik yardıma hazır olduklarını söyleyerek, Uyanık'ı destekledi. Büyükşehir Belediye Başkanı Yusuf Ziya Yılmaz, yardımcı olacaklarını yönetime bildirdi. Gazi Belediye Başkanı Süleyman Kaldırım, Samsun'da yaşayan herkesin maddi manevi destek vermesinin bir görev olduğunu söyledi. Canik Belediye Başkanı Osman Genç, İlkadım Belediye Başkanı Erdoğan Tok ve Atakum Belediye Başkanı Adem Bektaş ise yeni dönemde Uyanık'ın görevine devam etmesi gerektiğini vurgularken desteğe hazır olduklarını bildirdi. 



</TEXT>
</DOC>
