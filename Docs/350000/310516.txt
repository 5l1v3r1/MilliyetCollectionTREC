<DOC>
<DOCNO> 310516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko05.html </URL>
<DATE> 2005/01/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen Gümrük teşkilatında personel yetersizliği bulunuyor... 
</HEADLINE>
<TEXT>

     Devlet Bakanı Kürşad Tüzmen, gümrük teşkilatında personel yetersizliği bulunduğunu belirterek, teşkilata 2005 yılında yeni kadrolar alınacağını bildirdi. 
     Tüzmen, Gümrük Vakfı'nın 8. Olağan Genel Kurulu'nda yaptığı konuşmada, 2004 yılında 64 milyar dolar ihracat ve yaklaşık 95-95.5 milyar dolarlık bir ithalat gerçekleşeceğini hatırlattı. 
     Dış ticaret hacmi arttıkça gümrük teşkilatının iş hacminin arttığına işaret eden Tüzmen, ''160 milyar doları öyle veya böyle mal, hizmet, döviz olarak kapılarda görüyorsunuz. 160 milyar dolarlık bir güce sahipsiniz. Ben bu rakamı artırmaya çalıştıkça sizlerin işleri de her geçen gün daha zorlaşıyor'' dedi. Tüzmen, gümrük teşkilatını Türkiye'nin en saygın kurumlarından bir tanesi haline getireceklerini söyledi. 
     Devlet Bakanı Tüzmen, 11 yıl önce kurulan Gümrük Vakfı'nın çalışmaları hakkında bilgi vererek, müsteşarlığın hizmetlerinin daha etkin şekilde yerine getirilmesi için çok önemli katkıları olduğunu da belirtti. 
     Tüm dünyada gümrük idarelerinin modernizasyonunu çalışmalarını yapmasını sağlayan 3 önemli faktör bulunduğunu ifade eden Tüzmen, bunları ticaret hacminin artması, idari performansın gözden geçirilmesi ve teknolojideki hızlı değişim olarak sıraladı. 
     Bu faktörlerin gümrük fonksiyonunun yapısının niteliğini büyük ölçüde değiştirdiğini ve değiştirmeye devam edeceğini kaydeden Tüzmen, bu çerçevede Türkiye'nin de son 2 yılda artan ticaret hacmini sorunsuz bir şekilde yürütecek, idari performansı iyileştirecek ve teknolojideki değişimi uygulamalara yansıtacak çok ciddi çalışmalar yaptığını söyledi. 
     Gümrük idari yapısında gümrük muhafaza teşkilatı ve gümrük müdürlüğü şeklinde iki başlılık söz konusu olduğunu hatırlatan Tüzmen, taşradaki 36 gümrük müdürlüğü sayısını 18'e indirdiklerini ve böylece hizmetin daha iyi hale geldiğini kaydetti. 
     Teşkilatta personel yetersizliği bulunduğunu da bildiren Tüzmen, ''2005 yılında yeni kadrolar alınacak. Bu biraz rahatlama sağlayacak. Bu sağlanana kadar gümrük muhafaza elemanlarının emeklilik süresini 1 yıl daha uzattık'' dedi. 
     Tüzmen, bazı bölgelerde hizmet binaları ve çalışma mekanlarının yetersiz olduğunu belirterek, bu konuda özel sektörün desteğinden de yararlanarak sınır kapıları ve hizmet binalarını yenilenmeye çalışıldığını söyledi. Tünmen, bu kapsamda geçen yıl Gür bulak Kapısı'nın, Aksaray, Sakarya gümrük binalarının yenilenmesinin sağlandığını, Haber, Cilve gözü, Kapıkule kapılarının da yeniden canlandırılması çalışmalarının devam ettiğini kaydetti. 
     
     GÜMRÜK İŞLEMLERİNDE YAPILAN YENİLİKLER 
     Kürşad Tüzmen, ihracatın artırılması, gümrüklerde bürokratik engellerin azaltılması, yerli sanayinin haksız rekabete karşı korunması ve günün koşullarına uygun bir şekilde gümrük mevzuatının yapılması amacıyla bir dizi önemli çalışmayı başlattıklarını söyledi. 
     Gümrük işlemlerinin tamamının bilgisayar ortamında gerçekleştirildiğini hatırlatan Tüzmen, bu çerçevede ofisten tescil işlemi oranının yüzde 60'a ulaştığını kaydetti. 
     Tüzmen, ''e-gümrük'' projesinin ihracatçının önündeki önemli bir maliyet ve zaman kaybını ortadan kaldıracağına dikkat çekerek, bu uygulamanın çok önemli olduğunu söyledi. 
     Dış ticaretle, ihracatla uğraşanların en büyük sıkıntısının girdi maliyetlerinin yüksekliği olduğunun altını çizen Tüzmen, şöyle devam etti 
     ''Biz girdi maliyetlerini aşağı doğru dünya fiyatlarına doğru çekemiyorsak, başka neler yapabiliriz. Eximbank finansman verdi. O da bir girdi maliyetidir. Onun faizleri aşağı doğru çekilerek, biraz olsun rahatlama sağlandı. Ama bence en büyük rahatlamayı Türkiye'nin sanayici, ihracatçısı için en büyük zaman ve maliyet kazanımını gümrükte çalışan arkadaşlarımız yapıyor. Hızlı çalışma, sürelerin azaltılması, gümrük işlemlerinin hızla yapılması en önemli maliyet unsurudur ve bunu aşağı doğru çekmeyi başardık. 
     Burada herkesin takdiri var. Bütün ihracat, sanayi camiası sizleri takdirle karşılıyor. Zaten eğer böyle çalışmasaydınız, Türkiye'nin dış ticaret hacminin bu kadar kısa bir sürede 2002'den 2004'e iki kat artması mümkün olamazdı.'' Tüzmen, Gümrük Müsteşarlığı'nın en fazla kurumla elektronik bağlantısı olan kurum haline geldiğini belirterek, Gümrük İdaresi'nin otomasyona geçmesi sonucu tüm dış ticaret istatistiklerinin gümrük veri ambarı sistemiyle toplandığını ve böylece risk analizlerinden, performans ölçümüne kadar her türlü işlemin geçmişe dönük olarak yapılabildiğini kaydetti. 
     
     GÜMRÜKLERDE KAÇAKÇILIK 
     Devlet Bakanı Tüzmen, gümrüklerde en modern teknoloji sistemlerinin kullanıldığını, x-ray cihazları ve motor botlarının kaçakçılıkla mücadeledeki etkin çalışmaları sonucu yakalama oranlarının Cumhuriyet tarihinin en üst noktasına geldiğini söyledi. 
     2004 yılında 1274 olayda 520 trilyon lira değerinde kaçak eşya ele geçirildiğini, bunun 2003 yılına göre yaklaşık yüzde 60'lık bir artış olduğunu kaydeden Tüzmen, ''Sadece x-ray cihazları kullanmaya başladığımız 2002 yılı sonundan bugüne kadar cihazların maliyetinin 38 katı oranında yakalama gerçekleştirildi'' diye konuştu. 
     İhracat pazarlarında rekabetin çok yoğun olduğunu, pazar paylarının çok düşük fiyat avantajlarıyla, çok kısa zaman farklarıyla elde edildiğini vurgulayan Tüzmen, şunları kaydetti 
     ''Dünyada artık herkes her şeyi üretiyor. Eskisi gibi bir ülke sadece bu malları üretir, başka ülkeler ürettiği malları alır gibi bir durum söz konusu değil. 
     Bu nedenle bürokratik formalitelerden arınmış ve hızlı çalışan bir gümrük idaresi bu süreci çok etkiliyor. Gümrük teşkilatının özverili çalışmaları bu noktada çok önemli. Her ne kadar ilk planda dikkat çekmese de, bütün bu kırılan ihracat rekorlarında biz ihracat rekoru kırıyoruz diyoruz ama aslında o gümrüklerin kırdığı bir rekor.'' Bu rekorlarda Gümrük İdare ve yapısında hayata geçirilen kolaylaştırıcı işlemlerin çok önemli katkıları olduğunu belirten Tüzmen, ihracatta, 2010 yılında 100 milyar, 2023 için ise 500 milyar dolar hedef koyduklarını söyledi. 
     
     ''TÜRKİYE, GÜMRÜK İDARELERİNİ KAVRAMAYA BAŞLADI'' 
     Türkiye'nin artık gümrük idarelerinin ne olduğunu kavramaya başladığını ifade eden Tüzmen, daha önceleri sadece eleştirilen kurum olan Gümrük İdaresi'nin şimdi saygı duyulan bir kurum haline geldiğini kaydetti. Bu transformasyonu gümrük teşkilatıyla birlikte gerçekleştirdiklerini belirten Tüzmen, ''Belki biraz geç fark edildik. Ama doğru zamanda doğru yerdeyiz. Arkadaşlarınıza bu görüşlerimi anlatın. Bu gümrük ailesinin fertlerinin sayısını her geçen gün daha düzgün daha iyi elemanlarla donatacağımızı onlara şimdiden müjdeleyin'' dedi. 
     Tüzmen, AB'nin bütün komisyonlarında Türkiye'deki gümrük idarelerinin AB'ye tam üyelik süreci içindeki en hazır kurum olduğunu açıkça belirttiğini kaydetti. 
     Gümrüklerde hedeflerinin basitleştirilmiş prosedür, bilgilendirilmiş mükellef, hızlı ticaret, güvenli geçiş, sağlıklı istatistik, doğru analiz, yerinde ve etkin denetim olması gerektiğine dikkat çeken Tüzmen, dönüşümü sadece yasal düzenlemelerde değil, zihniyette yapacaklarını söyledi. Gümrük teşkilatının araştıran, yeniliklere uyum sağlayan, birlik ve beraberlik içinde hareket ederek organizasyonel sinerjiyi doğuracak ve geliştirecek personel profiline ihtiyacı olan bir teşkilat olduğunu belirten Tüzmen, Gümrük İdaresi'nin bu dönüşümü sağlayacak geleneği, birikimi ve gücü bulunduğunu vurguladı. 
     
</TEXT>
</DOC>
