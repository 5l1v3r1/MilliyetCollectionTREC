<DOC>
<DOCNO> 340245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo42.html </URL>
<DATE> 2005/05/06/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Üçüncü Futbol Ligi'ne yükselme karşılaşmasında olaylar çıktı... 
</HEADLINE>
<TEXT>

     Üçüncü Futbol Ligi’ne Yükselme 1. Kademe maçında, Gümüşhane Kelkit Hürriyetspor ile Trabzon Söğütlü Belediyespor arasında yapılan maçta olaylar çıktı. 
     Rize Ekrem Orhan Stadı’nda yapılan ve 88. dakikada Trabzon Söğütlü Belediyespor’un 1-0 üstünlüğüyle süren karşılaşmada, Gümüşhane Kelkitsporlu Tuncay’ın attığı gol, ofsayt gerekçesiyle geçerli sayılmadı. Daha sonra oyuna başlayan Trabzon Söğütlü Belediyespor bir gol daha bulurak, karşılaşmada skoru 2-0 yaptı. 
     Golün ardından Gümüşhane Kelkitspor’un takım kaptanı Mustafa, maçın orta hakemi Fatih Kayıkçı’nın üzerine yürüyerek saldırmak istedi. Güvenlik güçlerinin müdahalesiyle olay daha da büyümeden önlendi. 
     Soyunma odasına giden ve daha sonra dönen karşılaşmanın hakemi Kayıkçı, Gümüşhane Kelkit Hürriyetsporlu oyunculardan Mustafa, Okan, Veysel ve kaleci İshak’a kırmız kart gösterdi. 4 kırmızı kartın ardından Gümüşhane Kelkit Hürriyetsporlu oyuncular, sahadan çekildi ve karşılaşma tatil edildi. 
     
</TEXT>
</DOC>
