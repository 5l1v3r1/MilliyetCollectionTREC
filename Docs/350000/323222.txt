<DOC>
<DOCNO> 323222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo20.html </URL>
<DATE> 2005/03/12/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ankaragücü 1 - Denizlispor 1 
</HEADLINE>
<TEXT>

     Birinci Süper Futbol Ligi'nde Ankaragücü ile Denizlispor arasında yapılan karşılaşma, 1-1 berabere sona erdi. 
     Pozisyon açısından çok kısır geçen karşılaşmanın ilk yarısında, topa daha fazla sahip olan takım Ankaragücü oldu. Kanat organizasyonlarıyla gol arayan başkent temsilcisi, aradığı gole de bir yan topla ulaştı. Konuk ekip Denizlispor ise tek forvetle kontraatak futbolunu tercih ederken, Ankaragücü savunmasını geçmeyi başaramadı. 
     20. dakikada İsmet'in sağdan kullandığı köşe atışında, ceza alanı içinde yaşanan karambolde top, en son Cenk'in önünde kaldı. Bu futbolcunun yakın mesafeden sert şutunda, meşin yuvarlak ağlara gitti 1-0. 
     36. dakikada orta alandan aldığı topla Denizlispor ceza alanına dek gelen Hüzeyfe'nin vuruşunda, meşin yuvarlak az farkla yandan auta gitti. 
     43. dakikada kaleciyle karşı karşıya kalan Ömer Rıza'nın aşırtma vuruşunda, top kaleci Orkun'da kaldı. 
     Karşılaşmanın ilk yarısı, 1-0 Ankaragücü'nün üstünlüğüyle sona erdi. 
     
     İKİNCİ YARI 

     Karşılaşmanın ikinci yarısına konuk ekip Denizlispor beraberlik golünü bulabilmek için daha hızlı başladı. Geliştirdiği ataklarla Ankaragücü savunmasına zor anlar yaşatan yeşil-siyahlılar, Güven'in kendi çabasıyla takımına kazandırdığı golle beraberliği yakaladı. 
     Uzun toplarla gol arayan Ankaragücü'nün ise 2. gol çabaları sonuç vermedi. 
     66. dakikada Augustine'nin pasıyla ceza alanında topla buluşan Özgür'ün vuruşunda, top auta gitti. 
     71. dakikada Ankaragücü savunmasını geçen Güven'in vuruşunda, top kaleci Orkun'un yanından ağlarla buluştu 1-1. 
     82. dakikada kullanılan köşe atışında, ceza alanı içinde yaşanan karambol sonrası altıpasta topla buluşan Ersen Martin'in vuruşunda, top az farkla auta gitti. 
     89. dakikada sağdan yapılan ortada, Effa'nın yakın mesafeden kafa vuruşunda, meşin yuvarlak yandan auta çıktı ve karşılaşma 1-1 berabere sona erdi. 
     
     KÜNYE 

     

Stat 19 Mayıs. Hakemler Metin Aydoğan xx, Alpaslan Dedeş xx, Serhan Malkoç xx. Ankaragücü Orkun xx, Ali Akdeniz xx, Adem xx, Baidoo xx, Ayhan x, Hüzeyfe xx Dk. 66 Onur x , İsmet xx, Cenk xx Dk. 79 Effa x , Okan x Dk. 63 Özgür x , Augustine x, Umut x. Denizlispor Souleymanou xx, Güven xx, Tomas xx, Burak xx, İbrahim xx, Mikka xx Dk. 59 Hüseyin x , Bülent xx, Fatih xx Dk. 81 Martin x , Mustafa xx, Mehmet x, Ömer Rıza xx Dk. 90 Yaşar . Goller Dk. 20 Cenk, Dk. 71 Güven. Sarı Kart Dk. 53 Baidoo Ankaragücü .      
     ''ALDIĞIMIZ 1 PUANIN ÖNEMLİ OLDUĞUNU DÜŞÜNÜYORUM'' 

     Ankaragücü Teknik Direktörü Yılmaz Vural, 1-1 sona eren Denizlispor maçının ardından yaptığı açıklamada, alınan 1 puanın kendileri için önemli olduğunu söyledi. 
     Maç öncesinde Denizlispor'un as oyuncularının olmaması nedeniyle kendilerinin favori gösterildiğini belirten Yılmaz Vural, ''Ancak biz takım olarak böyle düşünmüyorduk. Maçın başında işi bitirmemiz gerekiyordu. Çünkü çarşamba günü yaptığımız İstanbulspor maçından sonra tempomuzun düşeceğini biliyorduk. Maça iyi başladık. 70. dakikadan sonra tempomuz düştü. Rakibimiz çok genç bir takım'' diye konuştu. 
     Karşılaşmanın bugün yapılmasını eleştiren Vural, ''Çarşamba günü maç yapan bir takımı cumartesi günü oynatmak çok doğru değil. Büyükşehir Belediyesi Ankaraspor, Beşiktaş ile bugün oynayabiirdi'' dedi. 
     Ankaragücü Kulübü Basın Sözcüsü Mümtaz Karakaya ise İstanbulspor maçının ardından Denizlispor'u da yenmek amacıyla sahaya çıktıklarını, ancak rakipleri karşısında üstünlüklerini koruyamayarak 1 puana razı olduklarını kaydetti. 
     Denizlispor Teknik Direktörü Giray Bulak da sarı-lacivertli takımın maçın başında ortaya koyduğu agresif oyundan olumsuz etkilendiklerini ifade ederek, şöyle konuştu 
     ''Ancak yediğimiz golden sonra rakibimizin agresif yapısı kayboldu ve ikinci yarıda kontrolü ele geçirdik. Tempoyu yükselttik. Ardından beraberlik golünü bulduk. Her iki takım da oyunun çirkinleştirmedi. Maçın hakkı da beraberlikti. Ankaragücü Kulübü'ne, Ankara'ya geldiğimizden beri bize gösterdiği ilgiden dolayı teşekkür ediyoruz.'' 
     
</TEXT>
</DOC>
