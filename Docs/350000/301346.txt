<DOC>
<DOCNO> 301346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo24.html </URL>
<DATE> 2004/12/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Cimbom'a Avrupa'da büyük ilgi... Schalke 04 maçının biletleri kapışılıyor 
</HEADLINE>
<TEXT>

     EuroCard projesi kapsamında Avrupa'daki taraftarlarla Galatasaray'ın buluşmasının başlangıç noktası olacak Schalke 04 maçının biletlerine Avrupa'daki taraftarların büyük ilgi gösterdiği açıklandı. 
     Galatasaray Kulübü'nün resmi internet sitesi ''www.galatasaray.org''da yer alan haberde, 15 Ocak 2005 Cumartesi günü Auf Arena Stadı'nda yapılacak ve satışa sunulduğu günden bu yana 20 binin üzerinde biletin satıldığı Schalke 04-Galatasaray maçı öncesinde çeşitli etkinliklerin de düzenleneceği bildirildi. 
     Maçtan önce Türkiye'den gelecek sürpriz sanatçıların konser vereceği ve Kulüp Başkanı Özhan Canaydın ile tüm yönetim kurulu üyelerinin de katılacağı organizasyonun biletlerinin, oturmalı yerlerde 12-25 Euro, ayakta seyredilebilen tribünlerde ise 7 Euro olarak satışının sürdüğü ifade edildi. 
     Bilet satışlarının halen Schalke 04'ün bilet satış merkezlerinde ve telefonla bilet satış hattından 01805-150810 yapıldığı kaydedildi. 
     
</TEXT>
</DOC>
