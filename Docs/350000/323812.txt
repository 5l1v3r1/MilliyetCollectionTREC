<DOC>
<DOCNO> 323812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur58.html </URL>
<DATE> 2005/03/14/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
Özel Kuvvetlerde yolsuzluk davasına devam edildi 
</HEADLINE>
<TEXT>

     Özel Kuvvetler Komutanlığı ÖKK davasının tutuklu sanığı müteahhit Ali Osman Özmen'in avukatı Mustafa Bir, Adalet Bakanı Cemil Çiçek'ten, askeri yasalar ve yargılama usullerinde değişiklik yapılmasını, askeri hakimlerin de meslek içi eğitime tabi tutulmasını istedi. 
     Adalet Bakanlığı'nın dilekçeyi gönderdiği Milli Savunma Bakanlığı, idarenin yargıya müdahale etmediği ve dilekçeyle ilgili yapılacak işlem olmadığı cevabını verdi. 
     Genelkurmay Askeri Mahkemesi'nde görülen davanın bugünkü duruşmasının öğleden sonraki bölümünde emekli Albay Hüseyin Tekel, savunmasına devam etti. 
     Tekel, inşaat ihalesinde yüzde 617 keşif artışının söz konusu olması üzerine, işin yüzde 75.60'lık bölümünün üzerindeki kısmı için ikinci bir ihaleye çıkılmasına karar verildiğini ve Bakanlar Kurulu'nun bu yönde karar aldığını, Cumhurbaşkanı'nın onayladığını ve ihale dosyasının Sayıştay denetiminden geçtiğini ifade etti. 
     Tekel, duruşma hakimi Yarbay Aykanat Kaçmaz'ın sorusu üzerine sabahki bölümde değindiği ''üst düzey komutanların emirlerine sahip çıkmaması'' konusuna açıklık getirdi. Komutanların astlarına yazılı ya da sözlü emir verebileceklerini dile getiren Tekel, ''Bir üst, verdiği emrin sorumluluğunu taşıyıp, emri ben verdim. Suç varsa beni yargılayın diyebilmeli. Davada yalnız olmak beni kırdı. Sadece bizimle ilgili soruşturma yapılmamalıydı'' diye konuştu. 
     
     ''KOMUTANIN BACANAĞI İŞ İSTEDİ'' 

     Duruşmada, Tekel, İnşaat Emlak Grup Başkanı iken dönemin Genelkurmay Başkanı emekli Orgeneral Hüseyin Kıvrıkoğlu'na bazı iddiaları bildirmesine ilişkin dilekçesi okundu. Tekel, dilekçesinde, dönemin Daire Başkanı Tuğgeneral Yaşar Öney'in bacanağının, kendisinden ihale istediğini anlatan Tekel, ''Bu kişi iş alamayınca, Albayım dostumuzu da düşmanımızı da öğrendik dedi. Ben firmaların haksız kazanç sağlamalarının önünü kesmek için çalıştım ama Yaşar Öney'in görevden alınmam için girişimde bulunduğunu öğrendim'' dedi. 
     Mahkeme heyetinin sorusu üzerine 1999 yılının Eylül ayında Kıvrıkoğlu'nun makamına çıktığını ve firmaların haksız menfaat girişimleriyle bazı askeri personelin durumunu anlattığını ifade eden Tekel, ''Dönemin müsteşar yardımcısı Tümgeneral Kenzi Suner beni çağırıp, sen ne yaptığının farkında mısın diye sordu. Ben de farkında olduğumu söyledim. Bunun üzerine iddialarımı yazılı olarak sunmamı isteyerek, bunları kanıtlayamamam halinde hapsi boylayacağımı söyledi'' diye konuştu. 
     Daha sonra söz alan Askeri Savcı Binbaşı Zekeriya Duran, ÖKK inşaatının 4. aşamasının 140 trilyon lira yerine 99 trilyon lira olarak ihale edilmesinde Tekel'in katkısının yadsınamayacağını ancak, sanığın Devlet İhale Kanunu'nun kendisine yüklediği zorunluluklar çerçevesinde hareket etmediğini ifade etti. 
     
     ''KAVGALARINA BİZİ ALET EDİYOR'' 

     Tekel'in ardından söz alan sanıklardan emekli Albay Tuğrul Balaban, Ankara İnşaat Emlak Başkanlığı olarak diğer birimleri yanıltmadıklarını söyledi. Tekel'in ortaya attığı iddiaların, dönemin İnşaat Emlak Daire Başkanı Tuğgeneral Öney ile çekişmesinden kaynaklandığını savunan Balaban, ''Tekel albayım, Daire Başkanı ile aralarındaki kavgaya bizi alet etmek istemektedir'' dedi. 
     Soruşturma aşamasında Askeri Savcı'nın bilirkişi olarak yararlandığı yüzbaşı Ayhan Ünal'ın, ÖKK inşaatında kontrolör olarak görev yaptığına dair belge sunarak, bu kişinin bilirkişiliğinin reddedilmesini ve hakkında yasal işlem yapılmasını istedi. 
     
     GÖREVSİZLİĞE ONAMA 

     Savunmanın tamamlanmasının ardından mahkemeye ulaşan bilgi ve belgeler açıklandı. Mahkemenin, ilk duruşmada müteahhit Özmen, şantiye şefi Mehmet Bahadır Gülse, şirket görevlileri Bülent Duran, Nurettin Tonguç ve Mehmet Işık'a yüklenen ''resmi belgede sahtecilik'' ve ''kamu kurumunu dolandırma'' suçlarından verdiği görevsizlik kararının Askeri Yargıtay tarafından onandığı ve dosyanın Ankara Cumhuriyet Başsavcılığı'na gönderildiği belirtildi. 
     
     ÖZMEN'İN AVUKATININ ŞİKAYETİ 

     Duruşma hakimi Yarbay Kaçmaz, Özmen'in avukatı Mustafa Bir'in müvekkilinin 11 aydır tutuklu olması nedeniyle Başbakanlık İnsan Hakları Başkanlığı'na ve Başbakanlık İnsan Hakları Danışma Kurulu'na başvurduğunu, Özmen'in durumunu anlattığını ve gerekli işlemlerin yapılmasını istediğini söyledi. Kaçmaz, Başbakanlık İnsan Hakları Başkanlığı'nın da konuyu Milli Savunma Bakanlığı'na ileterek, bilgi istediğini kaydetti. 
     Yarbay Kaçmaz, Bir'in ayrıca, Adalet Bakanı Cemil Çiçek'e bir dilekçe gönderdiğini, soruşturma dosyasındaki bilgi ve belgelere ulaşmakta sorunlar yaşadıklarını anlattığını belirtti. Bir'in, dilekçede, askeri yasalar ve yargılama usullerinde değişiklik yapılmasını talep ettiğini anlatan Kaçmaz, avukatın, askeri hakimlerin de meslek içi eğitime tabi tutulmasını talep ettiğini bildirdi. 
     Dilekçenin, Adalet Bakanlığı Kanunlar Genel Müdürlüğü tarafından Milli Savunma Bakanlığı'na gönderildiğini ifade eden Kaçmaz, bakanlığın Bir'e, idarenin yargıya müdahale etmediği ve yapılacak işlem olmadığı yanıtını verdiğini bildirdi. 
     Askeri Savcı Duran, 1 Nisan'da yürürlüğe girecek yeni Türk Ceza Kanunu uyarınca tüm sanıkların ekonomik durumlarının mahkeme tarafından araştırılmasını talep etti. Duran, kontrolör yüzbaşı Ünal hakkında suç duyurusunda bulunulması talebinin, gerekçesiz olması nedeniyle reddedilmesini istedi. 
     Mahkeme heyeti, eksiklerin giderilmesine karar vererek, duruşmayı 1 Nisan 2005 tarihine erteledi. 
     İddianamede, 39 sanık hakkında, 1.5 yıl ile 45 yıl arasında değişen ağır hapis cezaları talep ediliyor. 
     
</TEXT>
</DOC>
