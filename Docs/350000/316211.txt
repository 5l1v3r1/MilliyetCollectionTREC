<DOC>
<DOCNO> 316211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur47.html </URL>
<DATE> 2005/02/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Habere gittiler, haber oldular 
</HEADLINE>
<TEXT>

     Kayseri Esnaf ve Sanatkarlar Odaları Birliği KESOB ve Saatçiler Odası Başkanı Mustafa Alan'ın, iki gazeteciyle birlikte, Cumhuriyet Meydanı'ndaki tarihi saat kulesine çıkması, vatandaşların ihbarıyla polisi alarma geçti. 
     AA muhabirinin edindiği bilgiye göre, Mustafa Alan, ulusal basında görevli iki gazeteci ile Cumhuriyet Meydanı'ndaki tarihi saati kurmak için kuleye çıktı. 
     Alan ve gazetecilerin kuleye çıktığını gören vatandaşlar, durumu polise haber verdi. Alarma geçen polis ekipleri, tarihi saat kulesinin etrafını sardı. 
     Bu arada durumu polis telsizinden öğrenen diğer gazeteciler de olay yerine geldi. Polis ekipleri, saat kulesine çıkarak, Alan ve gazetecileri indirdi. 
     Alan, AA muhabirine yaptığı açıklamada, tarihi saati durmaması için her hafta kurduklarını söyledi. 
     Vatandaşların duyarlılığının sevindirici olduğunu ifade eden Alan, ''Gazeteci arkadaşlar haber yapmak için saati kurmaya benimle gelmek istediler. Ben de kabul ettim. Vatandaşlar yanlış anlamışlar...'' dedi. 
     
</TEXT>
</DOC>
