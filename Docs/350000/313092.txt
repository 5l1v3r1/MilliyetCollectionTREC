<DOC>
<DOCNO> 313092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun31.html </URL>
<DATE> 2005/02/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yunanistan, yarın cumhurbaşkanını seçecek 
</HEADLINE>
<TEXT>

     Yunanistan Parlamentosu, yarın akşamki genel kurul toplantısında, önümüzdeki 5 yıl boyunca görev yapacak yeni cumhurbaşkanını seçecek. 
     Başbakan Kostas Karamanlis tarafından geçen Aralık ayında aday gösterilen ve ana muhalefet partisi lideri Yorgo Papandreu tarafından desteklenen Karolos Papulyas'ın tek aday olduğu seçimin ilk tur oylamada sonuçlanması bekleniyor. 
     PASOK'un kurucusu eski Başbakan Andreas Papandreu'nun en yakınındaki kişilerden biri olan Papulyas'ın muhafazakar iktidar partisi tarafından tek aday olarak belirlenmesi, Karamanlis'in, cumhurbaşkanlığı seçiminin 3 turda sonuçlanmaması halinde, anayasa gereği erken seçimlere gitme zorunluluğundan duyduğu endişeden kaynaklandığı yorumu yapılıyor. 
     Yunan anayasasına göre, Parlamento, 5 gün aralıklarla yapılan 3 tur oylama sonunda cumhurbaşkanını seçemezse, 10 gün içinde feshediliyor ve erken genel seçimlere gidiliyor. 
     Anayasa, bir adayın cumhurbaşkanı seçilebilmesi için ilk turda 300 sandalyeli Parlamento'nun 200, 2. ve 3. turlarda ise 180 üyesinin oyunu arıyor. 
     Yunanistan Parlamentosu'nda iktidardaki Yeni Demokrasi Partisi'nin YDP 165, PASOK'un ise 115 milletvekili bulunuyor. 
     
     PAPULYAS 
     Yunan solunun önde gelen isimlerinden 75 yaşındaki Papulyas, 1985-1989 ve 1993-1996 yılları arasında Dışişleri Bakanı olarak görev yaptı. 
     Karolos Papulyas, 1977 yılından bu yana üyesi olduğu ve 2 dönem Dış İlişkiler Komisyonu Başkanlığı yaptığı Parlamento'da, bu dönem, 2004 yılında yapılan genel seçimlere katılmayarak, yer almadı. 
     Papulyas, 1988 yılında başlayan, Davos süreci olarak anılan kısa ömürlü Türk-Yunan yakınlaşması döneminde, Dışişleri Bakanı Mesut Yılmaz ile birlikte, Ege'de güven artırıcı önlemleri içeren ve Yılmaz-Papulyas anlaşması olarak anılan mutabakata imza atmıştı. 
     
</TEXT>
</DOC>
