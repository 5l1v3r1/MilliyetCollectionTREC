<DOC>
<DOCNO> 344727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/axsiy02.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanla yüklendi 
</HEADLINE>
<TEXT>


Erbakan Hoca'nın "Milli Gazete"si, sayfalarını AKP milletvekillerine açtı. AİHM'nin türban yasağını eleştiren milletvekilleri, kendi hükümetlerini milli iradeye ters düşmekle suçladılar 

İSTANBUL Milliyet 


Saadet Partisi'nin yayın organı olarak bilinen ve Necmettin Erbakan'ı destekleyen Milli Gazete, AKP hükümetini eleştiri yağmuruna tuttuğu yayınlarını, Leyla Şahin davasında savunulan türban yasağının ardından sertleştirdi. AKP milletvekilleri de, bugüne kadar mesafeli durmaya özen gösterdikleri Milli Gazete'ye demeç vererek, AİHM'nin yasak kararının onaylanmasını talep etmek durumunda kalan hükümetin tutumunu eleştirdiler. 
Milli Gazete, "AİHM'ye yasakçı savunma bardağı taşırdı" üst başlığı ve "Bedel Ödersiniz" başlığıyla dün manşetten yayımladığı haberde, hükümetin tavrının AKP'de yaşanan rahatsızlıkları su yüzüne çıkarmaya başladığını öne sürdü. Haberde, Şahin davasında, hükümetin önceki türban yasağının onaylanmasını istemek durumunda kalması üzerinde duruldu. 

"Milli irade ile çeliştiler" 
Bazı AKP milletvekilleri de, Milli Gazete'nin türban yasağı savunması nedeniyle yaptığı sert eleştirilere katıldılar. Haberde AKP Ankara Milletvekili Ersönmez Yarbay'ın şu sözlerine yer verildi "Hükümet, Şahin davasında AİHM'ye verdiği son savunma ile Anayasa'ya aykırı hareket etmiştir. Başörtüsü yasağı bireysel tercihtir ve dini özgürlüğün parçasıdır. Din ve vicdan özgürlüğü, Anayasa tarafından güvence altında alınmıştır. Bu yasağı savunmak Anayasa'ya aykırı hareket etmektir." 
AKP Gaziantep Milletvekili Nurettin Aktaş, "Milli irade çoğunluğunu arkasına alan ve Meclis'te büyük çoğunluğa sahip olan AKP'nin daha fazla iktidarda kalacağım diye resmi görüşe ayak uydurması milli irade ile çelişiyor" dedi. 
Kahramanmaraş Milletvekili Mehmet Ali Bulut da, şu açıklamayı yaptı "Ülkeyi yönetenlerin ideali ile realiteyi, katı gerçekliği karıştırmamak lazım. Çünkü yapılabilirlik farklı, içimize sinmesi farklı. AiHM'de verilen savunma içime sinmemiştir. Maalesef realite ile ideal uyuşmuyor, çatışıyor. O yüzden bu konuda huzurlu değiliz." 
Gazete, SP Genel Başkan Yardımcısı Temel Karamollaoğlu'nun türban yasağı savunmasıyla ilgili demecini de "Şahsiyetsizlik" ifadesini kullanarak duyurdu. Karamollaoğlu, AİHM'de "hükümetinin acziyetinin ortaya çıktığını" savundu. 
Milli Gazete, Mazlum-Der Genel Başkanı Ayhan Bilgen'in, aynı konuda hükümete yönelttiği eleştiriye yer verdi. Bilgen, hükümetin türban konusunda kamuoyuna yansıttığı görüş ile AİHM'de yansıttığı düşünce arasında "ciddi bir tezat" bulunduğunu vurguladı. 

'Gerçekler ellerini bağladı' 

AKP'ye yakınlığıyla bilinen Yeni Şafak gazetesinin Başyazarı Ahmet Taşgetiren, dünkü yazısında, Leyla Şahin davasını şöyle yorumladı "Hükümet AİHM'nin Büyük Dairesi'ne verdiği savunma metninde, mahkemenin daha önce verdiği 'Türkiye başörtüsüne yasak koyabilir' kararını onayladığını ifade ediyor. Bunu, 'Başörtüsü sorununu çözmeyi namus meselesi olarak gören ve Başbakanı'ndan Dışişleri Bakanı'na kadar hemen her üyesi ile başörtüsü problemini yaşayan AK Parti hükümeti yapıyor. Karşınızda tam ifadesiyle kan kusup, kızılcık şerbeti içtim anlamına gelen bir belge var. Biliyorsunuz ki, size bu savunmayı veren kadro, savunmanın içeriğine inanmıyor, ama 'Ülke gerçekleri' denen bir hadise onların elini kolunu bağlıyor..." 


</TEXT>
</DOC>
