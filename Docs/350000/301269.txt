<DOC>
<DOCNO> 301269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko16.html </URL>
<DATE> 2004/12/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye AB'nin en fazla mal sattığı altıncı ülke oldu 
</HEADLINE>
<TEXT>

     Türkiye, aynı gümrük birliği içerisinde yer aldığı Avrupa Birliği'nin en fazla mal sattığı altıncı ülke konumuna yükseldi. 
     Eurostat'ın verilerine göre AB ülkelerinin bu yılın ilk dokuz ayında AB dışına yaptığı ihracat yüzde 8 büyüyerek 704.2 milyar euroya ulaştı. Söz konusu ihracatın yüzde 
     3.6'sını oluşturan 28.2 milyar euroluk kısmı Türkiye'ye 
     yapıldı. Türkiye AB ülkelerinden yaptığı bu büyüklükteki ithalatla, AB'nin en fazla ticaret yaptığı ilk 10 ülke içerisindeki yerini korudu. AB'nin Türkiye'ye ihracatı euro bazında 2003 yılının aynı dönemine göre yüzde 34 oranında artış kaydederek en fazla ihracat yapılan ilk 10 ülke içerisindeki en yüksek hıza ulaştı. Bu büyümeyle Türkiye geçen yılın aynı döneminde yedinci sırada yer aldığı AB'nin en fazla ihracat yaptığı ülkeler sıralamasında altıncılığa yükseldi. AB en yüksek ihracatı 173.2 milyar euroyla ABD'ye yaparken, ikinci sırada 55 milyar euroyla İsviçre, ütçüncü sırnada ise 35.6 milyar euroyla Çin yer aldı. Bu ülkeleri 32.5 milyarla Rusya, 32.1 milyarla Japonya izledi. Avrupa Birliği ülkelerinin aynı dönemde Türkiye'den yaptığı ithalat ise yüzde 18 artarak 22.4 milyar euroya yükseldi. Türkiye yaptığı bu ihracatla AB'nin gerçekleştirdiği ithalat içerisinde yüzde 2.7 oranında bir pay aldı. AB aynı dönemde en yüksek ithalatı da yine 118.1 milyar euroyla ABD'den yaptı. Çin ise AB'le sattığı 90.4 milyar dolarla ikinci sırada yer aldı. Rusya 57.8, Japonya 55.1 milyar, İsviçre 45.2, Norveç 40.7, milyar euroylaTürkiye'nin üzerinde yer aldı. AB, en fazla ticaret yaptığı ilk 10 ülke içerisinde en fazla dış ticaret fazlasını 55.1 millar euroyla ABD'ye karşı ve 9.9 milyar euroyla İsviçre'ye karşı verdi. AB'nin ihracatında altıncı, ithalatında ise yedinci sırada bulunan Türkiye ise 5.8 milyar euroluk fazlayla, AB'nin dış ticarette en çok fazla verdiği üçüncü ülke konumuna geldi. AB bu dönemde Çin'e karşı 54.6 milyar, Rusya'ya karşı 25.3 milyar, Japonya'ya karşı 23 milyar, Norveç'e karşı 18 milyar Güney Kore'ye karşı 8.8 milyar ve Brezilya'ya karşı ise 5.6 milyar euro dış ticaret açığı verdi. AB'nin yılın ilk dokuz ayındaki dış ticaret açığı geçen yıla göre fazla değişmedi ve 51.1 milyar euro olarak gerçekleşti. 
     
     ÇİN TEHDİDİ 
     AB'nin Türkiye'den yaptığı ithalatın yüzde 18.8 oranında arttığı bu yılın ilk dokuz aylık döneminde, Çin'den yaptığı ithalattaki artış ise yüzde 21'i buldu. Bu gelişme, Türkiye'nin Çin'le sadece iç pazarda değil aynı zamanda AB pazarına mal satmakta da çetin bir döneme girdiğini gösteriyor. 
     
</TEXT>
</DOC>
