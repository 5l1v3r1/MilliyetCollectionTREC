<DOC>
<DOCNO> 318636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur24.html </URL>
<DATE> 2005/02/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kapkaççılar, kadınları kurban seçiyor .. 
</HEADLINE>
<TEXT>

     Emniyet Genel Müdürlüğü'nce yapılan araştırma, kapkaççıların kadınları kurban seçtiğini, mağdurların yüzde 77.2'sinin kadınlar olduğunu ortaya koydu. 
     Emniyet Genel Müdürlüğü kapkaç olaylarının analizinin yapılması için il emniyet müdürlüklerinden rasgele seçilen 1026 kapkaç olayını inceledi. 
     Araştırma sonucu, kapkaç olaylarının yüzde 70.7'sinin birden fazla kişi tarafından yapıldığı belirlendi. Bu suçtan gözaltına alınan şüphelilerin yüzde 71.9'unu 19-30 yaşları arasında kişilerin oluşturduğu, olaya karışanların yüzde 95'inin erkek, yüzde 81.9'unun bekar olduğu tespit edildi. 
     Kapkaçtan gözaltına alınanların yüzde 98.7'si Türk uyruklu olduğu kaydedildi. Bu suça karışanların yüzde 72.2'sinin ilkokul mezunu olduğu gözleniyor. Olaya karışanların yüzde 67.2'sinin belirli bir işi yok. 
     Kapkaç suçu işleyenlerin yüzde 72.7'sinin sabıkalı olduğu belirlenirken, bu kişilerin yüzde 55.9'unun önceki işlediği suç da kapkaç. Bu kişilerin ayrıca hırsızlık, yankesicilik ve dolandırıcılık, gasp olayları ile diğer suçlara karıştıkları belirlendi. 
     Kapkaççıların yüzde 46.9'u ''parasızlık yüzünden'', yüzde 21.4'ü ''kolay para kazanmak'', yüzde 18.3'ü ''meslek edinme'', yüzde 6.7'si ''teşvik nedeniyle'', yüzde 6.7'si ise diğer sebeplerden suç işlediğini iddia ediyor. 
     Araştırma, bu suçu işleyenlerin yüzde 70.9'unun suça teşvikçisinin olmadığını ortaya koyuyor. 
     Kapkaç suçu işleyenlerin yüzde 73.6'sının yakalandığını kaydedilen araştırmada, kapkaççıların yüzde 90.6'sının polis, yüzde 6.2'sinin halk, yüzde 1.6'sının mağdur, yüzde 1.6'sının ise diğer yollarla yakalandığı belirtiliyor. 
     Kapkaçtan gözaltına alınanların yüzde 56.3'ü tutuklanırken, yüzde 21.5'i ıslahevine gönderilmiş, yüzde 1.4'ü polis, yüzde 16.5'i savcılık, yüzde 3.7'si mahkeme tarafından serbest bırakılmış, yüzde 0.7'si tutuksuz yargılanmış. 
     
     KAPKAÇ MAĞDURLARININ YÜZDE 77.2'Sİ KADIN 
     Araştırma kapkaç mağdurlarının büyük çoğunluğunun kadınlar olduğunu da ortaya koydu. Buna göre, mağdurların yüzde 77.2'si kadın. 
     Uyruk ve eğitim durumlarına göre, mağdurların yüzde 97.8'i Türk, yüzde 33.5'i lise mezunu. 
     Araştırma sonucu mağdurların yüzde 0.5'i olay sonucu hayatını kaybetti, yüzde 52'si olayda yaralandı, yüzde 0.9'u sakat kaldı, yüzde 46.6'sı psikolojik rahatsızlık geçirdi. 
     Araştırmaya göre, kapkaç suçları en çok 15.00-21.00 saatleri arasında işleniyor. Suçların yüzde 10.5'i 09.00-12.00, 18.3'ü 12.00-15.00, yüzde 23.5'i 15.00-18.00, yüzde 23.7'si 18.00-21.00, yüzde 15.6'sı ise 21.00-24.00 saatleri arasında işleniyor. Bu suçun en az işlendiği saatler ise yüzde 0.3 ile 03.00-06.00, yüzde 2.3'le 00.00-03.00 saatleri. 
     Suçların yüzde 67.8'i cadde ve sokaklarda gerçekleşirken, bu suçlar sırasıyla banka civarları, alışveriş merkezleri, park bahçeler ve pazar yerlerinde işleniyor. 
     Suçların yüzde .4'ü yaya olarak işlenirken, yüzde 25.4'ü araba, yüzde 17.4'ü motosiklet, yüzde 1.4'ü silah ve bıçak tehdidiyle gerçekleştiriliyor. 
     Kapkaç yapanların yüzde 38.5'i omuzdan, yüzde 26.6'sı elden, yüzde 6.6'sı araçtan çantaları alıp kaçıyorlar. 
     
</TEXT>
</DOC>
