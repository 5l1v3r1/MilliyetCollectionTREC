<DOC>
<DOCNO> 341415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/axspo02.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex kendini aştı 
</HEADLINE>
<TEXT>


Fenerbahçe'nin yıldızı, futbol hayatının en verimli dönemini Türkiye'de yaşıyor. Sambacı, maç başına düşen 0.67'lik gol ortalamasıyla Cruzeiro, Palmeiras ve Coritiba'daki performansının çok üzerine çıktı 


Fenerbahçe'nin süper yıldızı Alex de Souza, Sarı - Lacivertli forma altında en verimli dönemini yaşıyor. 28 yaşındaki başarılı orta saha oyuncusu, daha önce oynadığı Cruzeiro, Palmeiras ve Coritiba'daki performansının çok çok üzerine çıktı. Bu sezon 43 kez formasını giydiği Fenerbahçe'de toplam 27 kez fileleri havalandıran Alex, maç başına düşen 0.67'lik gol ortalamasıyla istatistiksel açıdan geçmiş dönemdeki verileri çok geride bıraktı. Alex'in şu anki performansına en yakın olduğu takım ise Fenerbahçe'ye gelmeden top koşturduğu ve şampiyonluk yaşadığı Cruzeiro. Mavi - Beyazlı formayla 121 maça çıkan Alex 64 gol kaydedip, 0.52'lik ortalama tutturmuştu. 
Bu arada Alex'in 15-29 Haziran tarihleri arasında Almanya'da düzenlenecek Konfederasyon Kupası'nda Brezilya Milli Takımı'nın formasını giyeceği belirtildi. Teknik Direktör Carlos Alberto Parreira'nın yıldız oyuncuyu turnuvanın aday kadrosuna almayı düşündüğü ifade edildi. Alex'in de Konfederasyon Kupası'nda forma giymeye sıcak baktığı bildirildi. 28 yaşındaki oyuncunun Konfederasyon Kupası'na gitmesi Fenerbahçe'nin hazırlık kampı programının bir bölümünü de kaçırması anlamına geliyor. 

İstatistik Takım Maç Gol Ort. Coritiba 124 32 0.25 Palmeiras 241 78 0.32 Cruzeiro 121 64 0.52 Fenerbahçe 40 27 0.67 

'Başkan Yıldırım'la görüşsünler' 

Alex, Türkiye'de bulunmaktan çok mutlu olduğunu söyledi. Fenerbahçe'ye geldiğinden bu yana çeşitli kulüplerden teklifler aldığını belirten Brezilyalı yıldız, "Bu yeni bir haber değil. Benim Fenerbahçe ile anlaşmam var. Eğer futbolumu beğeniyorlarsa Başkan Aziz Yıldırım burada, gelip onunla görüşsünler" açıklamasını yaptı. 

Anelka şoku 

Fransız yıldız, son idmanda sakatlığı nüksedince kadrodan çıkarıldı. Daum, Anelka'nın yerine Serhat ile Kemal arasında tercihte bulunacak 

Galatasaray maçının hazırlıklarını dün akşam yaptığı antrenmanla tamamlayan Fenerbahçe'de son dakika şoku yaşandı. Samandıra'daki idmanda sakatlığı nükseden Anelka kadrodan çıkarıldı. 
Kasığındaki ağrılarının geçmesinin ardından takımla çalışmaya başlayan Fransız yıldız, oynayabilecek duruma gelmesine rağmen tekrarlayan sakatlığıyla yıkıldı. Teknik Direktör Christoph Daum'un, Anelka'nın yerine Serhat ile Kemal arasında tercih yapacağı bildirildi. Alman hocanın, orta sahayı güçlendirmek amacıyla Kemal'i düşünebileceği, Serhat'ın, Diyarbakır maçındaki başarılı performansı nedeniyle de kararsızlığa düştüğü bildirildi. 
Daum, Ribery'nin etkili kanat bindirmelerini önlemek için de Tuncay'dan defansif açıdan daha çok yardım istedi. 

Rüştü de kurtulamadı 

Milli kaleci Rüştü Reçber, tarihi maç öncesi 32 yaşına girerken, klasikleşen kutlama sürpriziyle neye uğradığını şaşırdı. Rüştü, idmanın bitiş düdüğünün ardından Brezilya usulü kutlamalardan kurtulmak için tesislere doğru koşmaya başladı, ancak yakalanarak, un ve yumurta yağmuruna tutuldu. Aynı şekilde doğum gününü kutlayan Murat Kuş da bundan nasibini aldı. Başkan Aziz Yıldırım ve yöneticiler saha içindeki bu yumurta savaşını gülüşerek izledi. 

Derbi notları 
Az farkla Fener favori 
Türkiye Kupası finalinde bahis şirketleri favori olarak az da olsa Fenerbahçe'yi gösteriyor. Galibiyet oranlarını İddaa, 2.30 - 2.40, Beteurope 2.30 - 2.50, Super Bahis 2.50 - 2.60, Ladbrokes 2.50 - 2.50 olarak açıklarken, Galatasaray'ı favori çıkaran willhill 2.62 - 2.37 rakamını belirledi. 

410 gazeteci izleyecek 
Fenerbahçe - Galatasaray finaline Dünya medyası da büyük önem veriyor. Şampiyonlar Ligi finalinin de provası niteliğindeki maça Brezilya, Japonya, Almanya, Fransa, Romanya, Bosna Hersek, İngiltere ve Belçika'dan 15 gazeteci gelecek. Finali 410 medya mensubu izleyecek. 

Galatasaray üstünlüğü 
Ezeli rakipler dokuz yıl aradan sonra Türkiye Kupası finalinde buluşacaklar. Galatasaray ile Fenerbahçe en son 1995 - 96'da karşı karşıya gelmişti. Sarı - Kırmızılı ekip bugüne kadar oynanan üç finalde de Sarı - Lacivertli ekibe üstünlük sağlayarak kupayı müzesine götürmeyi başarmıştı. 

En çok 1-0 görülüyor 
Finallerde en çok rastlanan skor 1-0 olarak dikkati çekiyor. Finaldeki maçlardan 16'sı 1-0, 10'ar tanesi 2-0 ve 2-1, 9'u 0-0, 8'i 1-1, 5'i 3-0, 4'ü 3-1, 2'şer tanesi 2-2, 3-2, 4-0, 1'er tanesi ise 5-0, 5-1 ve 5-3 sonuçlandı. Bu arada 1 maç hükmen, 3 maç da penaltı atışlarıyla bitti. 


</TEXT>
</DOC>
