<DOC>
<DOCNO> 341146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun12.html </URL>
<DATE> 2005/05/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Fransa Türkiye, AB üyeliği için Ermeni soykırımını tanımalı 
</HEADLINE>
<TEXT>

     Saadet ORUÇ PARİS, DHA 

      FRANSA Dışişleri Bakanı Michel Barnier, Türkiye’nin Avrupa Birliği üyeliği önünde 15-20 yıllık uzun bir süreç bulunduğunu öne sürerek, Türkiye’nin üyelik için sözde Ermeni soykırımını tanıması gerektiğini iddia etti. 
     Fransa’da 29 Mayıs’ta yapılacak AB Anayasası referandumu öncesinde, ’Vatandaş Kahvesi’ adlı toplantılar dizisi çerçevesinde Paris’teki bir kafede kadın seçmenlerle görüşen Michel Barnier, 2 saat süren sohbet toplantısı boyunca ’Evet’ oyunun kadınlar için getireceği olumlu yönleri anlattı ve soruları yanıtladı. 
     
     ’MÜZAKERELER DIŞINDA DA BEKLENTİLERİMİZ VAR’ 
     İspanyol Dışişleri Bakanı Miguel Angel Moratinos’un da katıldığı sohbet sırasında, ’Türkiye’nin henüz kriterleri yerine getirmediğine’ ilişkin bir iddia üzerine salonda bulunan bir görevli, AB Anayasası metnini açarak, "Kriterleri yerine getiremeyen hiçbir ülke üye olamaz" dedi. 
     Fransız Dışişleri Bakanı Barnier ise bu ifadelerin ardından şunları söyledi 
     "Türkiye’nin AB üyeliği bugünün ve 29 Mayıs’ın konusu değil. Bu fikir elbette mevcut. Eğer 15-20 yıl içinde, henüz başlamamış olan zorlu müzakereler sonuçlanırsa, Türkiye’den başka beklentilerimiz de var. Ermeni soykırımını da tanımasını bekliyoruz. Ondan sonra da Fransız Anayasası bir referandum öngörüyor." 
     
     ’AVRUPA TÜRKİYE’YE DEĞİL, TÜRKİYE AVRUPA’YA KATILACAK’ 
     Fransız Bakan, DHA’nın "Müzakere sürecinde Türk kadınına vereceğiniz mesaj nedir " sorusu üzerine ise, "Bu çok uzun bir yol. Türkiye çok ilerleme kaydetti, ama daha yapılacak çok iş var. Kadın ve insan hakları konusuna ve belirli belgelere saygı gösterilmesi gerekiyor. Ayrıca, Avrupa Türkiye’ye katılmayacak, Türkiye Avrupa’ya katılacak" dedi. 
     ’Vatandaş Kahvesi’ adlı toplantılar dizisi Fransa’nın farklı kentlerinde devam edecek. 
     
</TEXT>
</DOC>
