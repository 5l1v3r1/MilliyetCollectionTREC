<DOC>
<DOCNO> 306905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/yazar/altan.html </URL>
<DATE> 2005/01/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Nakışsız gergefler... 
</HEADLINE>
<TEXT>


ÖNÜMDE Cengiz Sani'nin, yeni yıl armağanı olarak gönderdiği, özene bezene hazırlanmış, birbirinden değişik "özel ev, yahut villa" mimari çizim ve görünümlerinden oluşan "Planet" albümü duruyor... Her birine Güneş gezegenlerinden birinin adı verilmiş Merkür, Venüs, Mars, Dünya, Plüton... 
Cengiz Sani, gıyabi bir "yazı" dostluğunu İzmir'de gerçekleştirdiği bir meslek lisesinin adında, somut bir vefa anısına dönüştürmüş sanatsal bir inşaatçı... 
Teşekkür stoklarının bittiği yerde başlayan teşekkürleri borçluyum kendisine... 

Kim bilir kimlerin imrenerek bakacağı "Planet" albümünü karıştırırken gözlerimin önünden Doğan Hızlan'ın, sızlanarak ekrana taşıdığı Dolmabahçe'deki Resim ve Heykel Müzesi'nin her yağmurda akan tavanlarıyla, bakımsız, öksüz ve yetim hali de geçiyordu... 
Bir yanda Cengiz Sani'nin kendi alanındaki özeni bir yanda yüzyıllar içindeki toplumsal bir birikimin, renkli bir buketi olması gereken bir Sanat Müzesi'nin yüz kızartıcı zavallılığı... 
Bir gün Cengiz Sani ile karşılaşma olanağı doğarsa, kendisiyle dertleşilecek konulardan biri... 

Biliyorsunuz, 2005 bütçesinin yüzde 36'sı, şimdiye dek alınmış borçlar toplamının faiz ödenmesine ayrılmış. 
Şimdiye dek alınmış milyarlarca dolarlık borcun ise, nerelere harcanmış olduğunu açıklayabilmiş ne bir politikacımız var, ne de bir teknokratımız... 
Dolmabahçe'de, suya düşmüş bir kedi yavrusu çaresizliğindeki Resim ve Heykel Müzesi'nin barındırmaya çalıştığı İbrahim Çallı tabloları da soruyor olmalı, borç alınmış o milyarlarca doların nerelere gittiğini Hikmet Onat'ın tabloları da... 
Pir Sultan Abdal'ından Nefi'sine, Kul Nesimi'sine, N zım Hikmet'ine, Sabahattin Ali'sine, Necip Fazıl'ına kadar onca ozan ve gönülsel yaratıcısına böylesine zalim ve gaddar davranabilmiş bir siyasal egemenliğin, son toplamda "Sanat Müzesi" de Doğan Hızlan'ın, içinde sızlanarak dolaştığı bir çaresizliğin kör kuyusuna düşüyor işte... 

Gelelim şimdi değişik bir fıkraya... 
Delikanlının biri, cinsel bir hastalığa tutulmuş ve doktora gitmiş. Doktor genci iyice muayene ettikten sonra 
- Maalesef, demiş cinsel organınızı kesmek gerekiyor, başka bir çare yok kurtulmanız için... 
Kapkara kahırların karanlıklarına yuvarlanan delikanlı belki başka bir yol bulunur diye, bir o doktora koşmuş, bir bu doktora... 
Doktorların hepsi de, tedavi için aynı çarede buluşmuşlar 
- Maalesef kesmek gerekiyor. 

Hasta genç, kendine özgü tedavi yöntemleriyle ünlenmiş Çinli bir doktora başvurmuş son bir umutla... 
Başından geçenleri anlatmış Çinli doktora. Çinli doktor, bilgece bir tebessümle dinlemiş hepsini ve o da iyice muayene ettikten sonra gence 
- Kesmeye gerek yok, demiş şimdi çırılçıplak soyunup, şu taburenin üstüne çıkın... 
Delikanlı yeniden hayata dönmenin şavkıyla, hemen çırılçıplak soyunup, çıkmış taburenin üstüne... 
Çinli doktor 
- Öksürün, demiş. 
Delikanlı öksürmüş. 
- Bir daha öksürün sıkıca... 
Delikanlı bir daha öksürünce, cinsel organı kendiliğinden düşmüş yere... 
Çinli doktor 
- Gördünüz mü, demiş kesmeye gerek yoktu... 
Kimler, hangi siyasal parti kongresinde, hangi siyasilerin yok olmasını istiyorlarsa onlara mal ederek, anlatabilirler bu fıkrayı... 

Ankara'nın Kopenhag kriterlerini uygulama konusunda uğradığı bazı zorlanmalar da bir akıl hastanesine düşmüş eski bir ayakkabıcının iyileştikten sonra, kendisini tedavi eden doktor için yapmaya kalktığı ayakkabıya benzetiliyor. 
Ayakkabıcı, bir süre sonra dönüp gelmiş akıl hastanesine ve kendine bakan doktoru bulup 
- Sizin için, demiş bir ayakkabı yapıyorum ama, sormayı unutmuştum, topuğu önde mi olsun, arkada mı 

Bektaşi babası, Nasreddin Hoca'ya dert yanıyormuş 
- Ah keşke benim de aklıma sadece bir tek soru takılmış olsaydı... 
Hoca merak etmiş 
- Nasıl bir soru yani 
- "Ne olacak bu memleketin hali" gibi bir soru... 
- Öyle bir takıntının ne yararı olacaktı ki sana 
Bektaşi 
- İlahi Hoca, demiş kürsülere çıkar, soruyu tekrarladıkça alkışları toplar, hem karşımda saygıyla eğilen yığınla taraftar, hem de kestirmeden bir güzel yolumu bulurdum... 
- Sormazlar mıydı sana, nasıl bir çözüm öneriyorsun, diye... 
- Niye sorsunlar ki onlar da biliyorlar, çözümün de aynı soruda saklı olduğunu... 
- Memleketi kurtarma konusunda mı 
- Hayır, paçayı kurtarma konusunda... 

Fazıl Hüsnü Dağlarca'dan bir dörtlükle bitirelim yazıyı 
Yorum 
Karanlıkta 
Aydınlığı 
Sevmek 
İşte bütün yaptığımız 



</TEXT>
</DOC>
