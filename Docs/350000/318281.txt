<DOC>
<DOCNO> 318281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo20.html </URL>
<DATE> 2005/02/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rıza Çalımbay Sakaryaspor maçının Galatasaray maçından farkı yok 
</HEADLINE>
<TEXT>

     Beşiktaş Teknik Direktörü Rıza Çalımbay, hafta sonunda yapacakları Sakaryaspor maçının çok zor geçeceğini söyledi. 
     BJK Nevzat Demir Tesisleri'nde basın toplantısı düzenleyen Çalımbay, ligde 14 tane final maçları olduğunu belirterek, ''Sakaryaspor maçının Galatasaray maçından farkı yok. Bizim için ikisi de derbi'' dedi. 
     Rıza Çalımbay, Sakaryaspor'un disiplinli bir takım olduğunu ifade ederek, ''Onlarla Sakarya'da oynamak daha kolay. Galatasaray maçında çok iyi mücadele ettiler. Rakibimiz can derdinde, alt sıralardan kurtulmak istiyoruz. Zor olacak ama kazanmamız gereken bir maç. Sakaryaspor'un golcüsü Ali Cansun'a da dikkat edeceğiz'' diye konuştu. 
     Zirvede bulunan 3 takımla maçlarının olmasının avantaj olduğunu söyleyen Rıza Çalımbay, ''Tüm maçları kazanmalıyız ama yukarılara çıkmak için Fenerbahçe, Galatasaray ve Trabzonspor maçlarını yüzde 100 kazanmalıyız'' dedi. 
     
     ''OYUNCULARLA DİYALOĞUM ÇOK İYİ'' 
     Futbolcularının kendilerine güvenlerini kazandıklarını kaydeden Çalımbay, onların antrenmanlardaki hırslarından çok memnun olduğunu söyledi. 
     Futbolcuların oturduğu yerde daha önce kendisinin de oturduğunu vurgulayan genç hoca, şöyle devam etti 
     ''Burada en önemli şey diyalog. Futbolcuyken Beşiktaş'ta çok şeyler yaşadım. Futbolcunun ne duymak istediğini çok iyi biliyorum. Kim hak ediyorsa gelir, formasını giyer. Oyuncularla diyaloğumuz çok iyi. 11'i kurmak kadar 18'i kurmak da zor. 18'de olan bir arkadaşımız öbür hafta 11'de olabilir. O yüzden tüm arkadaşları hazır tutmak istiyoruz. Her şeyini verecek arkadaşlara, kafa olarak hazır olan arkadaşlara formayı vereceğiz.'' Rıza Çalımbay, artık oyuncularının ne yaptırmak istediğini anladıklarını ifade ederek, ''Artık idmanı durdurmamıza gerek kalmıyor. Takımdan memnunum. Biraz daha oyunu zenginleştirmek lazım. Kanatlarda hem Ali, hem de İbrahim görevlerini dört dörtlük yapıyor'' dedi. 
     
     CORDOBA 
     Beşiktaş Teknik Direktörü Rıza Çalımbay, sezon sonunda sözleşmesi bitecek olan Cordoba'nın takımda kalmasını istediğini dile getirerek, ''Türkiye'yi çok iyi biliyor. Kalmasını isterim ama kararı o verecek'' şeklinde konuştu. 
     Çalımbay, bir gazetecinin, ''Türkiye Kupası'ndan elenmeniz lig için avantaj mı'' sorusu üzerine, ''Türkiye Kupası, Avrupa'ya giden en kısa yollardan biri. Elenmeseydik çok daha iyi olurdu'' dedi. 
     Ahmet Dursun'un çok iyi çalıştığını kaydeden Rıza Çalımbay, taktik gereği bazı maçlarda tek forvetle çıktıklarını, ama Ahmet'in takımda oynayacağını söyledi. 
     Rıza Çalımbay, ''Fenerbahçe gol patlaması yaptı, Sakaryaspor maçında Beşiktaş da gol patlaması yapabilir mi'' şeklindeki soruya da şöyle yanıt verdi 
     ''Goller atmamız lazım. Gaziantepspor maçı, en çok pozisyona girdiğimiz maçtı. Ama son paslarda dikkatli değildik. 7-8 net gol pozisyonunu değerlendirebilseydik, sonuç çok farklı olurdu. Sakaryaspor, Galatasaray, Gençlerbirliği, Büyükşehir Belediyesi Ankaraspor ve Trabzonspor ile arka arkaya çok kritik maçlarımız var. Bu maçlarda önemli olan galibiyet.'' 
     
     ''ALACAĞIM OYUNCU ELİMDEKİNDEN ÇOK İYİ OLMALI'' 
     Gelecek sezon için Avrupa, Afrika ve Brezilya'da transfer çalışmaları yaptıklarını belirten Rıza Çalımbay, belirledikleri oyuncular olduğunu, son kararı kendisinin vereceğini söyledi. 
     Çok iyi bir oyuncu almak istediğini vurgulayan Çalımbay, ''Yüzde 100 çok iyi bir yabancı oyuncu alacağız. Tribünlerin istediği, bize maç kazandıracak biri olacak. Görevlendirdiğim arkadaşlar çalışıyor. Raporlar olumlu geldi. Alacağım oyuncu elimdekinden çok iyi olmalı. Yabancı oyuncunun kenarda oturmasını istemiyorum'' diye konuştu. 
     Rıza Çalımbay, altyapıdan da oyuncu almak istediğini, takımla idmanlara çıkan 3 genç oyuncudan da memnun olduğunu ifade etti. 
     Yeni sezonda Rezerv Ligi'nin kurulacağını hatırlatan Çalımbay, ''Ali Cansun, Sinan Kaloğlu, Gökhan, Eser, Okan Koç ve Ümit'ten de yararlanacağız. Rezerv Ligi kuruluyor. Bu yüzden kadroyu geniş tutacağız'' diyerek sözlerini tamamladı. 
     
</TEXT>
</DOC>
