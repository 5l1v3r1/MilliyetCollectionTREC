<DOC>
<DOCNO> 301394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur42.html </URL>
<DATE> 2004/12/27/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
GEA arama kurtarma grubu, Sri Lanka'ya gitti... 
</HEADLINE>
<TEXT>

     Yeni Yüksektepe Kültür Derneği'ne bağlı GEA Arama-Kurtarma Grubu, Sri Lanka Başbakanlığının daveti üzerine deprem sonrası yardım çalışmalarına katılmak amacıyla bu ülkeye gitti. 
     Atatürk Havalimanı'nda açıklama yapan 6 kişilik GEA ekibinin başkanı Özgür Bozoğlu, depremin ardından bölgeye gitme ihtimaline karşı hazırlık yaparak beklemeye başladıklarını söyledi. 
     Yardım çağrısı yapan Sri Lanka'nın davetinin ardından Dubai aktarmalı olarak Colombo'ya gideceklerini ve yarın çalışmalara başlayacaklarını belirten Bozoğlu, ekibin kendisinin yanı sıra Dr. Hüseyin Beköz, Ömür Battal, Mehmet Bilge Bağcı, Murat Beşparmak ve Yasemin Kılıç'tan oluştuğunu kaydetti. 
     Bozoğlu, Sri Lanka'da BM çatısı altında çalışmalar yapacaklarını dile getirerek, beraberlerinde 4 adet uydu telefonu, sualtı arama kameraları ve ses dinleme cihazları götürdüklerini bildirdi. 
     Sri Lanka'ya hastalık ve salgınlara karşı tıbbi malzeme de götüreceklerini anlatan Bozoğlu, gerektiği takdirde sahra çadırı kurabileceklerini de sözlerine ekledi. 
     GEA Arama Kurtarma Grubu, daha sonra THY'nin tarifeli uçağıyla Dubai'ye hareket etti. 
     
</TEXT>
</DOC>
