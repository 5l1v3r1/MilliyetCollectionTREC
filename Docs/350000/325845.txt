<DOC>
<DOCNO> 325845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun42.html </URL>
<DATE> 2005/03/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Kemal Derviş, UNDP Başkanlığı'na aday gösterildi 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Cumhuriyet Halk Partisi CHP Milletvekili Kemal Derviş'i BM Kalkınma Programı UNDP başkanlığına aday gösterdi. 
     Annan'ın Sözcüsü Fred Eckhard, Genel Sekreter tarafından belirlenen kısa aday listesinde adı yer alan Derviş'le birlikte diğer adayların BM üst düzey yöneticilerinden oluşan bir seçici heyet tarafından birkaç hafta içinde mülakata alınacağını bildirdi. 
     Eckhard, heyet tarafından seçilecek adayın Annan'a bildirileceğini ve adayla nihai mülakatın da Annan tarafından yapılacağını ifade etti. 
     Adayların UNDP başkanlığına seçilebilmesi için diplomatik, siyasi ve kaynak kullanımına dair tecrübeye, BM kalkınma faaliyetlerini yönetecek kişisel vizyona, kalkınma sorunları konusunda bilgi ve tecrübeye, daha önce uluslararası kuruluşlarda çalışmış olma gibi kriterlere sahip olmaları gerektiği ifade edildi. 
     Nihai adayın UNDP başkanlığına getirilmesi için BM Genel Kurulu tarafından onaylanması gerekiyor. UNDP başkanlığı için belirlenen listede Derviş'in yanı sıra Kuveyt, İngiltere, Japonya, Norveç ve Hollanda'dan da adaylar bulunuyor. 
     
</TEXT>
</DOC>
