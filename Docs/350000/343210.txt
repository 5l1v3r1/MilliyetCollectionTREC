<DOC>
<DOCNO> 343210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yasam/ayas.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush da Yıldız Savaşları'nda 
</HEADLINE>
<TEXT>


Sith'in İntikamı'nı izleyenler, 'Ya benimlesin ya da düşmanımsın' diyen Darth Vader'le Bush arasında pek çok paralellik buluyor 

DIŞ HABERLER SERVİSİ 

Dünya prömiyeri önceki akşam Cannes'da yapılan "Yıldız Savaşları" Star Wars serisinin son halkası "Sith'in İntikamı", bugünün siyasi tansiyonuyla ilgili bazı benzetmeler içeriyor. AFP'nin haberine göre, Cannes'da gösterilen üçüncü bölümü izleyenler, Anakin Skywalker'ın kötülüğün karanlık tarafına geçişini ve "Darth Vader" olarak yükselişini, ABD Başkanı George W. Bush'un terörizme karşı savaşına ve Irak'ın işgaline benzetti. 
Filmdeki diyaloglardan biri özellikle dikkat çekici. Kötülüğün yolunu seçen ve daha sonra Darth Vader diye anılmaya başlayan Anakin, akıl hocası Obi - Wan Kenobi'ye, "Ya benimlesin ya da düşmanımsın" diyor. 11 Eylül saldırılarından sonra Bush, "Ya bizimlesiniz ya da teröristlerle" ifadesini kullanmıştı. Filmdeki diyalogların çoğu, bir demokrasinin diktatörlüğe dönüşünü ve bir politikacının iktidarı elinde tutabilmek amacıyla savaş doğurup, bu savaşı sonuna dek değerlendirmesini konu alıyor. 

'Benzerlik inanılmaz' 
6 filmden oluşan Star Wars serisinin yaratıcısı ve yönetmeni George Lucas, gazetecilere konuyla ilgili yaptığı açıklamada, "Senaryoyu yazdığımda Irak Savaşı yoktu... Ancak yaptığımız filmle Vietnam ve Irak Savaşı arasındaki paralellik inanılmaz" dedi. Lucas, ABD'nin demokratik ideallerini kaybetme tehlikesi içinde olduğu hissine kapıldığını da söyledi. 
Serinin son halkası olan Sith'in İntikamı, tüm dünyada yarın ve perşembe günü gösterime girecek. 


</TEXT>
</DOC>
