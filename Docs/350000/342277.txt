<DOC>
<DOCNO> 342277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo36.html </URL>
<DATE> 2005/05/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Namık Ekin'in yeni rekor denemesi sürüyor... 
</HEADLINE>
<TEXT>

     Emekli SAT komandosu Namık Ekin’in, 5 gün 5 gece sürecek olan su altında kalma rekoru denemesi, 3. gününü doldurdu. 
     Ekin, Beylikdüzü Akademia Alışveriş Merkezi’nin kapalı yüzme havuzunda, 10 Mayıs Salı günü saat 11.30’da başladığı ve ABD’li Jerry Hall’un 120 saatlik rekorunu kırmayı amaçladığı dalışında, sağlık sorunu yaşamaması için sürekli doktor gözetiminde bulunduruluyor. 
     Ailesi ve doktorların katılımıyla bugün yapılan basın toplantısında, Ekin’in sağlık durumuyla ilgili bilgi verildi. Rekor denemesi süresi içinde yeme-içme, dinlenme, tüp değiştirme gibi ihtiyaçlarını su altında karşılayan Namık Ekin’in genel sağlık durumunun iyi olduğu, ancak kulaklarında hafif ağrıdan şikayet ettiği bildirildi. Doktorlar tarafından muayene edilen Namık Ekin de hafif orta kulak iltihabı, hafif konjonktvit ve cildinde ise şişme olduğu, ancak bunun sorun teşkil etmediği açıklandı. 
     Doktoru Çağlar Canbulak, Namık Ekin’e ağrı kesici ve antibiyotik tedavisi uyguladıklarını, el ve yüzüne antiseptik özellikli merhem sürdüklerini kaydetti. 
     Bu arada, Namık Ekin’in rekor denemesine destek veren Deniz Kuvvetleri Komutanlığı’na bağlı bazı SAT komandoları da Ekin’in bulunduğu havuza dalarak moral verdi. 
     Namık Ekin’in rekor denemesini, her şey yolunda giderse 15 Mayıs Pazar günü saat 11.30’da sona erdirmesi planlanıyor. 
     
</TEXT>
</DOC>
