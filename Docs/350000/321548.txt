<DOC>
<DOCNO> 321548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo19.html </URL>
<DATE> 2005/03/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Avrupa liglerinde liderler haftayı kayıpsız tamamladı... 
</HEADLINE>
<TEXT>

     Avrupa'nın önde gelen liglerinden İspanya, İtalya, Almanya ve İngiltere'de liderler haftayı kayıpsız kapadı. 
     İspanya Birinci Futbol Ligi La Liga'da Barcelona, İtalya Serie A'da AC Milan, Almanya Bundesliga'da Bayern Münih ve İngiltere Premier Ligi'nde Chelsea, hafta sonu yaptıkları maçları kazanarak, liderlik koltuğunda oturmaya devam ettiler. 
     Barcelona ve Chelsea, en yakın takipçilerinin haftayı 2 puan kaybıyla kapatmasının ardından şampiyonluk yolunda biraz daha rahatlarken, Bayern Münih ve AC Milan, averajla liderliklerini sürdürdü. 
     İspanya'da Barcelona, ligin zayıf takımlarından Ossasuna'yı deplasmanda 1-0 yenmeyi başardı. Liderin en yakın takipçisi olan Real Madrid, deplasmanda Valencia ile 1-1 berabere kalarak aradaki puan farkının 8'e çıkmasını önleyemedi. 
     Lig üçüncüsü Espanyol, Levante'yi sahasında 2-1'le geçerken, Nihat Kahveci'nin takımı Real Sociedad, deplasmanda Real Mallorca'ya 3-2 yenilmekten kurtulamadı. 
     
     İTALYA 

     İtalya Serie A'da lider AC Milan, deplasmanda, ligin son sırasında yer alan Atalanta'yı 2-1 yenmeyi başardı. Uzun dönemdir liderlik koltuğunda oturduktan sonra geçen haftalarda koltuğunu AC Milan'a kaptıran Juventus ise konuk olduğu AS Roma'yı 2-1 yenerek lideri yakın takibini sürdürdü. 
     Ligde üçüncü sırada bulunan Sampdoria, Chievo Verona'yı 1-0'la geçti. Emre Belözoğlu'nun forma giymediği karşılaşmada Inter, Lecce'yi 2-1 yenmeyi başardı. 
     
     ALMANYA 

     Almanya Birinci Futbol Ligi'nde Bundesliga haftaya averajla lider giren Bayern Münih, seyircisi önünde Ümit Davala'nın takımı Werder Bremen'i ağırlarken, karşılaşmadan 1-0 galibiyetle ayrılmayı başardı. 
     Ligde averajla ikinci sırada bulunan Schalke 04, deplasmanda VfL Bochum'u 2-0'lık skorla geçti. Milli futbolcu Yıldıray Baştürk'ün kırmızı kart cezası nedeniyle oynamadığı karşılaşmada Hertha Berlin, Kaiserslautern ile 1-1 berabere kaldı. Kaiserslautern'de Halil Altıntop, ilk 11'de sahaya çıktı. 
     VfB Stuttgart ise sahasında ligin zayıf takımlarından Arminia Bielefeld'i 2-1 yendi. 
     
     İNGİLTERE 

     İngiltere Premier Ligi'nde lider Cehlsea, şampiyonluk yolunda emin adımlarla ilerliyor. 
     Chelsea, deplasmanda Norwich City'i 3-1 yenerken, en yakın rakibi Manchester United'in bu hafta 2 puan kaybetmesi liderlikte mavi-beyazlıları yalnız bıraktı. 
     Manchester United, deplasmanda ligin zayıf takımlarından Crystal Palace ile golsüz berabere kalarak şampiyonluk umutlarını iyice azalttı. Geçen yılın şampiyonu Arsenal, sahasında Portsmouth'u 3-0'lık skorla geçti. Tugay Kerimoğlu'nun takımı Blakburn Rovers ise deplasmanda Everton'ı 1-0 yendi. 
     
</TEXT>
</DOC>
