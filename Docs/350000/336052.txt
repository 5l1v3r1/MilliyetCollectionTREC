<DOC>
<DOCNO> 336052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/dunya/adun.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler bölündü 
</HEADLINE>
<TEXT>


Seçimlerde başarısız olan Irak Türkmen Cephesi Kurultayı'nda, Kürtlerle diyalog yanlısı olan Türkmeneli Partisi ve Türkmen Bağımsızlar Hareketi cepheden ayrıldıklarını açıkladı 

Namık Durukan - Kerkük 


Irak genel seçimlerinden başarısız çıkan Irak Türkmen Cephesi ITC , yenilginin nedenlerini tartıştığı 4. Olağan Büyük Kongresi'nde bölündü. Kürtlerle diyalog geliştirilmesinden yana olan Türkmeneli Partisi ile Türkmen Bağımsızlar Hareketi, ITC'den ayrıldı. Ayrılığa, cephenin Türkmenleri kucaklayamaması gerekçe gösterildi. 
"Irak'a demokrasi, Türkmenlere milli haklar" sloganı altında Kerkük'te dün başlayan ITC Kongresinin açılışında, Kuran - ı Kerim ile Irak ve Türkmen milli marşları okundu. ITC Başkanı Faruk Abdullah ve ITC Meclisi Başkanı Sadettin Ergenç'in başkanlığa aday olduğu kongreye, Kerkük'ün Kürt Valisi Abdurrahman Mustafa, Irak'ın Türkmen Teknoloji Bakanı Reşat Ömer Mendan ve Türkmen partilerinin temsilcileri katıldı. 
Mustafa, yaptığı konuşmada, Irak halklarının demokrasi rüyasının gerçekleştiğini belirterek, "Geçmişten ders alıp daha iyi bir Kerkük yaratmak için ilişkilerimizi güçlendirelim" dedi. Mendan ise, Türkmenlerin birlik beraberlik içinde Irak'taki bütün politik gruplarla yakın ilişki geliştirmesini istedi. 
Ergenç de, Türkmenlerin seçim yenilgisinin nedenleri üzerinde durarak, "Yapılan haksızlıklar karşısında başarısız kaldık. Tabii ki bizden kaynaklı nedenler de var. Türkmenleri hiç kimsenin bölmeye hakkı yok. Milletimiz Irak'ta ana halklar arasında yer almak istiyor" diye konuştu. 

Kürtlere kardeşlik eli 
Irak Devlet Anayasası'nın birden fazla etnik grubu kapsayan bir devlet yapısını ortaya koyduğunu söyleyen Türkmeneli Partisi Genel Başkanı ve Türkmen Milletvekili Riyaz Sarıkahya da, Kürtlerle gerginliğe dayalı siyasetten vazgeçilmesini isteyerek, "Irak'ta Türkmenlerle Kürtler arasında halklar arasında değil ama hareketler arasında bazı sorunlar yaşanıyor. Cumhurbaşkanı, Kürt kardeşlerimizden seçildi. Kerkük, federal sistem içinde olmalı. Celal Talabani'nin Brüksel modeline sıcak bakıyoruz. Türkmenler önce kendisiyle, sonra Kürt ve Arap kardeşleriyle barışmalı. Demokrasi kültürüne alışmamız lazım" dedi. 

Gidenler ve kalanlar 
Kongreye, Türkmeneli Partisi ile Türkmen Bağımsız Hareketi'nin ITC'den ayrılma kararı damgasını vurdu. Ayrılmaların ardından cephede Irak Milli Türkmen Partisi ve Türkmen İslami Hareketi kaldı. 

Gül Arkanızdayız 

Dışişleri Bakanı Abdullah Gül'ün kurultaya gönderdiği telgraf alkış aldı. Gül, Türkiye'nin güçlü desteğinin her zaman Türkmenlerin arkasında olduğunu belirterek, şöyle dedi 
"Irak'taki geçiş sürecinin son aşamasında yapılan kurultay Irak Türkmenlerinin, ülkenin yapısı içinde en etkin şekilde yer alabilmeleri yönünde önemli adım teşkil etmelidir. Kurultayda temsil edilip edilmeyen bütün Iraklı Türkmen kardeşler, Irak'ın bütünlüğü içinde Türkiye'nin yakınlığını hissetmeye devam edeceklerdir." 


</TEXT>
</DOC>
