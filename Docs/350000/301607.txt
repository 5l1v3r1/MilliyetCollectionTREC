<DOC>
<DOCNO> 301607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy04.html </URL>
<DATE> 2004/12/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'den meslek yüksekokulu mezunlarına ''indirimli'' askerlik önerisi 
</HEADLINE>
<TEXT>

     AKP Erzurum Milletvekili Ömer Özyılmaz, meslek yüksekokullarının cazip hale getirilmesi için, yüksekokul mezunlarının, lise mezunlarına göre üçte bir oranında daha az askerlik yapmasını öneren bir rapor hazırladı. 
     AKP Erzurum Milletvekili Özyılmaz, hazırladığı "Orta Öğretimin Yeniden Yapılandırılması" başlıklı raporda, meslek yüksekokullarının cazip hale getirilmesi için bazı önerilerde bulundu. Meslek yüksekokullarına olan talebin artırılması için yeni tedbirler alınması gerektiğini ifade eden Özyılmaz, "Çünkü bu okullar mevcut durumlarıyla mesleki teknik liselerinden çok farklı değillerdir ve öğrenciye de statü yönünden herhangi bir artı değer sağlamamaktadırlar. 
     Bunun için örneğin askerlik, lise mezunlarına göre bu okul mezunları için üçte bir oranında azaltılmalıdır" görüşünü savundu. 
     
     DEVLET KREDİ VERMELİ 

     Özyılmaz'ın raporunda, meslek yüksekokulu mezunlarına yönelik olarak kendi iş yerlerini açma ve kuranlara destek olmak amacıyla devletin düşük maliyetli tamamlama, işletme ve iş geliştirme kredisi vermesi önerisinde bulunuldu. 
     Raporda ayrıca, bu okul mezunlarını çalıştıran özel kurumların da vergi, SSK primi gibi muafiyetler getirilmesi isteği de yer aldı. 
     Raporda, bu önerilerin hayat bulması durumunda, hem insanların yükseköğretime gitme taleplerinin karşılanacağı, hem de Türkiye'nin bugün ve özellikle yakın geleceğinde ihtiyaç duyduğu yetişmiş ara elemanların hazırlanmış olacağı savunuldu. 

     
</TEXT>
</DOC>
