<DOC>
<DOCNO> 337064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy45.html </URL>
<DATE> 2005/04/26/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Kemal Derviş, yeni görevinde elinden geleni yapacağım 
</HEADLINE>
<TEXT>

     Birleşmiş Milletler Kalkınma Programı UNDP Başkanlığı'na seçilen CHP İstanbul Milletvekili Kemal Derviş, ''yeni görevinde evrensel değerlere dayalı, daha hakça, insanlara daha iyi hizmet eden bir dünya ekonomisinin oluşması için elinden geleni yapacağını'' bildirdi. 
     Derviş, sonuçların resmen açıklanmasının ardından yaptığı yazılı açıklamada, BM Genel Kurulu'nun Kalkınma Programı'nın sorumluluğunu vermesi durumunda en önemli amacının ''Bin Yıl Kalkınma Hedefleri''ni hayata geçirmek olacağını belirtti. 
     Seçimin bu şekilde sonuçlanmasının aynı zamanda Türkiye'nin uluslararası düzeyde önemli bir başarısı olduğunu kaydeden Derviş, kendisine verilen destekten dolayı Dışişleri Bakanlığı örgütü, Başbakan Recep Tayyip Erdoğan, Dışişleri Bakanı Abdullah Gül, CHP Genel Başkanı Deniz Baykal, TBMM Başkanı Bülent Arınç ve milletvekilleri ile sivil toplum örgütlerine teşekkür etti. 
     Kemal Derviş, yeni görevinde Türkiye'nin desteğine layık olmaya çalışacağını ifade ederek, şunları kaydetti 
     ''Küreselleşen dünyamızda BM, uluslararası dayanışmanın, barışın, insan haklarının, uluslararası hukuk ve meşruiyetin simgesidir. Yeni görevimde bu evrensel değerlere dayalı, daha hakça, insanlara daha iyi hizmet eden bir dünya ekonomisinin oluşması için elimden geleni yapacağım. 
     Çocuklarımızın geleceğini çatışarak değil, uzlaşarak, içimize kapanarak değil, el ele vererek güvence altına alabiliriz. Kamu hizmetinin ulusal veya uluslararası düzeyde en önemli hedefi, Cumhuriyetimizin de temel ilkelerinden olan 'Yurtta Barış, Dünyada Barış' ilkesini yaşama geçirmektir. 
     Barış ise artan refah ve hakça bir ekonomik düzenden ayrı olarak düşünülemez. Türkiye yurttaşlarının bu temel ilke doğrultusunda Birleşmiş Milletler'le el ele çaba göstermek istediklerinden eminim ve ülkemin desteğini hissetmek benim için her zaman en değerli bir mutluluk ve güç kaynağı olacaktır.'' 
     
</TEXT>
</DOC>
