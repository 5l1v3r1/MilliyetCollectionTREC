<DOC>
<DOCNO> 336072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/gun04.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İçimdeki kadın ödül getirdi' 
</HEADLINE>
<TEXT>


Bu yıl Afife Tiyatro Ödülü'ne layık görülen Dolunay Soysert, 'Buluşma' adlı oyunda canlandırdığı Marilyn Monroe karakteri için, "İçimdeki kadını bulup role koydum" diyor 

Yasemin Bay 

9. Afife Tiyatro Ödülleri'nde bu yılın En İyi Kadın Oyuncu'su Dolunay Soysert oldu. Soysert, ödülü, Dostlar Tiyatrosu'nca sahnelenen ve Albert Einstein ile Marilyn Monroe'nun bir otel odasında buluşmasını konu alan "Buluşma" isimli oyundaki rolüyle kazandı. "Bir İstanbul Masalı"nda da rol alan Soysert ile sıcağı sıcağına ilk ödülünü konuştuk. 

Bu sizin ilk ödülünüz. Neler hissediyorsunuz 
Afife Tiyatro Ödülü'nü almak sorumluluk yükleyen bir iş. Ödülün üzerinde En İyi Kadın Oyuncu yazıyor ya, o bana biraz ağır geldi. 
Afife Jale'nin adını taşıyan bir ödül aldığım için onur duyuyorum. Bu şekilde takdir görmek keyifli. H l sarhoşluğu üzerimde. 

Marilyn Monroe herkesin bildiği bir idol. Canlandırmak zor oldu mu 
Zorlandım. Herkesin kafasında bir Marilyn imajı vardı. Filmlerde yaratılmış bir karakter var ve sahne üzerinde de onu görmek istiyorlar. Ama siz, içinizdeki kadını da bulmak ve koymak zorundasınız role. Aksi takdirde taklit oluyor. 

Bildiğimizden farklı bir Marilyn ile karşılaşıyoruz oyunda. Oyundaki Marilyn, Einstein ile izafiyet teorisini tartışabilecek kadar akıllı. 
Bu oyunun yazarı Terry Johnson'ın fantezisi. Ki ben de Marilyn'in gerçekte akıllı olduğunu, sadece aptal rolü yaptığını düşünüyorum. Aptal kadın imajını Amerikalılar da, dünya da çok sevdi. Onunla ilgili dokümanları izlerken, en çok dikkat ettiğim şey buydu. Filmde aptal bir kadın görüntüsü varken stop dediği anda kamera, kendine güvenli bambaşka bir kimlikle karşılaşıyorsunuz. 

"Bir İstanbul Masalı"nda da rol alıyorsunuz. Rolü kabul etmenizde neler etkili oldu 
"Bir İstanbul Masalı", her zaman çok imrenerek ve severek izlediğim bir işti. Dolayısıyla teklif geldiğinde hiç düşünmeden kabul ettim. Haziran sonunda dizi bitiyor. Ufacık bir dönem de olsa konukluk etmek benim için gerçekten güzel ve önemli. 


</TEXT>
</DOC>
