<DOC>
<DOCNO> 323274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur39.html </URL>
<DATE> 2005/03/12/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Hırsız dadı'ya dikkat... Çalışmak için girdiği evleri soyuyor 
</HEADLINE>
<TEXT>

     Kadıköy'de danışmanlık şirketlerine çocuk bakıcısı olarak iş başvurusunda bulunan ve çalışmak için gittiği evlerden hırsızlık yaptığı belirlenen bir kadın, polis tarafından aranıyor. 
     Emniyet yetkililerinden alınan bilgiye göre, polise yapılan şikayetler üzerine, danışmanlık şirketi aracılığıyla evlere çalışmaya giden bir kadının, 3 evden hırsızlık yaptığı belirlendi. 
     İş başvurularını farklı sahte kimliklerle yapan ve gerçek kimliği bilinmeyen kadının, evlerden değerli eşyanın yanı sıra kimlik ve kredi kartları da çaldığı ortaya çıktı. 
     Özlem Baltutan, Özlem Hançer ile Şehnaz Örnek sahte isimlerini kullanan ve 22-28 yaşlarında olduğu tespit edilen kadının yakalanmasına çalışılıyor. 
     Bu arada, olayın ortaya çıkmasının ardından, yaşlı ve çocuk bakım hizmeti veren şirketlerin yetkilileri, işe başlamasından kısa bir süre sonra çalıştığı evlerden değerli eşya çalan ''hırsız dadı'' hakkında birbirlerine uyarı faksları çekiyor. 
     Polis yetkilileri, konuşması ve kıyafetiyle beğeni toplayan esmer, orta boylu, uzun saçlı kadının, çocuk bakıcılığı veya başka bir iş istemek için ev ve işyerlerine başvuruda bulunabileceğini ifade ederek, vatandaşlara dikkatli olmaları çağrısında bulundular. 
     
</TEXT>
</DOC>
