<DOC>
<DOCNO> 324303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/sazak.html </URL>
<DATE> 2005/03/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Medya ve özgürlük 
</HEADLINE>
<TEXT>


1 Nisan'da yürürlüğe girecek yeni Ceza Yasası, medyanın özgürlük alanını daraltıyor. Sansür niteliğinde kısıtlamalar geliyor. Başbakan Erdoğan, geçtiğimiz nisanda Dünya Yayımcılar Birliği'nin WAN İstanbul zirvesinin açış konuşmasında, 'gazetecilerin düşüncelerinden ötürü hapse girmediği bir ülke' özlemini dile getirmişti. 17 Aralık AB zirvesinde 'müzakere takvimi' olumsuz etkilenmesin diye apar topar çıkarılan yeni Ceza Yasası ile bu niyetin tam tersi gerçekleşiyor. 
Gazeteciler, yasanın öngördüğü yeni yaptırımlar, tazminat ve hapis cezaları nedeniyle AB ölçütlerinde 'haber yapamaz' duruma düşürülüyorlar. 
Türkiye Gazeteciler Sendikası TGS , Türkiye Gazeteciler Cemiyeti TGC Çağdaş Gazeteciler Derneği'nin ÇGD de yer aldığı 15 meslek örgütü tarafından 1 Nisan'dan sonra çok sayıda gazetecinin 'cezaevine girmesi'nden duyulan kaygılar bir mektupla dün Başbakan Erdoğan'a iletildi. Yasanın sakıncalarının yeni bir yasayla düzeltilmesi amacıyla, uygulamanın 'ertelenmesi' isteniyor. Kuşkusuz erteleme çözüm olmayacak. Basın özgürlüğünün yeni bir yasayla güvence altına alınması gerekiyor. 
Başbakan'a gönderilen mektupta, Türk Ceza Yasası'nın basınla ilgili hükümlerinin 5187 sayılı Basın Kanunu değişikliğiyle getirilmek istenen 'özgürlükçü ortamı' yok edeceği savunularak şöyle denilmektedir 
"Yeni TCK'nin muğlak ifadelerle tanımlamış olduğu suçlardan dolayı, tıpkı Basın Kanunu'nun 19. maddesinde olduğu gibi, gazeteciler hakkında keyfiyete bağlı olarak çok sayıda davaların açılabileceği ve cezaevlerinin gazetecilerle dolup taşacağı endişemiz bir hayli büyüktür. 
Gazetecilerin eleştirel yaklaşımlarına karşı tahammülsüzlüğün ve hoşgörüsüzlüğün örneklerine sıkça tanık olduğumuz için bu davaların açılmasının keyfiyete bağlı olacağını da tahmin ediyoruz. Bunun anlamı ise yönetimlerin lehine olan yönlendirici haberlere taviz verilirken, muhalif haberlerin üzerine gidileceğidir. Avrupa Birliği üyeliği sürecinde giderek özgürleşme, sansür ve otosansür kıskacından kurtulma çabası içinde olan Türk basını, bu tür tehditk r yaklaşımlara meydan vermeye çok müsait olan yeni Türk Ceza Kanunu'ndan dolayı ağır darbe yiyecektir." 
Gerçekten AB üyelik sürecinde savunulamayacak düzenlemeler yer alıyor, Türk Ceza Yasası'nda. 
Gizliliği ihlal. Yargılamayı etkileme. Siyasal Yarara İlişkin Bilgileri Açıklama. Belgeleri Elinde Bulundurma. Milli Yararlara Karşı Hareket gibi gerekçeler ve yeni suç maddeleri oluşturulmasıyla 'gazeteciliğin olmazsa olmaz' koşulu olan 'muhabirin habere, doğru bilgiye ulaşma' yolları kapatılmak isteniyor. 
Siyasi iktidar gazetecilerin sesine kulak vermeli. Medya özgürlüğü en çok ona darbe vurmak isteyenlerin ihtiyacı haline gelir 



</TEXT>
</DOC>
