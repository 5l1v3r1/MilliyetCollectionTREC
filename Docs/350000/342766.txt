<DOC>
<DOCNO> 342766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy08.html </URL>
<DATE> 2005/05/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bakan Aksu Taksicilerin güvenliği için çalışmalar sürüyor 
</HEADLINE>
<TEXT>

     İçişleri Bakanı Abdülkadir Aksu, taksi sürücüleri ile yolcular arasına kabin konulması ve sürücünün tehlikede olduğunu belirten değişik renkte ışık levhaları yerleştirilmesi gibi sistemler üzerinde çalışıldığını bildirdi. 
     Bakan Aksu, DYP Denizli Milletvekili Ümmet Kandoğan’ın, taksi sürücülerinin can güvenliğinin sağlanmasına ilişkin soru önergesini yanıtladı. 
     Ticari taksi sürücülerinin cinayet, gasp, hırsızlık gibi asayiş olaylarından mağdur olmamaları amacıyla bazı ülkelerde tedbirler alındığını bildiren Aksu, şöyle devam etti 
     "Sürücü ve yolcular arasına kabin konulması, sürücünün tehlikede olduğunu ikaz eden değişik renkte ışıklı levhaların, taksilerin üzerine monte edilmesi veya butonla araç telsizinin açılarak ilgili birimlere konuşmaları ileten bir sistemin geliştirilmesine ilişkin çalışmalar sürdürülüyor. 
     Ülkemizde huzur ve güvenliği sağlam temellere dayalı olarak sürdürmek, hukuka ve insan hak ve özgürlüklerine dayalı, şeffaf, insani ve sevecen bir yönetimi egemen kılmak, devletle halk arasındaki bağı daha da güçlü hale getirmek, en önemli amaçlarımızdır. Bu amaçlar doğrultusunda, iç güvenlik teşkilatımızın çağın gereklerine uygun bir performans ve yapılanma içinde olmasına büyük önem veriyoruz." İçişleri Bakanı Aksu, İstanbul Şoförler ve Otomobilciler Odası ve Esnaf Odaları ile yapılan görüşmeler sonucu ticari taksilere telsiz cihazı yerleştirilmesinin ardından, odaların haber merkezleri ile Emniyet Müdürlüğü arasında devamlı koordinasyon sağlandığını kaydetti. 
     Aksu, emniyet hizmetlerinin teknolojiye uygun hızda gelişmesini sağlamak, suç ve suçlularla daha etkin ve verimli mücadele etmek, vatandaşa en iyi hizmeti sunmak için başlatılan Mobil Elektronik Sistem Entegrasyonu Projesi’nin MOBESE kısa sürede tamamlanacağını bildirdi. 
     
</TEXT>
</DOC>
