<DOC>
<DOCNO> 346943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonsiy01.html </URL>
<DATE> 2005/05/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TOKİ'den konut alan milletvekilleri açıklandı... 
</HEADLINE>
<TEXT>

     Toplu Konut İdaresi Başkan Vekili Erdoğan Bayraktar, sattıkları evleri alanların mesleki bilgi envanterini tutmadıklarını, ancak AKP’li Ergün Dağcıoğlu’nun 346 milyar, CHP’li Emin Koç’un 340 milyar, CHP’li Sefa Sirmen’in 186.5 milyar ve AKP’li Mustafa Açıkalın’ın 171.1 milyar liraya Bilkent 3. Etap’ta birer konut satın aldığını açıkladı. 
     Cumhurbaşkanlığı Devlet Denetleme Kurulu müfettişlerinin, milletvekillerinin konut almak için TOKİ’de usulsüzlük yapıldığına dair raporunun haberleştirilmesinden sonra CHP İzmir Milletvekili Türkan Miçooğulları konuyu bir soru önergeyle TBMM’ye taşımıştı. Devlet Bakanı ve Başbakan Yardımcısı Mehmet Ali Şahin, TOKİ Başkan Vekili Erdoğan Bayraktar’ın yazısını, önregeye yanıt olarak Miçooğulları’na gönderdi. 
     
     ÜST GELİR GRUBUNA HİTAP EDİYOR 

     Bakanlar Kurulu’nun 2001’de aldığı kararla Emlak Bankası’nın Ankara-Bilkent 3. Etap konutları kapsamında 331 konutun TOKİ’ye devredildiğini anımsatan Bayraktar, C Blokları kapsayan 5 satış kampanyası sonucunda üst gelir grubuna hitap eden bu konutlardan sadece 5’inin satılabilmesinin yol açtığı güçlükleri anlattı. Bu nedenle TOKİ’nin önemli bir stok maliyetinin yanı sıra bakım onarım masrafları, yıllık vergiler ve aylık yüksek aidat nedeniyle ek yük altına girildiğini belirten Bayraktar, "bir grup milletvekili adına" AKP Milletvekili Ergün Dağcıoğlu’nun 8 Ekim 2003’te başvurduğunu, C1, C2, C3 ve C4 tipi konutlardan 19’u için yapılan başvuruda başka milletvekili isiminin zikredilmediğini kaydetti. 
     
     MİLLETVEKİLLERİ KİŞİ BAŞI 100 MİLYAR EKSİK ÖNERDİ 

     Bu konutlardan C3 Bloktaki ikisinin toplam tahmini bedelinin 719 milyar, C4 Bloktaki 19 dairenin ise toplam tahmini bedelinin de 6 trilyon 729 milyar olduğunu anlatan TOKİ Başkan Vekili Erdoğan Bayraktar, C1 ve C2 Bloktaki dairelerin ise o tarihe satışta olmaması dolayısıyla fiyatlandırılmasının yapılmadığını ifade etti. Bayraktar, milletvekillerinin ise C4 Bloktaki 19 daire için önerdiği paranın ise 1 trilyon 911 milyar 939 milyon 315 bin 871 TL daha az olduğunu açıkladı. Bu ise 19 milletvekilinin, tahmini bedele oranla, kişi başına 100 milyar 628 milyon TL daha az para önerdiği anlamına geliyor. Bayraktar 19 milletvekili adına Dağcıoğlu’nun getirdiği teklifi ve Tepe İnşaat A.Ş. ile yapılan değerlendirme sonucu reddedilmesi sürecini şöyle anlattı 
     "TBMM Tokat Milletvekili Ergün Dağcıoğlu’nun bir grup milletvekili adına talep ettiği söz konusu konutlardan C4 Bloktaki 19 adet daire için önerdiği toplam bedel 4 trilyon 817 milyar 60 milyon 684 bin 129 TL’dir. Ancak, idaremiz ve yüzde 38 hasılat payı ortağı olan Bilkent Üniversitesi Tepe İnşaat A.Ş. ile birlikte söz konusu talep değerlendirmeye talep tutulmuş, mali açıdan yeterli görülmeyerek reddedilmiştir." 
     
     4 MİLLETVEKİLİ 1 TRİLYONA SATIN ALMIŞ 

     Bayraktar, 19 Şubat 2004 tarihinde yapılan açık artırma ile C4 Bloktaki 10 dairenin tahmini bedel olan 3.5 trilyon üzerinden satıldığını bildirdi. 
     Bayraktar, konutları satın alanların meslek envanterlerini tutmadıklarını, ancak "milletvekili oldukları bilgisine sahip olunan" dört kişinin 1 trilyon 43 milyar 684 milyona satın aldığı evlerin niteliği, satın alma tarihleri ve fiyatı ve şeklinin şöyle olduğunu açıkladı 
     "-Sefa Sirmen 156.96 brüt m3, 03.6.2003, 186.573 YTL, Açık Satış. 
     -M.Mustafa Açıkalın 133 brüt m3, 14.10.2003, 171.111 YTL, Açık Satış. 
     -Ergün Dağcıoğlu 236.62 brüt m3, 27.2.2004, 346.000 YTL, Açık Artırma. 
     -Emin Koç 233.78 brüt m3, 21.9.2004, 340.000 YTL, Açık Artırma." AKP İstanbul Milletvekili Mustafa Açıkalın yeminli mali müşavirlik, Tokat Milletvekili Ergün Dağcıoğlu serbest mali müşavirlik, eski milletvekilliği, CHP Yozgat Milletvekili Emin Koç muhabirlik, Kocaeli Milletvekili Sefa Sirmen ise İzmit Belediye Başkanlığı görevlerinde bulunmuştu. 
     
     CUMHURBAŞKANLIĞI DDK RAPORU 

     Cumhurbaşkanlığı Devlet Denetleme Kurulu, TOKİ uygulamaları üzerinde çalışırken milletvekillerinin de karıştığı usulsüzlükler saptamıştı. 
     Mart ayında tamamlanan rapora göre 2003’te Başbakanlık onayıyla Bilkent konutlarının açık satış yöntemiyle satışa çıkarılmasına karar verildi. Açık satış, ilk gelenin konutu alması biçiminde uygulanıyor. 
     Satışı ilan edilen lüks konutlarla ilgili olarak milletvekillerinin giriştiği usulsüzlük rapora şöyle yansımıştı 
     "Satışı ilan edilen konutlarla ilgili olarak ’bir grup milletvekili adına’ bir milletvekili, 8 Ekim 2003 tarihli bir dilekçeyle İdareye başvurarak, C1, C2, C3 ve C4 tipi konutlardan 19’unun ’blok satış’ yöntemiyle kendilerine satılmasını istemişlerdir. Önerilen fiyat İdarece belirlenen satış bedelinin çok altında olmasına karşın İdare Başkanının 8 Ekim 2003 günlü onayıyla 21 konut satıştan çekilmiştir. 
     Başbakanlık Yüksek Denetleme Kurulu raporunda konunun eleştirilmesi üzerine, satıştan çekilen konutlar 19 Şubat 2004 tarihinde ’açık artırma’ ile satışa sunulmuştur. 
     İlan edilen ve devam eden bir ihalede bir kısım konutun satıştan çekilmesinin dayanağı yoktur. Konut satışlarında rekabeti esas tutan, hiçbir gruba ayrıcalık tanımayan yöntemler kullanılması gerekmektedir." 
     
     CHP, MİLLETVEKİLLERİNİN ADI AÇIKLANSIN ÇAĞRISI YAPMIŞTI 

     Milletvekillerinin Bilkent gibi Ankara’nın gözde semtlerinden birinde "uygun fiyatla" devlet konutu sahibi olmak için girişimleri toplumda büyük tepki toplamış ve uzun süre gazete manşetlerinden inmemişti. 
     Bunun üzerine siyasiler şu açıklamaları yapmışlardı 
     -Ergün Dağcıoğlu AKP Tokat Milletvekili 
     Cumhurbaşkanlığı’na sadece bu konudaki görüşlerimi ilettim. 
     Söz konusu raporla ilgili haberlerde benim değerlendirmemin bir arada kullanılması tamamen tesadüften ibarettir. 
     Varlığından haberdar olmadığım raporun şahsımla herhangi bir ilgisi bulunmamaktadır. 
     -Türkan Miçooğulları CHP izmir Milletvekili TOKİ’ye talepte bulunan milletvekilleri kimlerdir açıklansın. Blok satışı talep eden milletvekillerinin bu konutlar için önerdiği fiyatlar açıklanmalıdır. Bu konutlar kaça satılmıştır. 
     TOKİ’den konut alan milletvekilleri ve kaça aldıkları açıklanmalıdır. 
     -Haluk Koç CHP Grup Başkanvekili AK enerjiden sonra AK TOKİ oldu. Bugüne kadar ihaleyle satış yapan TOKİ özle bir kıyak yöntemle 21 milletvekilini ev sahibi yapıyor. AK yolsuzluklar her alanda bütün ağırlığıyla Türkiye’nin üzerine çökmüştür. Türkiye bunların hepsini silkeleyecek durumdadır. 
     -Saffet Kaya DYP Genel Başkan Yardımcısı 
     Milletvekillerinin davranışı gayrı ahlakidir. Böyle bir davranışı kınıyorum. Umarım yaptıkları başvurudan geri dururlar. Ucuz konut talebi kamu vicdanını kanatmaktadır. 
     İsimleri açıklansın ve ucuz siyaset adamlarını kamuoyu da öğrensin. 
     -Naci Aslan CHP Ağrı Milletvekili TOKİ’den ucuz konut isteyen milletvekillerinin adı açıklansın, bu milletvekillerinin adlarının açıklanması toplumsal bir görevdir, diğer milletvekillerini zan altında kalmaktan kurtarır. 

ANKA 
     
</TEXT>
</DOC>
