<DOC>
<DOCNO> 330220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/ekonomi/eko02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolle tırmandı 
</HEADLINE>
<TEXT>


Petrol fiyatındaki rekorlar, martta üretici fiyatlarının yüzde 1.26 artmasına neden oldu. Tüketici fiyatları yüzde 0.26 yükseldi 

EKONOMİ SERVİSİ 

Mart ayında petrol fiyatlarındaki hızlı çıkış, üretici fiyatları enflasyonuna yansıdı. Tüketici fiyatları TÜFE geçen ay sadece yüzde 0.26 artarken üretici fiyatları ÜFE yüzde 1.26 yükseldi. ÜFE'deki hızlanma nedeniyle TÜFE ile ÜFE arasındaki makas gittikçe açılıyor. 
DİE, marta ilişkin enflasyon verilerini açıkladı. Verilere göre aylık enflasyon TÜFE'de yüzde 0.26, ÜFE'de ise yüzde 1.26, yıllık enflasyon ise TÜFE'de yüzde 7.94, ÜFE'de yüzde 11.33 oldu. 12 aylık ortalama enflasyon ise TÜFE'de yüzde 8.40, ÜFE'de yüzde 15.03 olarak ölçüldü. Ocak 2005 itibariyle 1.5 puana kadar gerileyen TÜFE ile ÜFE arasındaki makas da tekrar açılmaya başladı. Enflasyonda TÜFE oranı beklendiği gibi geldi. Giyim, gıda fiyatlarında düşük oranlı artışlar sürerken aylık en fazla artış yüzde 2.36 ile lokanta ve oteller oldu. 
Üretici fiyatları ÜFE özelikle TÜPRAŞ zamları nedeniyle tahminlerin üzerine çıktı. DİE'nin ÜFE'yi vergisiz fabrika fiyatları üzerinden hesaplaması, TÜPRAŞ'ın rafineri fiyatlarına yaptığı zamların enflasyon üzerindeki etkisini büyüttü. 

'Nisanda etkisi görülür' 
TÜPRAŞ, uluslararası fiyatlardaki çıkış nedeni ile martta akaryakıta üç kez toplam yüzde 19'a yakın zam yapmıştı. Akaryakıttaki bu artışın etkisiyle rafine edilmiş petrol ürünleri sektörü aylık yüzde 11.81 gibi diğer sektörlerden çok farklı ve yüksek bir artış gösterdi. Sektörde yıllık fiyat artışı ise yüzde 43.24'e çıktı. 
Uzmanlar kurlardaki artışın ÜFE ve TÜFE üzerinde etkisinin martta görülmediğini ancak nisanda bu etkinin hissedileceğine dikkat çekti. 

Ayva zam şampiyonu oldu Mart ayında en yüksek fiyat artışı TÜFE kapsamındaki ürünlerde yüzde 17.04'le ayvada yaşandı. Ayvayı yüzde 13.34'le patlıcan, yüzde 9.31'le şarap ve yüzde 8.59'la sivri biber izledi. 
Üretici fiyatları endeksine ÜFE göre, geçen ay fiyat artışında yüzde 10.04'lük fiyat artışıyla ilk sırada çamaşır makinası yer aldı. İkinci sırada yüzde 16.74'le motorin izledi. Susam yüzde 15.06, hamsi yüzde 13.05, fındık yüzde 12.94, kalorifer yakıtı yüzde 12.8 ve tavuk eti yüzde 10.62 oranında zamlandı. Tüketici fiyatları bazında en hızlı fiyat düşüşü kabakta yaşandı. Kabak fiyatının yüzde 30.28 oranında ucuzladı. Yeşil soğan fiyatında yüzde 23.21 geriledi. 

Enerji hariç TÜFE onbinde 7 DİE verilerine göre yüzde 0.26 çıkan TÜFE enerji fiyatları hariç tutulduğunda yüzde 0.07'ye kadar geriliyor. Özel tanımlı TÜFE'ler arasında yer alan "enerji hariç TÜFE" yıllıkta ise yüzde 6.95 olarak ölçüldü. 7 özel tanımlı TÜFE arasında piyasanın daha fazla dikkate aldığı "İşlenmemiş gıda, fiyatı yönlendirilen ürünler, dolaylı vergiler, alkollü içki ve tütün, ve enerji hariç TÜFE" ise artmadı. Söz konusu TÜFE tanımında yıllık artış ise yüzde yüzde 8.27 olarak açıklandı. Mevsimsel ürünler hariç TÜFE ise aylıkta yüzde 0.65, yıllıkta da yüzde 9.86 ile genel TÜFE'nin üzerinde gerçekleşti. 



</TEXT>
</DOC>
