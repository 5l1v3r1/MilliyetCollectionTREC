<DOC>
<DOCNO> 330783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo07.html </URL>
<DATE> 2005/04/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Dövüş filmlerine özenen Hanife dünya şampiyonu oldu 
</HEADLINE>
<TEXT>

     Dövüş filmlerinin vazgeçilmez kahramanları Bruce Lee ve Jackie Chan filmlerine özenerek Uzakdoğu sporlarına başlayan Hanife Altun, bu alanda 2 Avrupa ve 3 Dünya Şampiyonluğu'nun yanısıra birçok uluslararası başarı elde etti. 
     Kayseri'de bir spor kulübünde tekvando, kickboks, kung-fu ve muay thai tay-box gibi Uzakdoğu sporlarıyla uğraşan ve Erciyes Üniversitesi Beden Eğitimi ve Spor Yüksek Okulu 3. sınıf öğrencisi olan Hanife Altun 22 , A.A muhabirine yaptığı açıklamada, ilk olarak 15 yaşında tekvandoyla başladığı Uzakdoğu sporlarında en iyi olmayı amaçladığını anlattı. 
     Uzakdoğu sporlarındaki ilk başarısını, normalde 2 yılda alınabilen siyah kuşağı 8 ayda alarak ve aynı yıl Kayseri Şampiyonu ve Türkiye üçüncüsü alarak elde ettiğini belirten Altun, ''Çocukluğumdan beri bu tür sporlara ilgim vardı. Ailemle birlikte Bruce Lee ve Jackie Chan filmlerini hayranlıkla izlerdim. Bir gün o filmlerdeki dövüşçüler gibi olmak istedim ve spor yapmaya başladım'' dedi. 
     
     MADALYAYA DOYMUYOR 
     6 yıllık spor yaşamına çok sayıda ulusal ve uluslararası başarı sığdıran Altun, kickboks ve muay thai'de 3'er kez ve kung-fu'da 2 kez Türkiye şampiyonluğu, tekvandoda 1 kez Türkiye üçüncülüğü elde etti. 
     Uluslararası alanda ilk başarısını 2001 yılında Avusturya'da düzenlenen Kickboks Dünya Şampiyonası'nda ikinci olarak elde eden Altun, kicboksta geçen yıl İsviçre'de Dünya Şampiyonu, muay thai'de 2003'te Tayland'da Dünya Şampiyonu, 2004'de Çek Cumhuriyeti'nde Avrupa Şampiyonu ve bu yıl yine Tayland'da dünya şampiyonu, kung-fu'da geçen yıl Rusya'da Avrupa şampiyonu oldu. 
     2 kez Avrupa ve 3 kez Dünya Şampiyonu olan Altun'un ayrıca 3 spor dalında 2 dünya ikinciliği, 2 dünya üçüncülüğü ve 2 dünya beşinciliği bulunuyor. 
     
     BAYRAK SEVGİSİ REKOR GETİRDİ 
     Altun, son dünya şampiyonluğunu 20-25 Mart tarihleri arasında Tayland'ın başkenti Bangkok'ta düzenlenen Muay Thai Dünya Şampiyonası'nda elde etti. Şampiyonada çeyrek final karşılaşmaları öncesi Mersin'deki Türk Bayrağı'na saygısızlık olayını öğrendiğini kaydeden Altun, çeyrek finalde İngiliz rakibini 30 saniyede nakavt etti, yarı finalde ise Güney Koreli rakibine 10 saniyede nakavtla galip gelerek bu tür şampiyonalarda bir ilki gerçekleştirdi. 
     Bayrağa saygısızlık olayının kendisini hırslandırdığını ifade eden Altun, şöyle konuştu 
     ''Çeyrek final müsabakaları öncesi Türkiye'deki hocam beni arayarak, bayrağımıza saygısızlık olayını anlattı ve onlara ders olması için Türk Bayrağı'nı mutlaka en yukarıda dalgalandırmam gerektiğini söyledi. O hırsla çıktığım müsabakalarda rakiplerimi kısa sürede devirdim. Muay Thai çok sert bir spor. Orada mücadele ederken terimizi hata çoğu zaman kanımızı döküyoruz. Ben dünyanın bir ucunda bayrağımız için mücadele ederken, kendi vatanımda bayrağımın yakılmak istenmesi beni çok üzdü. Tek amacım Türk Bayrağı'nı her zaman en yukarıda dalgalandırmak. Bugüne dek bunu çok kez yaptığım için mutluyum.'' 
     
</TEXT>
</DOC>
