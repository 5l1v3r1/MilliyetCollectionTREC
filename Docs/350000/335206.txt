<DOC>
<DOCNO> 335206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo04.html </URL>
<DATE> 2005/04/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hasan Kabze kralını solladı... 
</HEADLINE>
<TEXT>

     Devre arasında Galatasaray’a gelen Hasan Kabze, oyunda kaldığı süre ve attığı goller baz alındığında Süper Lig’in en golcü ismi. 
     
     223 dakika 6 gol 

     Devre arasında Galatasaray’a gelip kısa sürede ne kadar isabetli bir tercih olduğunu ispatlayan Hasan Kabze, oyunda kaldığı süre ve attığı goller baz alındığında Süper Lig’in en golcü ismi. Cim Bom’da sekiz maçta görev alıp, toplam 223 dakika sahada kalan Aslan’ın genç golcüsü, takımına tam altı gol kazandırdı. Hasan böylece her 37 dakikada bir ağları sarsmış oldu. 
     
     Yıldızlara fark attı 

     Krallık yarışında ilk sırada yer alan Fatih Tekke, 2 bin 471 dakikada attığı 24 golle 102 dakikada bir gol sevinci yaşarken, Fenerbahçe’nin Brezilyalı yıldızı Alex 106 dakikada bir topu ağlarla buluşturmayı başardı. Cim Bom’un diğer golcülerinden Hakan Şükür 144 dakikada bir golle buluşurken, Necati Ateş 161 dakikada bir aynı sevinci yaşadı. Kabze bir de asist yaptı. 

     
</TEXT>
</DOC>
