<DOC>
<DOCNO> 342317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur19.html </URL>
<DATE> 2005/05/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şarkıcı İnci Doğan'a işkence etmişler .. 
</HEADLINE>
<TEXT>

     İş aramak için Alanya’ya gelen ve bir süredir kendisinden haber alınamayan şarkıcı İnci Doğan, yol kenarında baygın halde bulundu. Genç kadının yüzünde ve vücudunda jilet kesikleriyle sigara yanıkları tespit edildi. 
     İş aramak ve tatil yapmak için Şefik Ramazan Dumlu ve Dilek Aslan’la Alanya’ya gelen şarkıcı Ozan Orhan'ın sevgilisi İnci Doğan, 3 gün önce kayboldu. İnci Doğan, randevusuna gelmeyince, şüphelenen arkadaşları, durumu polise bildirdi. 
     İnci Doğan’ın, kaybolduğu ihbarı üzerine soruşturma başlatan Alanya Emniyet Müdürlüğü ekipleri Dinek mevkiinde, baygın halde bir kadın buldu. 
     Alanya Devlet Hastanesi’ne kaldırılan kadının, şarkıcı İnci Doğan olduğu belirlenirken, vücudunda ve yüzünde sigara yanıkları ile jilet kesikleri tespit edildi. 
     İnci Doğan’ın arkadaşı Şefik Ramazan Dumlu, İnci ve kendilerinin kimseyle herhangi bir problemlerinin bulunmadığını ifade ederek arkadaşına yapılan işkencenin insanlık dışı olduğunu söyledi. 
     Alanya’ya hem tatil yapmak, hem de iş aramak için geldiklerini anlatan Dumlu, "Biz en son İskenderun’da birlikte sahne aldık. Buraya hem tatil yapmak hem de iş aramak için geldik. Ancak sahne alabileceğimiz bir bar bulamadık. Buradan Mardin’e gitmeyi düşünüyorduk. İnci’nin kaybolduğu gece saat 22.30’da buluşmak üzere anlaştık. Ancak o günden sonra kendisinden haber alamadık. Bu sabah polisler İnci’nin bulunduğunu söylediler. Biz de hastaneye geldik ve bu korkunç tablo ile karşılaştık" dedi. 
     

     
</TEXT>
</DOC>
