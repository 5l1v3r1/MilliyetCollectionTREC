<DOC>
<DOCNO> 345497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/dunya/adun.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş AB'yi karıştırdı 
</HEADLINE>
<TEXT>


AB Komisyonu'nda görevli 2 bürokratın bürosunda KKTC bayrağı ile Denktaş'ın resminin bulunması, AB ve Rumlar arasında kriz yarattı. Rumlar, AB'ye resmi protesto mektubu yazdı 

GÜVEN ÖZALP Brüksel - SEFA KARAHASAN Lefkoşa 


Avrupa Birliği'nin AB desteklediği Annan Planı'na, "devlete ve bayrağa sahip çıkalım" diyerek karşı çıkan eski KKTC Cumhurbaşkanı Rauf Denktaş, suretiyle dahi olsa AB'yi karıştırdı. Brüksel'deki AB Komisyonu'nun genişleme dairesinde görevli Max Uebe ve Leopold Maurer isimli 2 bürokratın bürosunda KKTC bayrağı ile Rauf Denktaş'ın bir portresinin bulunduğunun ortaya çıkması, AB ile Kıbrıs Rum Yönetimi arasında kriz yarattı. Rum Yönetimi, bayrağın ve resmin kaldırılması için AB nezdinde resmi girişim başlattı. 
Komisyonu bu konuda soru borbardımanına tutan ancak bekledikleri tepkiyi alamayan Rum gazeteciler, konuyu dün de gündemde tutmaya devam etti. 
AB Komisyonu'nun Genişlemeden Sorumlu Üyesi Olli Rehn'in sözcüsü Krizstina Nagy'ye KKTC bayrağı ile Denktaş portresininn bürodan kaldırılıp kaldırılmayacağını soran Rum gazeteciler, "Söylediğimiz gibi bu özel eşyaya girer. Hepimizin bürosunda özel eşyalar var" cevabını aldı. Nagy, Komisyon'un Kıbrıs konusundaki politikasında bir değişiklik olmadığının ve Ada'nın tek yasal temsilcisi olarak Kıbrıs Cumhuriyeti'nin tanındığının altını ısrarla çizdi. 

Gamalı haç sorusu 
Buna karşın bir Rum gazeteci, "Büroda gamalı haç olsa, o da mı özel eşyaya girecek " sorusunu yöneltti. Nagy, soruya sert tepki vererek, "Siz bu mukayesenizi yapacağınız haberde kullanın" dedi. Soru, günlük basın toplantısının yapıldığı salonda bulunan birçok gazeteci tarafından "yuhalandı." 
Rum Dışişleri Bakanı Yorgo Yakovu, AB'deki Rum Daimi Temsilci Nikos Emiliu'ya "olayı" AB nezdinde protesto etmesi talimatı verdi. Bunun üzerine Emiliu, Komisyon'a resmi bir mektup göndererek "olayı" kınayıp bayrağın kaldırılmasını istedi. Ancak Komisyon'un bu yönde bir adım atması beklenmiyor. 

'Uzlaşmazlığımın nedeni var...' 

Denktaş, dün Ankara'da, eski Başbakan Bülent Ecevit'in başkanlığını yürüttüğü Ulusal Uzmanlar Grubu'nun toplantısına katıldı. Denktaş, kendisini "uzlaşmaz" diye eleştirenlere, "Uzlaşmazlığımız, bağımsızlığımıza, Türkiye'nin Kıbrıs'taki haklarına sahip çıkmaktan kaynaklanmaktadır" dedi. 


</TEXT>
</DOC>
