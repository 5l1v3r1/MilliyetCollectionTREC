<DOC>
<DOCNO> 334452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko21.html </URL>
<DATE> 2005/04/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Petrol fiyatları son 8 haftanın dibinde... 
</HEADLINE>
<TEXT>

     Petrol ihraç eden ülkeler örgütü OPEC üretim kotasında artırım düşünmezken, buna dönük isteksizlik en üst düzeyde dile getirildi. 
     OPEC Başkanı Şeyh Ahmed Fahd el-Sabah, günlük 500 bin varillik üretim artışının kota kararıyla değil, gerçekte sağlanacağını söyledi. 
     ''Fiyatları geriletmek için, Mayıs ayında günlük 500 bin varillik üretim artışını gerçekleştireceğiz. Zaten fiyatlar da makul seviyelere indi'' diyen el-Sabah, günlük 27.5 milyon varil olarak belirlenen resmi üretim kotalarını 28 milyon varile yükseltmelerine gerek kalmadığını savundu. 
     OPEC'in en son olağan zirvesinde 27 milyon varilde bulunan resmi üretim kotasında 500 bin varillik artırım kararı alınmış, ek 500 bin varillik artırımın ise petrol fiyatlarının gerilememesi halinde gündeme geleceği bildirilmişti. 
     Aynı zamanda Kuveyt Enerji Bakanı da olan OPEC Başkanı el-Sabah, daha önceki açıklamalarında, resmi üretim kotasının 28 milyon varile yükseltileceğini ve bu konuda üye ülkeler arasındaki görüşmelerin sürdüğünü ifade etmişti. 
     
     BRENT PETROLÜNÜN VARİLİ 51.22 DOLAR 

     Öte yandan uluslararası borsalarda petrol fiyatları gerileme trendi içinde bulunsa da, 50 dolar seviyesinin altına inmemekte direniyor. 
     Londra Uluslararası Petrol Borsası'nda işlem gören Brent'in varili, yeni haftaya 39 sentlik düşüşle başladı. Borsada son işlemler 51.22 dolar seviyesinden gerçekleştiriliyor. 
     New York Borsası'nda ABD hafif petrolü ise 50 dolar seviyesinde geziniyor. Geçen hafta 50.49 dolardan kapanan hafif petrolün varili, bugünkü işlemlerde 49.94 dolardan satılıyor. 
     Üye ülke petrollerinin ortalaması alınarak hesaplanan OPEC'in sepet fiyatı da, borsalardaki son gerilemenin ardından 47.08 dolarda bulunuyor. 
     Analistler, ABD başta olmak üzere gelişmiş ülkelerde petrol stoklarında kaydedilen artışların fiyatlardaki gerilemeyi kolaylaştırdığını, dolardaki güçlenmeyle de emtia borsalarında satışların hızlandığını belirtiyorlar. 

     
</TEXT>
</DOC>
