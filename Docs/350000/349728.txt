<DOC>
<DOCNO> 349728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo06.html </URL>
<DATE> 2005/06/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
NBA'de geçen yılın şampiyonu Pistons, Heat'i yenip finale yükseldi 
</HEADLINE>
<TEXT>

     ABD Profesyonel Basketbol Ligi Doğu Konferansı final serisi 7. ve son maçı TSİ bu sabaha karşı yapıldı. 
     Miami'deki American Airlines Arena salonunda yapılan final serisinin son maçında 2 takımın mücadelesi nefesleri keserken, maçı izleyen 20 binin üzerindeki Miami Heat taraftarı salondan üzgün ayrıldı. 
     Geçen yılın şampiyonu Detroit Pistons, deplasmanda Miami Heat'i 88-82 yenerek, konferans şampiyonluğunu elde ederken, NBA finalinde de San Antonio Spurs'un rakibi oldu. 
     Pistons'ta ilk 5'te sahaya çıkan oyunculardan 4'ü çift haneli rakamlara ulaşırken, maçta 48 dakika forma giyen Richard Hamilton 22 sayı, 3 ribaunt ve 7 asistle takımının en skorer oyuncusu olmayı başardı. 
     Rasheed Wallace'ın 20 sayı ve 7 ribauntluk performans sergilediği mücadelede, 18 sayı ve 8 asistle maçı tamamlayan Chauncey Billups, takımının galibiyetinde etkili oldu. 
     Miami Heat'te ise serinin 6. maçında sakatlığı nedeniyle forma giyemeyen Dwayne Wade, bu karşılaşmada sahadaki yerini alırken, 20 sayı ve 4 asistle maçı tamamladı. 
     Heat'in dev pivotu Shaquille O'Neal, 27 sayı ve 9 ribauntla maçın en skorer ismi olmasına karşın yenilgiyi engelleyemedi. Udonis Haslem'in 13 sayı ve 10 ribauntla ''double double'' yaptığı karşılaşmada, Eddie Jones, 10 sayı attı ancak ilk 5'te sahaya çıkan ve 32 dakika forma giyen Damon Jones'ın sadece 1 sayı üretebilmesi dikkat çekti. 
     Böylece geçen yılın ardından Detroit Pistons bu yıl da Doğu Konferansı'nın en iyisi olduğunu kanıtlarken, final için de Spurs'u zorlayacağının sinyallerini verdi. 
     NBA Ligi 2004-2005 sezonu 7 maçlık final serisi ilk maçı San Antonio Spurs'un sahasında TSİ 10 Haziran Cuma günü sabaha karşı yapılacak. 
     
</TEXT>
</DOC>
