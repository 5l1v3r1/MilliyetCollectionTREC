<DOC>
<DOCNO> 326672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy08.html </URL>
<DATE> 2005/03/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
CHP, Güldal Akşit ile Sami Güçlü hakkında soruştuma açılmasını istedi 
</HEADLINE>
<TEXT>

     CHP İstanbul Milletvekili Kemal Kılıçdaroğlu ve arkadaşları Devlet Bakanı Güldal Akşit ile Tarım ve Köyişleri Bakanı Sami Güçlü hakkında Meclis Soruşturması açılmasını istedi. 
     CHP milletvekillerinin TBMM Başkanlığı'na sunduğu Meclis Soruşturma Önergesi'nde, Akşit ve Güçlü'nün ''Devlet Bakanlığı'na bağlı Sosyal Hizmetler ve Çocuk Esirgeme Kurumu'nun SHÇEK Türkiye Jokey Kulübü tarafından düzenlenen at yarışı hasılatından yüzde 1 pay almasını engelleyerek'', TCK'nın 240'ncı maddesi uyarınca görevlerini kötüye kullandıkları iddia edildi. 
     Önergenin gerekçesinde, SHÇEK'in, kendisine at yarışları hasılatından pay ödemeyen Türkiye Jokey Kulübü ile Tarım ve Köyişleri Bakanlığı hakkında Ankara 6'ncı İdare Mahkemesi'ne 2002 yılında açtığı davanın kurum lehine sonuçlandığı anımsatıldı. Bu kararın Tarım ve Köyişleri Bakanlığı tarafından temyiz edildiği ve Danıştay 10'uncu Dairesi'nin de yürürlüğün durdurulması istemini oybirliği ile reddettiği ifade edildi. Süreç SHÇEK lehine gelişirken ''Özel bir avukatlık bürosu''nun Devlet Bakanlığı'ndan, Ankara 6'ncı İdare Mahkemesi kararının uygulanmaması ve ayrıca yargı kararını uygulamayanlar hakkında da suç duyurusunda bulunulmamasını istediği savunulan önergede şöyle denildi 
     ''Devlet Bakanı Güldal Akşit, bu özel avukatlık bürosunun yazılı talebinin altına düştüğü bu notla 04.08.2003 tarihli SHÇEK Genel Müdürlüğü'ne yasaya aykırı işlem yapması talimatı vermiştir. Bu özel avukatlık bürosunun ortaklarından birisinin babası, halen Bakan olarak görev yapmaktadır. 
     Yasaya aykırı bu talimata uyan SHÇEK Genel Müdürlüğü, Türkiye Jokey Kulübü'nden alması gereken hasılatı bugüne kadar alamamış ve aylık ortalama bir trilyon liralık bir gelir kaybına uğramıştır. Ayrıca yine Güldal Akşit'in yazılı talimatı gereğince, yargı kararlarını uygulamayan, Tarım ve Köyişleri Bakanlığı yetkilileri hakkında da SHÇEK Genel Müdürlüğü suç duyurusunda bulunmamıştır. Davaya taraf olan ve Türkiye Jokey Kulübü'ne yargı kararlarını uygulaması için talimat vermesi gereken Tarım ve Köyişleri Bakanlığı ise davayı kaybetmesine karşın tümüyle sessiz kalmış ve bu tutumuyla yargı kararlarının uygulanmamasını sağlamıştır. Tarım ve Köyişleri Bakanlığı'nın bu tutumu, bir yandan Anayasa'nın yargı kararlarının uygulanmasına yönelik amir hükmünün ihlaline yol açarken öte yandan SHÇEK Genel Müdürlüğü'nün trilyonlarca liralık gelirden yoksun kalması sonucunu doğurmuştur.'' 
     
     ''BAKANINIZIN OĞLU MU '' 
     Kılıçdaroğlu, Başbakan Recep Tayyip Erdoğan tarafından yanıtlanması istemiyle TBMM Başkanlığı'na da aynı konuda bir soru önergesi verdi. 
     Kemal Kılıçdaroğlu, Başbakan Erdoğan'a şu soruları yöneltti 
     ''Yargı kararının uygulanmamasını öngören hukuk bürosunun ortaklarından biri, bir bakanınızın oğlu mudur Bir avukat, yargı kararlarının uygulanmamasını ve uygulamayanlar hakkında suç duyurusunda bulunulmamasını SHÇEK'ten sorumlu bakanınızdan isteyebilir mi SHÇEK'ten sorumlu bakan, yasalara açıkça aykırı olan bu avukatlık bürosunun yazılı talebinin altına 'SHÇEK Sayın Genel Müdürlüğü'ne, ilgilinin talebi doğrultusunda gereğini....' notunu düşebilir mi '' 
     
</TEXT>
</DOC>
