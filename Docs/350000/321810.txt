<DOC>
<DOCNO> 321810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko13.html </URL>
<DATE> 2005/03/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İhracatçı kur dinlemiyor 
</HEADLINE>
<TEXT>

     Türk parasının 1980'den bu yana reel olarak en yüksek değerine ulaşması ihracatı etkilemiyor. Gelecek döneme ilişkin ihracatın öncü göstergesi sayılan dahilde işleme rejimi kapsamında alınan ihracat taahhütleri şubatta geçen yılın aynı ayına göre yüzde 38.4 oranında artarken, ihracat artışının gelecek 12 aylık dönemde de devam edeceğinin sinyalini verdi. 
     ANKA'nın Dış Ticaret Müsteşarlığı'ndan edindiği verilere göre şubatta dahilde işleme rejimi kapsamında toplam 401 belge düzenlendi ve belgeler kapsamında izin verilen 1 milyar 4 milyon dolarlık ithalat karşılığında 2 milyar 174 milyon dolarlık ihracat taahhüdü alındı. Dahilde işleme rejimi, imalatçı ve ihracatçıların gümrük vergisi ve fon ödemeden yaptıkları aramalı ve hammadde ithalatıyla ürettikleri malları bir yıl içerisinde ihraç etmeleri esasına dayanıyor. 
     Geçen yıl şubatta 1 milyar 570 milyon dolar olan rejim kapsamında verilen izinler karşılığında alınan ihracat taahhütlerinin bu yıl şubatta yüzde 38.4 oranında artış kaydetmesi, YTL'deki değerlenmeye rağmen ihracattaki artış trendinin gelecek 12 aylık dönemde de artışını sürdürebileceğinin öncü göstergesi olarak kabul ediliyor. Bu arada rejim kapsamındaki ithalat izinlerindeki artış da ithalat artışının da devam edeceğine işaret ediyor. 
     
     OCAK-ŞUBAT DÖNEMİ 
     Rejim kapsamında yılın ilk iki ayında ise toplam 696 izin belgesi düzenlendi. Bu kapsamda toplam 3 milyar 47.9 milyon dolarlık aramalı ve ham madde ithalatına izin verildi. İthalat izinlerinde geçen yılın ocak-şubat döneminde yüzde 2.1 oranında artış kaydedildi. 
     İzin verilen bu ithalat sonucu yapılacak ihracat geçen yılın aynı dönemindeki 4 milyar 391 milyon dolara göre yüzde 4.2 oranında artarak 4 milyar 572.6 milyon dolar olarak 
     gerçekleşti. 
     Alt sektörler itibariyle rejim kapsamında bu yıl en fazla ihracat taahhüdünü taşıt araçları sektörü verdi. Sektör yapacağı 675.9 milyon dolarlık ithalatla 1 milyar 19.5 milyon dolarlık ihracat taahhüdünde bulundu. Sektörde geçen yıl yüzde 70 olan bir birimlik ihracat için yapılması gereken ithalat bu 
     yıl yüzde 66.3'e geriledi. Son yıllarda Türkiye'nin sanayi üretiminin ve ihracatının lokomotifi haline gelen taşıt araçları sektörünün ihracat taahhütlerinde geçen yılın aynı dönemine göre yüzde 136.2 oranında artış kaydedildi. Dahilde işleme rejimi kapsamında verilen izinler, gelecek bir yıllık dönemde lastik, gıda ve içki, elektronik, elektrikli makine, elektronik, demir dışı metaller gibi alt sektörlerde ihracat artışının devam edeceğini gösteriyor. Buna karşılık demir-çelik sektörünün ihracat taahhütlerinde yüzde 9.4, deri ve köselede yüzde 13.5, dokuma ve giyimde yüzde 14.5 oranlarında azalma yaşandı. Bu arada ocak-şubat döneminde verilen izinler kapsamında gerçekleştirilecek ithalat ve ihracatla sağlanacak net döviz girdisi ise geçen yılın aynı aynı dönemine göre yüzde 7.2 artarak 1 milyar 524.7 milyon dolara yükseldi. 
     
</TEXT>
</DOC>
