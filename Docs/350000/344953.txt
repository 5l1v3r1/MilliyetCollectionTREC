<DOC>
<DOCNO> 344953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun03.html </URL>
<DATE> 2005/05/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Fransa'da 'evet' için insan zinciri 
</HEADLINE>
<TEXT>

     SAADET ORUÇ Paris DHA 

      FRANSA ’referandum haftası’na girmeye hazırlanırken ’evet’ ve ’hayır’ cephelerinin kampanya faaliyetleri son hızla devam ediyor. 
     29 Mayıs Pazar günü yapılacak referandum öncesinde Avrupa Parlamentosu üyelerinden ’evet’ cephesine oldukça önemli ve ilginç bir destek gelecek. 26 Mayıs’ta farklı ülkelerden Avrupa Parlamentosu üyeleri Paris’e gelecek ve bir ’insan zinciri’ oluşturarak Fransızları ’evet’ demeye çağıracak. 
     
     FRANSIZLARA ’BENCİL OLMAYIN’ ÇAĞRISI 
     Bu çağrının teması ise "Bencil davranmamak, Avrupa ruhunu koruyacak bir oy atmak ve komşu ülkeler İspanya, İtalya ile Almanya’ya çok net bir evet sonucu göndererek, Avrupa bütünleşmesine katkıyı sürdürmek" şeklinde ifade edildi. 
     Önümüzdeki hafta ayrıca Avrupa Komisyonu Ekonomi ve Mali İşler Komiseri Joaquin Almunia da Paris’te bulunan ’Maison de l’Europe’ta Avrupa Evi ’AB Anayasası’nın mali yükü ve getirileri’ konusunda Fransızları bilgilendirecek. 
     
     SADECE YÜZDE 1’İ AB ANAYASASI’NI OKUDU 
     Bu arada Fransız hükümeti üyeleri, ülkenin farklı bölgelerine yaptıkları kampanya gezilerine devam ederken, Paris’in hemen hemen her meydanı, her ilçe belediyesi ve her üniversitesinde referandumla ilgili toplantılar düzenlenecek. 
     Buna karşılık, yapılan anketlere göre, bugüne kadar Fransızların sadece yüzde 1’den biraz fazlası, üzerinde referandum yapılacak olan AB Anayasa’nın tamamını okudu. Seçmenlerin yüzde 40’ı ise Anayasa’nın maddelerini özetleyen broşürleri okudu. Son yapılan anketlere göre Anayasa’ya ’hayır’ diyeceklerin oranı yüzde 52 civarında bulunuyor. 
     
</TEXT>
</DOC>
