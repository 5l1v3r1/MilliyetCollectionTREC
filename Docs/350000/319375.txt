<DOC>
<DOCNO> 319375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur31.html </URL>
<DATE> 2005/02/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bolu Dağı'nda kar ulaşımı engelliyor 
</HEADLINE>
<TEXT>

     Bolu Dağı'nın Bakacak Mevkii'nde kar ulaşımı etkiliyor. 
     Kar kalınlığının 5 santimetreye ulaştığı bölgede bazı sürücüler, karın durmasını beklerken mangal yakıyorlar. Erken saatlerinde başlayan ve etkisini sürdüren kar nedeniyle Bolu Dağı'nın Bakacak Mevkii'nde buzlanmayı önlemek için Karayolları ekiplerince tuzlama çalışması yapılıyor. 
     Yoğun kar nedeniyle görüş mesafesinin 40 metreye kadar düştüğü Bolu Dağı'nda sürücüler, trafik ekiplerince yavaş gitmeleri ve farlarını yakılı tutmaları yönünde uyarılıyorlar. 
     Trafik Şube Müdürlüğü yetkilileri, yoğun kar nedeniyle bugün 4'ü maddi hasarlı, 1'i yaralamalı olmak üzere 5 trafik kazasının meydana geldiğini kaydettiler. 
     Kar yağışının etkisini sürdürdüğü bölgedeki dinlenme tesisi işletmecileri, yol kenarlarına mangal kurarak müşteri çekmeye çalışıyor. Karın dinmesini bekleyen bazı sürücüler de mangal yakarak zaman geçiriyorlar. 
     
</TEXT>
</DOC>
