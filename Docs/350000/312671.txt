<DOC>
<DOCNO> 312671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy10.html </URL>
<DATE> 2005/02/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan Hastaneye sağlıklı gidersin hasta çıkarsın 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin sağlıkta şu aşamada iyi olmadığını belirterek, ''İstisnaları söylemiyorum. Hastaneye sağlıklı girersin, hasta çıkarsın. Öyle yerler var. Bunu fiziki şartlar açısından söylüyorum'' dedi. 
     Başbakan Erdoğan, partisinin Ankara İl Kadın Kolları 1. Olağan Genel Kurulu'na katıldı. 
     Kurultaya Devlet Bakanı Beşir Atalay, Adalet Bakanı Cemil Çiçek, AK Parti Grup Başkanvekili Salih Kapusuz, bölge milletvekilleri, Erdoğan'ın eşi Emine Erdoğan ve öteki davetliler katıldı. 
     Erdoğan, yaptığı konuşmada, Türkiye'nin yeni ufuklara doğru yol aldığını belirterek, ülkenin çocuklarına ''tam ve sağlam bir Türkiye bırakma siyaseti'' izlediklerini söyledi. 
     Partililerden her gün ''Bugün kendim için, ülkem için, hakikat için ne yaptım '' sorusunu yöneltmelerini isteyen Erdoğan, Türkiye'de artık doğru adımların atıldığını ifade etti. 
     Umutsuzluk kapılarının kapandığını, karamsarlığın kalktığını kaydeden Başbakan Erdoğan, Türkiye'de bugün, geçmişinde olduğu gibi, tarihteki parlak sayfalardan birinin daha açıldığını söyledi. 
     Türkiye'nin gösterdiği ekonomik gelişme nedeniyle dünyada takdirle izlendiğini ifade eden Erdoğan, ancak eksiklerin bulunduğunu, bunların da aşılacağını kaydetti. 
     Çıtayı hep en yüksek noktaya koyduklarını belirten Erdoğan, ''Bu ülkenin insanlarının tümünün yüzü gülmeli. Türkiye aidiyetinden, mensubiyetinden mutluluk duyulduğu gün, biz de mutlu olacağız'' dedi. 
     Başbakan Erdoğan, ''AK Parti'ye oy verdim'' diyen ile ''AK Partiliyim'' diyen arasında çok küçük bir fark bulunduğunu ifade ederek, partililere şöyle seslendi 
     ''Ben bunu şuna benzetiyorum. Alışverişe çıkan bir vatandaş, bir mağazanın önünden geçtiğinde, beğendiği bir şeyi görüp alır. Yani o da müşterimiz olmuş olur. Ama, yarın daha iyi bir ürün bulursa, onu alır. 'AK Partiliyim', demek ise o dükkanın ortaklarından biri olmak demektir. O bir sorumluluk getiriyor, mensubiyet getiriyor. Bizim bunu başarmamız lazım.'' AK Parti'nin iktidara gelirken, eğitim, sağlık, adalet ve emniyet sorunlarını çözmeyi vaat ettiğini anlatan Erdoğan, bu alanlarda sorunların giderilmesi için büyük gayretler sarf edildiğini ifade etti. 
     Türkiye nüfusunun yüzde 80'inin okur-yazar olduğunu, 700 bin öğrenciye taşımalı eğitim verildiğini kaydeden Erdoğan, Türkiye'nin çağdaşlaşmasından bahsedebilmek için cehaletin mutlaka yenilmesi gerektiğini söyledi. 
     Ülkenin zaman kaybetmeye tahammülü olmadığını belirten Erdoğan, eğitim alanında atılan adımlara ilişkin bilgi verdi. 
     
     ''İYİ DEĞİLİZ'' 
     ''Sağlıkta iyi miyiz '' diye soran ve ''Değiliz'' yanıtını veren Erdoğan, ''İstisnaları söylemiyorum. Hastaneye sağlıklı girersin, hasta çıkarsın. Öyle yerler var. Bunu fiziki şartlar açısından söylüyorum'' dedi. 
     Başbakan Erdoğan, bir sene önce İstanbul'un önemli bir hastanesini ziyaret ettiğini, burada lavaboyu kullanmak istediğini, ancak başhekimin kendisinden 3-5 dakika müsaade etmesini rica ettiğini anlatarak, ''Müsaade isteyince bende jeton düştü. Oraya hastane demek için bin bir şahit lazım. Başhekimin lavabosu, hijyenik olmaktan uzak olursa, biz ne yapacağız Önce kafaları steril hale getirmemiz lazım'' diye konuştu. 
     Sağlık hizmetinin tek elden verilmesi için SSK hastanelerinin Sağlık Bakanlığı'na devredildiğini anımsatan Başbakan Erdoğan, bu sayede halkın daha rahat edeceğini, bu yılın ortasına doğru hayata geçirilmesi planlanan genel sağlık sigortası ile de önemli bir adım atılacağını belirtti. 
     Erdoğan, adalet alanında teknolojik altyapının daha da geliştirilmeye çalışıldığını, bu sayede ''hızlandırılmış bir adalet'' anlayışını oluşturulmaya çalışıldığını belirtti. 
     Başbakan Erdoğan, emniyet konusunda da sıkıntılar bulunduğunu, bunları aşma gayreti içinde olduklarını kaydetti. 
     Erdoğan, iktidara geldiklerinde 15 bin kilometre duble yol yapma sözü verdiklerini anımsatarak, cumhuriyet döneminde 3 bin 280 kilometre yol yapıldığını, ancak kendilerinin 2 yıllık iktidar dönemlerinde 4 bin 800 kilometre duble yol yaptıklarını anlattı. 
     Yolların ''kalitesiz'' olduğuna ilişkin iddiaları da anımsatan Erdoğan, ''Kaliteli veya kalitesiz. Biz 4 bin 800 kilometre yol yaptık. Eksiklerimiz olabilir, gideriyoruz. Görüyorsunuz, kazaları asgariye indirdik...'' diye konuştu. 
     Altyapı çalışmalarının hızlandırılmasıyla turizm sektöründe de önemli gelişmeler kaydedildiğini, geçen yıl 17 milyon 546 bin turist geldiğini, 13 milyar dolar gelir elde edildiğini ifade eden Başbakan Erdoğan, vatandaşların ucuz konut sahibi olmalarına ilişkin projeler hakkında da bilgi verdi. 
     
     ''İNSANI YÜCELT Kİ, DEVLET YÜCELSİN'' 
     Erdoğan, Türk insanının yüzünü güldürmek, ülkenin bahtını açmak ve yılların ihmal edilmişliğini ortadan kaldırmanın asli görevleri olduğunu dile getirerek, şöyle devam etti 
     ''Bizim temel felsefemiz 'insanı yücelt ki, devlet yücelsin'. Türkiye'yi tarihsel birikimine, tabii zenginliklerine, insani değerlerine ve coğrafi konumuna yaraşır bir medeniyet ülkesi haline getirmek hedefimizdir. Türkiye, bir daha asla dünyanın gündemine krizleriyle, sarsıntılarıyla, kavgalarıyla, suiistimalleriyle, demokratik özürleriyle gelmemelidir ve gelmeyecektir. Türkiye'nin dünya fotoğrafı, asık yüzlü olmaktan çıkacak, güler yüzlü, aydınlık bir çehre taşıyacaktır. Bu fotoğraf hemen her zeminde belirmeye başlamıştır. En yakın zamanda Türkiye, bu fotoğrafıyla en canlı, renkli ve güçlü şekilde bütün dünyaya gülümseyecektir. 
     Biz Türkiye'yi örnek ve öncü bir ülke haline getirmek istiyoruz. Yaşadığımız bu zamanda dünyada savaş fikrinin, güç çatışmalarının, çıkar kavgalarının, çeşitli tipte ayrımcılıkların, fanatizmin sesi yükselmiş, etki alanı genişlemiş. Ama biz bunlardan uzak durmak istiyoruz. Her gün hepimizin vicdanlarını kanatan, içimizi acıtan, masumiyeti zedeleyen, kanlı dünya manzaralarıyla sarsılıyoruz. Büyük insanlık çoğunluğunun sağduyu hisleri, güç ve iktidar sahiplerinin ihtiraslarını gemlemeye yetmiyor. Barışı, demokrasiyi, insani değerleri, hürriyeti ve temel hakları, iyilikleri ve güzellikleri savunmak için, gelecek adına hepinizin daha gür sesli, daha dirençli ve daha donanımlı olmamız gerekiyor. Türkiye'nin hükümeti olarak, ülkemizi, barış ve demokrasi fikrinin, medeniyet hassasiyetinin, temel hak ve özgürlükleri savunan büyük insanlık çoğunluğunun safında görüyor ve düşünüyoruz. İnanıyoruz ki, büyük bir tarihsel tecrübeye sahip olan milletimizin her ferdi bizimle aynı fikir, duygu ve saftadır.'' Kadınlardan siyasete ilgi duymalarını, partinin bir süre sonra yapılacak il kongrelerindeki ana kademe seçimlerinde de aday olmalarını isteyen Erdoğan, vatandaşların her alanda kendilerini yetiştirmesi gerektiğini ve Türkiye'nin aldığı mirası daha ileri bir seviyeye, doruklara taşıması gerektiğini söyledi. 
     Başbakan Erdoğan, bugün Güney Asya'ya bir seyahat gerçekleştireceğini anımsatarak, depremi yaşayan bir ülkenin halkının selamını, o bölgedeki halka iletmeye çalışacağını belirtti. 
     Erdoğan, daha sonra kongre için hazırlanan pastayı keserek, başarı diledi. 
     
</TEXT>
</DOC>
