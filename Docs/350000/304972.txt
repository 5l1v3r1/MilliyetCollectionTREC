<DOC>
<DOCNO> 304972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/guncel/gun03.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce para, sonra okul 
</HEADLINE>
<TEXT>


Bazı ailelerin, "Haydi Kızlar Okula" kampanyasının 75 YTL'lik 75 milyon lira yardımını alabilmek için önce kızlarını okuldan aldığı, parayı alınca yeniden gönderdiği öne sürüldü 

HASAN KIRMIZITAŞ Gaziantep DHA 

Milli Eğitim Bakanlığı'nın, kız çocuklarının eğitime kazandırılması için başlattığı "Haydi Kızlar Okula" kampanyası kapsamında bir defalığına verdiği 75 YTL 75 milyon lira yardımdan yararlanmak isteyen birçok ailenin, çocuklarını okuldan aldığı, sonra yeniden gönderdiği öne sürüldü. 
Türk Eğitim - Sen Gaziantep Şube Başkanı Mustafa Kızıklı, kız çocuklarının eğitime yönlendirilmesi için yapılan çalışmaların, yanlış uygulamalar nedeniyle okuldan uzaklaştırma kampanyasına dönüştüğünü savundu. Kızıklı, "Diğer fakir çocukların aileleri de yardımdan yararlanmak için çocuklarını okula göndermemeye başladı" dedi. 

'Kafa kopartırız' tehdidi 
Öğretmenlerin, hiçbir ücret ödenmeden kapı kapı dolaştırılmasının hukuki dayanağı olmadığını da kaydeden da Kızıklı, "Bu işten sorumlu şube müdürü, meslektaşlarımızı, 'Kampanyaya katılmayanın kafasını kopartırız' şeklinde tehdit etti" dedi. 
Eğitim - Sen Şube Başkanı Mehmet Bozgeyik ise, "75 YTL yardımı almak isteyen kimi aileler de çocuklarını önce okula gönderiyor. Parayı aldıktan bir ay sonra yeniden okuldan alıyor" diye konuştu. 


</TEXT>
</DOC>
