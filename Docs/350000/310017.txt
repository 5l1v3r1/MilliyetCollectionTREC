<DOC>
<DOCNO> 310017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur41.html </URL>
<DATE> 2005/01/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Turkcell ile Türk Telekom arasındaki dava anlaşma ile ortadan kalktı 
</HEADLINE>
<TEXT>

     Türk Telekomünikasyon A.Ş ile Turkcell arasında gelir paylaşımına ilişkin alacak davası, taraflar arasındaki anlaşma nedeniyle ortadan kalktı. 
     ''Neşter-2'' soruşturmasında, ''yargı sürecine etki edilen davalar arasında olduğu'' iddialarıyla gündeme gelen davanın, Ankara 7. Asliye Ticaret Mahkemesi'ndeki karar duruşmasına, Turkcell'in avukatı Yahya Zabunoğlu ile Türk Telekom'un avukatı Tevfik İnceler katıldı. 
     Zabunoğlu, taraflar arasında 5189 sayılı Çeşitli Kanunlarda Değişiklik Yapılmasına Dair Kanun'un geçici 1. maddesi uyarınca protokol yapıldığını ve protokolün yürürlüğe girdiğini ifade ederek, Turkcell'in borcuna ilişkin ilk taksidi ödediğini kaydetti. Zabunoğlu, davanın sona erdirilmesini talep etti. 
     Mahkeme Heyeti, taraflar arasında 24 Aralık 2004 tarihinde imzalanan sulh sözleşmesine göre itilafın sona erdiğine, bu nedenle esas hakkında karar verilmesine yer olmadığına karar verdi. 
     Mahkeme masraflarının taraflardan eşit olarak alınmasına, vekalet ücreti takdirine yer olmadığına karar veren heyet, dosyadaki ihtiyati tedbir kararlarını da kaldırdı. 
     
     UZLAŞMA MADDESİ 
     Türk Telekom ile Turkcell arasında imzalanan protokol, 5189 sayılı yasanın geçici 1. maddesine dayanıyor. Söz konusu kanunun geçici 1. maddesi şu hükmü içeriyor 
     ''GSM Pan Avrupa Mobil Telefon Sisteminin kurulması ve işletilmesi ile ilgili lisans verilmesine ilişkin imtiyaz sözleşmelerine istinaden işletmeciler tarafından Hazineye ödenmesi gereken paylardan bu maddenin yürürlüğe girdiği tarihten önce ödenmeyen kısmın, ihtilaflı olanlar dahil, fer'ileriyle birlikte sulhen tahsili hususunda GSM işletmecileriyle gerektiğinde uzlaşmaya Hazine Müsteşarlığının bağlı olduğu Bakan ile Maliye Bakanı müştereken yetkilidir. Uzlaşma konusundaki bu anlaşmalar Bakanlar Kurulu kararı ile yürürlüğe girer.'' Protokole göre, Turkcell, 866 milyon 506 bin 909 YTL'yi 866 trilyon 506 milyar 909 milyon lira 4 taksitle ödemeyi taahhüt etti. Turkcell'in ilk taksit tutarı olan 300 milyon YTL'yi ödediği belirtildi. 
     
</TEXT>
</DOC>
