<DOC>
<DOCNO> 319905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun11.html </URL>
<DATE> 2005/03/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bu bir emirdir .. Parklarda 'inek otlatın'... 
</HEADLINE>
<TEXT>

     Nurettin ATMACA DHA 

      TÜRKMENİSTAN Cumhurbaşkanı Saparmurad Niyazov, başkent Aşkabat'ta memurlara hitaben yaptığı konuşma sırasında aniden sinirlenerek, kültür ve sağlık alanlarında ilginç kararlar aldı. 
     Azerbaycan Ekspres Gazetesi'nin haberine göre, bir süre önce kendini ömür boyu devlet başkanı ilan eden Türkmenbaşı, bölgelere yeni atanan yöneticilerle yaptığı toplantıda, ülkedeki demokratik gelişmeleri ve ekonomik durumu uzun uzun anlatırken birden bire sinirlendi. Dinleyicilerin şaşkın bakışları altında Türkmenistan Devlet Standartları Komitesi'ni lağvettiğini söyleyen Niyazov, ülkedeki milli park ve bahçeleri de halka açtığını duyurdu. 
     
     PARKLARDA 'İNEK OTLATIN' EMRİ 
     Türkmenbaşı, "Bu tabiatı koruma parkları ve bahçeleri neyimize lazımdır Sovyet zamanında yerli yersiz parklar, yasak bölgeler yaratıldı. Şimdi ise bizim halktan gizleyeceğimiz hiç bir şeyimiz yoktur. Bırakın, halk o parklarda koyun ve inek otlatsın. Böylece devlete ve millete daha hayırlı olur" dedi. 
     Halkın az kitap okuduğu gerekçesiyle Aşkabat'takilerin dışındaki kütüphanelerin kapatılması gerektiğini söyleyen Türkmenbaşı, sağlık sektörüne de 'neşter' vurdu. Türkmenbaşı, ihtisas sahibi doktorların başkentte toplandıkları gerekçesiyle bölgelerde bulunan hastanelerin kapatılacağını ve buralarda sadece muayene ve teşhis hizmeti veren sağlık ocaklarının faaliyet göstereceğini kaydetti. 
     
</TEXT>
</DOC>
