<DOC>
<DOCNO> 301736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/ekonomi/eko02.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncular merkez bankalarını deniyor 
</HEADLINE>
<TEXT>


Pariteye 1.35'lerde müdahale beklemeyen oyuncuların spekülatif işlemleriyle euro dolar karşısında 1.3643'e yükseldi. İçeride de 2005'te kurda 1.5 milyonun üstü zor görünüyor 

SONGÜL HATISARU Finans atölyesi 

Hafta başından bu yana paritenin seyrini etkileyecek önemli bir ekonomik veri gelmemesine karşın parite 1.3643 seviyesine kadar yükseldi. Noel nedeniyle yurtdışı piyasaların önemli bir bölümünün kapalı olduğu sığ piyasalarda parite spekülatif hareketlerle yükseldi. 
Bu nedenle asıl yönün tayin edilmesi için yılbaşı sonrasındaki hareketler daha belirleyici olacak. Ancak dolara müdahale gelmediği taktirde paritenin 2005 yılı ortalarında 1.40'lı seviyelere kadar yükselişinin devam etmesi bekleniyor. Paritedeki son iki günde yaşanan hareketin 1.40'lı seviyelere doğru gidiş hareketinin bir başlangıcı olup olmadığını yılbaşı sonrasında yaşanacak trend gösterecek. 
Ancak görünen o ki, paritede arada gelecek düzeltmelere karşın dolar aleyhine seyir 2005'te de devam edecek. Öte yandan piyasada 1.37 seviyesinde bağlanmış yaklaşık 2 milyar euro seviyesinde bir opsiyon işlemi olduğu söyleniyor. Bu nedenle bu opsiyonun vadesi dolduktan sonra dolardaki düşüşün bir miktar daha devam etmesi bekleniyor. 

Spekülatif işlemler 
Paritedeki seyrin tersine dönmesi için Bush yönetiminin bütçe tarafında önlem alması gerekiyor. Bu önlemlere ilişkin sinyaller gelmezken yeni yılda da dışarıdan ABD'ye giren sermaye akımının devam edip etmeyeceğine yönelik şüpheler devam ediyor. 
Öte yandan Hollanda Maliye Bakanı Gerrit Zalm'ın önceki gün yaptığı, "Euro - dolar paritesi kabul edilebilir sınırlar" içinde açıklaması da 1.35'ler seviyesine karşın Avrupa Merkez Bankası'nın pariteye müdahale etmeyip beklemede kalacağı yorumlarına yol açtı. Oyuncuların sığ piyasada merkez bankalarını test etmeye yönelik işlemler yaptığı söyleniyor. Geçmiş dönemde özellikle Alman ihracatçıların 1.35'ler seviyesinin görülmesi halinde zorlanacaklarına yönelik yorumlar yapması, paritede bu noktada müdahale beklentisine yol açmıştı. Yabancı uzmanlar paritedeki trendin tersine dönmesi için ABD'nin de Japonya ve AB ile birlikte dolara müdahale etmesi gerektiğini söylüyor. Ama paritedeki hareketten kazançlı çıkan tek ülke olan ABD'nin böyle bir kararı olması çok kolay görünmüyor. 

Arz artabilir 
Dolar kuru içeride de 1.350 bin seviyesinin altına gevşedi. Parite için uluslararası yatırım bankalarının yıl sonu tahmini 1.45'ler seviyesinde bulunuyor. 
Kurun bu seviyelerden kapanması ve dolara Merkez Bankası tarafından yüklü müdahaleler olmayacağı varsayımıyla kurdaki artışın enflasyon oranında olacağını varsaydığımızda 2005 yıl sonu için dövizin 1.460 binli seviyelerde oluşacağı görülüyor. Var olan koşullara göre bir değerlendirme yapıldığında dolar kurunun 2005 yılında da 1.500.000'lerin üstündeki bir noktada dengelenmesi zor görünüyor. Biz dövizde sepet bazında enflasyonun çok üstünde bir yükseliş beklemiyoruz. Noel tatili sonrasında yabancıların piyasaya girmesini ve dövizde arzın artmasını bekliyoruz. Bu nedenle ocak ayının ilk yarısında Merkez Bankası dövize alım yönünde bir müdahalede bulunabilir. 

Kıbrıs, riski yükseltebilir Dolar kuru için AB bağlamında Kıbrıs konusu ciddi bir risk kaynağı. Kıbrıs'ta özellikle Ekim 2005'e kadar bir çözüm üretilememesi durumunda AB ile müzakerelerin başlatılması riske girebileceğinden yabancı çıkışı kurun üzerinde etkili olabilecek. Bu taktirde dolar kuru hızlı yabancı çıkışlarıyla 1.500.000 seviyesinin üstüne çıkabilir. Irak'ta yaşanacak gelişmelerin yanı sıra paritenin bulunduğu seviye de dolar kuru açısından başlı başına bir risk. Japon Merkez Bankası veya düşük bir olasılık olmakla birlikte ABD Merkez Bankası dolardaki düşüşe müdahale ederse dolar bizde de değer kazanacaktır. Yine yeni yılda ABD ekonomisinden olumlu verilerin gelmesi durumunda paritede bir düzeltme hareketi yaşanabilir. Ama dolardaki değer kaybı ABD'nin ikiz açıklarına ilişkin endişelerden kaynaklandığı için paritedeki trendin tam anlamıyle tersine dönmesi zor görünüyor. 


</TEXT>
</DOC>
