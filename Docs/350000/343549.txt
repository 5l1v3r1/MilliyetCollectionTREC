<DOC>
<DOCNO> 343549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/yguven.html </URL>
<DATE> 2005/05/18/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hakan'ın muhasebesi 
</HEADLINE>
<TEXT>


Hayat böyledir işte ... Hiç üstüne vazife olmayan yüzlerce meseleye çimdik atar, göz kırpar hoşgörü ile karşılanırsın... Belki de bugüne kadar verdiğin en doğal, en iyi niyetli, en hakiki tepkide tacizle suçlanırsın. 
Bunun nedeni zamandır sevgili Hakan... 
İnsanların sana ihtiyaç duyduğu, seni gözden çıkaracak kadar lüksü bulunmadığı sürece, ne yapsan mazeret üretecek bir kadron hazır ve nazırdır. Alışırsın... Sanırsın ki, öyle gelmiş öyle gidecek. Frenleyemezsin kendini. Aksine dozu arttırırsın. 
Medya, gücünü sınamakta ilk adımdır. karşına alıp da zarar görmediğini hissettikçe, adamın özgüvenini arttırır. Ardından sıra kendi yaşam felsefeni topluma empoze etmeye gelmiştir. O şahsın sahip olduğu fikirlere göre değişir bu projenin riskleri. Bir zamanlar olduğu gibi fıkralar anlatan, varoluşa popüler bir pencereden bakan laylaylom bir vatandaşsan, zaten bu işlerle uğraşmazsın. Ama projen toplum mühendisliği sınırlarındaysa ayağını denk atmalısın. Karşına aldığın kitleler, son ziller çalarken el ele verebilirler. 
Sevgili Hakan, popülaritenin muhasebesi öyle incedir ki, çoktan içi boşaltılmış banka gibi, iflas ilan edilmediği sürece sapasağlam ayakta zannedilir. İşin kötüsü, bilanço önüne gelmeden kendin bile anlayamazsın. 
Bir hamle... Bir hamle daha... Hatta futbolcu kimliğinle milli takım hocasını bile masaya yatırırsın, yine de gıkı çıkmez milletin. 
Ama bir gün... Tam da yüreğinin sesini dinlediğinde... Tam da şampiyonluk için kendi kariyerini bile riske atmayı düşünürken, tam da "dünya bir yana bu maç bir yana" derken... İflas celbini tutuşturuverirler eline. 
Artık sen istediğin kadar "İyi niyetimin kurbanı oldum" de özür dile... Aslında son hareketin karşılığı değildir ki o iflas vesikası. İşinin ehli muhasebeci, gollerini, kazandırdığın maçları, onurları aktife yazmıştır. Pasifteki hatalarını, yaklaşımını, yaşını, gözünü, kaşını alt alta toplamıştır. Kararını açıklamıştır İflas... 
Son hareketinin bedeli değildir bu belge... Tüm hatalarının muhasebesi sevgili Hakan... Tüm hatalarının muhasebesi. 

Şerefe 

Sayın Aziz Yıldırım'ın tespiti doğruysa, yandı Türkiye .. 
20 - 25 milyon alkolikle biz nasıl gireriz AB'ye 
Nereden mi çıktı 
Sayın Yıldırım, Daum'a tepki gösteren taraftarı sarhoşlukla suçladı. 
Sahi, Daum'a tepki göstermese de duymayan Fenerbahçe taraftarı var mı Hepsi mi kafayı çekiyor bu insanların Asla... 
Hatta, rakı şişesinde balık olanların birçoğu Daum'dan sonra içmeye başladı gibi geliyor bana. 

Köprü'den geçti Venus 

Venus Williams'ın Boğaz Köprüsü'ndeki tenis gösterisinin benzeri Dubai'de yapılmıştı bir hafta önce... 
Yelken'e benzeyen Burj El Arab otelinin helikopter pistinde... Sadece iki sporcu, Federer ve Agassi vardı deniz tanrıçasının eli gibi uzanan kortta yalnız başlarına...Muhteşem çekimlerle. Helikopterdeki kamera öyle açılar buluyordu ki, hem gösteriyi hem Dubai'yi hem de oteli dünyanın sekizinci harikası olarak kazıyordu aklımıza. 
Ben Boğaz Köprüsü'ndeki maça baktım. Etrafa toplanmış meraklılar ve diğer şeritten gidip gelen araçlardan başka bir şey görmedim. Orası köprü müydü Altında boğaz mı vardı. İki kıtayı mı birleştiriyordu İstanbul'da mıydı Yoksa Malabadi Köprüsü'nün yan yola bakan yüzü müydü anlamadım. Ne tanıtımdı ama .. 

Merkez Hata Kurulu 

Sayın Kemal Ulusu duymasın .. Açar valla davayı... Açar ve kazanır yine. 
Niye Çünkü Kemal Belgin usta, tam iki haftadır Şeref Tribünü programında son MHK'nin FIFA kriterlerine aykırı olduğunu belgesiyle anlatıyor. 
Ne yanıt veren var, ne araştıran. 
Tipik bir MHK sendromu yaşanıyor kulak üstüne yatarak. 
Ta ki, Kemal Ulusu çıkacak, mahkeme kapısına dayanacak... Hukuki ciddiyetsizliğimizi belgelendirecek. O zaman yine bir telaş o zaman aklımız başımıza gelecek. 
23 Temmuz 2001 tarihli sirkülerin 4. maddesinde, MHK başkan ve üyelerinin kulüplerle ilgili olmamaları koşulu bulunuyor. Gazetelerde bizim MHK Başkanımız'ın fotoğrafı Genel Kurul'da İlhan Cavcav'la birlikte İstiklal Marşı söylüyor. 
Yani Galatasaraylı olduğunu açıklayarak sahtek rlık tan kurtulan sayın Ufuk Özerten bu kez Gençlerbirliği genel kurul üyeliği ve profesyonel yöneticilikleri nedeniyle FIFA kurallarına aykırı bir tercih olarak gözüküyor. 
Bizden bu kadar. Gerisi Kemal Ulusu'ya havale. 



</TEXT>
</DOC>
