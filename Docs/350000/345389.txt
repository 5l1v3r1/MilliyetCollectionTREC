<DOC>
<DOCNO> 345389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo09.html </URL>
<DATE> 2005/05/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trabzonspor'a 10 milyon dolarlık gelir şansı... 
</HEADLINE>
<TEXT>

     Trabzonspor’un ligi ikinci sırada bitirerek Avrupa Şampiyonlar Ligi’ne katılma hakkı elde etmesi ve ön eleme turlarını da geçmesi halinde ilk etapta 10 milyon dolarlık bir gelir sağlayacağı bildirildi. 
     Kulüp genel müdürü Burak Gürdal, AA muhabirine, geçen yıl Avrupa Şampiyonlar Ligi’ne giren takımlara 7,5 milyon dolar ödendiğini belirterek, "Bunun yanında stat gelirleri ve naklen yayın gelirleri olmak üzere ilk etapta Türk kulüplerine 10 milyon dolarlık bir gelir sağlanıyor" dedi. 
     Avrupa Şampiyonlar Ligi’nde alınacak sonuçlara göre 10 milyon doların üzerinde gelir sağlanabileceğini ifade eden Gürdal, bu gelirin artışında naklen yayın gelirleri, ligde alınacak puanlar ve reklamların etkili olacağını kaydetti. 
     Trabzonspor’un ligi ikinci sırada bitirerek Avrupa Şampiyonlar Ligi’ne katılması halinde 2 ön eleme turu oynayacağını kaydeden Gürdal, "Milan-Liverpool arasında yapılacak Avrupa Şampiyonlar Ligi Final maçının sonucu ligi ikinci sırada bitiren takımı etkilemeyecek. 
     Eğer ligi ikinci bitirirsek 2 ön eleme turu oynayacağız. Bu ön eleme turunda ise bir rakam vermek zor. Ama tahmini olarak 1 ile 2 milyon dolar arasında bir gelir beklenmektedir" diye konuştu. 
     
</TEXT>
</DOC>
