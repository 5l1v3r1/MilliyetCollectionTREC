<DOC>
<DOCNO> 335801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/yazar/guclu.html </URL>
<DATE> 2005/04/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kızlar niye okula gidemiyor 
</HEADLINE>
<TEXT>


Türkiye'de okuma yazma bilmeyen sayısı 7.5 milyon. Üstelik giderek de artıyor. Oysa her yıl, yüzlerce okuma yazma kampanyası düzenleniyor... 
Sivil toplum örgütlerinin düzenlediği kampanyaların yanı sıra devlet destekli kampanyalar da var. Örneğin Çankaya destekli Ulusal Eğitime Destek Kampanyası. Örneğin hükümet ve UNICEF destekli Haydi Kızlar Okula kampanyası. 
Milliyet, sosyal sorumluluk çerçevesinde, bu utanç tablosuna bir kez daha dikkat çekiyor. Kızlarımızın içerisinde bulundukları vahim durumu gözler önüne seriyor. En büyük kampanyayı başlatıyor. Aslında eksik olan da buydu. 
Pek çok alanda olduğu gibi bu konuda da devekuşu politikası izliyoruz. Kafamızı kuma gömüp gerçekleri görmezlikten geliyoruz. Ama artık buna dur demenin zamanı geldi. AB'ye aday bir Türkiye, bu utanç tablosundan artık kurtulmalı. Bunun için de doğru tespit ve doğru tedavi yöntemleri uygulamak gerekiyor. En önemlisi de doğru bir yol haritası ve güvenilir projeler. Bu yapılsın, gerisi gelecektir... 

Önce nüfusa kayıt 
Okula giden öğrenci sayımız 18 milyon, okuma çağındakiler ise 25 milyon. Aslında bu konudaki istatistiklerin hiçbiri gerçeği yansıtmıyor. Çünkü nüfusa kayıtlı olmayan vatandaşlarımızın sayısı öylesine çok ki .. 
Bazı bölgelerde erkeklerden pek çoğu, okula ya da askere giderken nüfus cüzdanı çıkarıyor. Okula gidemeyen, resmi nik hla evlenemeyen kızlarımız ise, bazen iki üç kuşak sonra nüfus cüzdanına sahip olabiliyor. 
Geçenlerde Diyarbakır'da çok çarpıcı bir örnekle karşılaştık. Haydi Kızlar Okula kampanyasına katılan kızlardan birçoğunun nüfus cüzdanı yoktu. Ancak kursa başladıklarında çıkarabildiler. Yoksa ekonomik destekten yararlanamayacak ve sertifika alamayacaklardı... 
İşte bu yüzden doğan her bebeğin, en geç birkaç ay içerisinde nüfusa kaydedilmesi gerekiyor. Yoksa okuma yaşı gelenleri okula gönderemediğimiz sürece, aradan 20 yıl da geçse bu sorunu kökten çözemeyiz 

8 yıl, 13 yıla çıksın 
8 yıllık temel eğitim, hiç zaman geçirilmeden 13 yıla çıkarılmalı ve sil baştan yeniden düzenlenmelidir. 
Okuma yazma bilmeyen kız sayımızın, onca kampanyaya rağmen azalmamasının en önemli nedenlerinden biri de köy okullarının kapanmasıdır. 
Temel eğitimin 8 yıla çıkmasından sonra 20 bine yakın köy okulu kapandı. Milyonlarca çocuğumuz okul yüzü göremezken, yeni okullar için kaynak bulunamazken, binlerce köy okulu harabeye dönüştü. 
Temel eğitimin 13 yıla çıkmasıyla birlikte eğitim ve okul yapılanması yeniden masaya yatırılmalıdır. Okul öncesi eğitim dahil ilk 3-4 yıl köylerde, sonrası da yatılı ya da pansiyonlu okullarda gerçekleştirilmelidir. 
Taşımalı eğitim iflas etti. Önceki bakanlar gibi Çelik de taşımalı eğitimin kırsaldaki öğrencilerin sorunlarına çare olmadığı görüşünde. O halde neden h l ısrar ediliyor Türk eğitim sisteminin en büyük zaaflarından biri de tek tip teorik eğitim. İstanbul'da koleje hazırlananla Şırnak'ta köyünden çıkmayacak olana aynı müfredatı dayatması .. 
Örneğin, tarlasında çalışacak ya da evinin hanımı olacaklara, kurbağanın kan dolaşımını, rüyasında dahi göremeyeceği dağların, denizlerin, kentlerin bilgileri öğretileceğine, hayata dönük bilgiler verilebilir. Eğitimine devam etmek isteyenlerin elbette önü açık olur. Gerekiyorsa takviye dersler alır. Ama artık koleje ya da üniversiteye gidecek ile hayata atılacak olanlara tek tip eğitim anlayışından vazgeçirmeliyiz. Üç beş temel ders dışında, tek tip müfredata artık son verilmeli. 
Amaç öğrencileri okula çekmekse, çekilir. Bunun da dayatmayla olmayacağı fazlasıyla görüldü. 
Özetin özeti Haydi Türkiye, gelin bu utançtan hep birlikte kurtulalım. 



</TEXT>
</DOC>
