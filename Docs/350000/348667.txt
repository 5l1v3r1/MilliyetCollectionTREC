<DOC>
<DOCNO> 348667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo44.html </URL>
<DATE> 2005/06/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gürsoy Eski başkanların yemeği, basın şovuna dönüştürüldü... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, dün aralarında eski başkanlar Faruk Süren ve Mehmet Cansun ile teknik direktör Fatih Terim'in yer aldığı grubun yemeğinin, basın şovuna dönüştürüldüğünü savundu. 
     Ergun Gürsoy, Nişantaşı Şamdan'da eski başkanlardan Faruk Süren ve Mehmet Cansun, eski yöneticiler Ali Dürüst, Burak Elmas ve Atilla Donat ile teknik direktör Fatih Terim'in katıldığı yemekle ilgili olarak, ''Galatasaraylıların sık sık biraraya gelmelerinde ve yemek yemelerinde tabii ki fayda var. Hepsi Galatasaray'a hizmet etmiş insanlar. Ama basın şovuna dönüştürülmesini hoş karşılamadım'' dedi. 
     Yemeğin medya mensuplarına haber verilerek şova dönüştürüldüğünü söyleyen Gürsoy, ''Bunu doğru bulmuyorum'' derken, yapılan açıklamalardaki eleştiriler için de, ''Kulüp yönetiminin başarı değerlendirmesini kamuoyunun takdirine bırakıyorum. Bazı arkadaşlarımız bugün bizim yaptıklarımızı zamanında yapmadıkları için kulüp olarak mali ve sportif açıdan bu durumdayız'' diye konuştu. 
     Ayrıca, sarı-kırmızılı takımın başına getirilen Eric Gerets için ise Gürsoy, ''Bir kaç antrenörle görüşmemiz vardı ve yönetim olarak Gerets'de karar kıldık. Biz hocalarımızla 4-5 yıl gibi uzun süre çalışmak isteriz ama sportif başarılar olsa bile başka konularda yaşanan anlaşmazlıklar bu isteğimizi kırabiliyor. Gerets başarılı ve çalışkan bir hoca. Gelmesinden memnunuz'' şeklinde konuştu. 
     
</TEXT>
</DOC>
