<DOC>
<DOCNO> 332501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun58.html </URL>
<DATE> 2005/04/12/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Lübnan'daki Suriye askerlerinin sayısı 4 bine düştü 
</HEADLINE>
<TEXT>

     Lübnan'daki Suriye askerlerinin sayısının 4 bine düştüğü, kalan askerlerin de 10 gün içinde çekilmesinin beklendiği bildirildi. 
     Lübnan Savunma Bakanı Abdurrahim Murad, Associated Press haber ajansına yaptığı açıklamada, Lübnan'daki Suriye askerlerinin sayısının en düşük seviyesine indiğini belirterek, kalanların da tahminine göre bir hafta ya da 10 gün içinde çekileceğini söyledi. 
     Şam yönetimi, 14 Şubat'ta eski Lübnan Başbakanı Refik Hariri'nin öldürülmesinden sonra Lübnan ve uluslararası toplumdan gelen baskılar üzerine askerlerini tamamen çekme kararı almış ve uygulamaya koymuştu. 
     Suriye Devlet Başkanı Beşşar Esad, BM'nin baskısı üzerine 30 Nisan'a kadar Lübnan'daki askerlerini tamamen çekme kararı almıştı. 
     Çekilme sürecinin başlamasından önce Lübnan'da en az 14 bin Suriye askerinin olduğu bildiriliyordu. 
     
</TEXT>
</DOC>
