<DOC>
<DOCNO> 309902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko41.html </URL>
<DATE> 2005/01/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bayramda kartla 304 milyon YTL harcandı... 
</HEADLINE>
<TEXT>

     Türkiye'de 5 günlük Kurban Bayramı süresince kredi ve banka kartlarıyla 304 milyon 451 bin 392 YTL'lik harcama yapıldı. 
     Bankalararası Kart Merkezi BKM , kartlı ödeme sistemlerine ilişkin olarak Kurban Bayramında yapılan harcamalara ait verileri açıkladı. 
     Açıklamada, 19-23 Ocak tarihleri arasındaki 5 günlük bayram tatili süresince kredi kartları ile yapılan 6 milyon 892 bin 93 adet işlemin takasının, 304 milyon 451 bin 392 YTL olarak gerçekleştiği bildirildi. 
     Kurban bayramında en çok alışverişin yapıldığı gün, 19 Ocak arife günü oldu. 
     Bayram tatili süresince en çok işlem marketlerde yapıldı. 
     Geçen yılın bayram alışverişlerinde yüzde 37,43 pay alan market alışverişlerinin bu yılki bayram alışverişindeki payı, yüzde 32.6 olarak gerçekleşti. 
     İşlem adedi bazında market alışverişlerini, yüzde 19,99'la benzin istasyonları, yüzde 17.45 ile gıda ve yiyecek sektörü, yüzde 6,46 ile giyim ve aksesuar sektörü izledi. 
     İşlem adedi toplamında gerçekleşen alışveriş tutarlarında ise birinciliği benzin istasyonları aldı. 
     Açıklanan BKM verilerine göre, Türk halkı bayram süresince benzin istasyonlarında 74 milyon 157 bin 322 YTL, market ve alışveriş merkezlerinde 70 milyon 486 bin 644 YTL, giyim ve aksesuar mağazalarında 21 milyon 451 bin 957 YTL, çeşitli gıda sektöründe 20 milyon 711 bin 965 YTL, yiyecek sektöründe ise 20 milyon 438 bin 691 YTL harcadı. 
     
</TEXT>
</DOC>
