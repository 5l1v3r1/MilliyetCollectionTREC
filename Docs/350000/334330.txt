<DOC>
<DOCNO> 334330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/spo01.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamurunda var 
</HEADLINE>
<TEXT>


Daniel Pancu, futbola file bekçisi olarak başladı. Ancak kale önündeki çalımları hocalarını hep kızdırdı. Antrenörü Dimitru Romila, gol yeteneğini keşfedip, kendisini forvet yaptı 

BÜNYAMİN OSMAN 


Cordoba'nın kırmızı kart görmesi sonrasında 18 dakika kaleye geçen ve iyi kurtarışlar yapan Daniel Pancu, futbola kaleci olarak başladığını söyledi. Ailesi tarafından 9 yaşında Poli Iaşi takımının alt yapısına götürülen Siyah - Beyazlı oyuncudan ilk hocası Curt Gross kaleci olmasını istedi. 
4-5 ay idmanlara kaleci olarak giden minik Daniel, görev aldığı süre içerisinde hocalarını hep çıldırtmış Çünkü kale önünde sürekli çalım atıp, kaleciliğin gereklerini yerine getirmiyormuş. 
Daha sonra yıldız takım teknik direktörü Dimitru Romila, zarif çalımlarını ve ondaki gol atma dürtüsünü hissedince, "Senin kalede ne işin var" diyerek tutup, kendisini hem de bir üst grupta forvet olarak görevlendirdi. Buradaki başarı da Pancu'nun önünü açtı. 
Daha önce bir dostluk maçında da aynı şekilde kaleye geçtiğini hatırlatan Rumen oyuncu, "Ama o zaman bir gol yemiştim" dedi. Tümer de arkadaşını övüp, "O bu gece dünyanın en iyi kalecisiydi" diyerek espri yaptı. 
Futbol Şube Sorumlusu Kıvanç Oktay da Pancu'yu sezon sonunda göndermek gibi bir düşüncelerinin bulunmadığını belirterek, "Zaten çok yetenekli, iyi bir futbolcumuz" ifadesini kullandı. 

Bedeli 10 bin dolar 

Fenerbahçe karşısında kırmızı kart görerek takımını 10 kişi bırakan kaleci Oscar Cordoba, penaltı kararını protesto etti ama başına dert açtı. Siyah-Beyazlı file bekçisine 10 bin dolar ceza verileceği belirtildi. Kolombiyalı file bekçisi, "Protesto ettim, çünkü penaltı olduğuna inanmıyorum. Hakem o kararı vermiş olabilir, ama ben Tuncay'a dokunmadım bile" diye konuştu. Pancu'nun kaleciliğini de değerlendiren Cordoba, "Sanırım sözleşmem bitince benimle bir daha konuşmazlar" diye takıldı. 

Raconu Kaptan Tayfur kesti 

Maç sonrasında soyunma odasına giden Beşiktaş Başkanı Yıldırım Demirören ve yöneticiler, önce futbolcuları kutladı, ardından da "Primi Kaptan belirleyecek" diyerek işi Tayfur'a bıraktı. Siyah - Beyazlı ekibin Menajer - Kaptanı da, yönetimin gitmesinin ardından primin 25'er bin dolar olduğunu açıkladı. Stat sonrasında yönetim - futbolcu ve taraftar, Ümraniye Tesisleri'nde bir araya gelerek zaferi kutladı. 

Çağdaş Atan hastanelik oldu 

Fenerbahçe'nin kazandığı penaltı pozisyonunda göğsüne dirsek darbesi alan Çağdaş, maçın ardından hastaneye kaldırıldı. Kaburgalarında çatlak olabileceği şüphesiyle MR'ı çekilen oyuncunun ilk bulgularında kötü bir duruma rastlanmadı. Ancak sağlık heyeti, bugün bir kontrol daha yapacak. Öte yandan Koray ile Ahmed Hassan da doping kontrolünden geçti. 

Beşiktaş'ta bayram var 

Beşiktaşlı yönetici ve futbolcular dev maç sonrası zafer sevinciyle adeta havalara uçtu. İşte Siyah - Beyazlılar'ın görüşleri... 
Asbaşkan Kıvanç Oktay "Tarihe geçecek bir maç oynadık. Futbolcularımızın yaşattığı galibiyet, şampiyonlukla eşdeğerdi. Kalecisiz olarak 8 dakikalık uzatmada, bu sahada Fenerbahçe'yi yendik. Rıza hocayı ve takımı kutluyorum. Oyuncularımız, hocalarına, yönetimlerine karşı görevlerini yaptılar. Bugüne kadar çok eleştirildiler. Maçtan sonra soyunma odasının içi gerçekten bayram yeri gibiydi." 
İkinci Başkan Murat Aksu "Yanlış verilen penaltıya rağmen Fenerbahçe'ye karşı tarihi bir galibiyet aldık. Bunun da temelinde takımın bu derbiye iyi motive olması ve inanması yatıyor. Bu takımla ne kadar gurur duysak azdır." 
Tümer "İnanılmaz bir maç oldu. Kazanma ruhumuzu, arzumuzu sahaya koyduk ve istediğimizi aldık. Zaferi heyecanlı olduğu için bizimle toplantı yapamayan Başkan Yıldırım Demirören ve Kıvanç Oktay'a hediye ediyoruz." 
Carew "Muhteşem bir maçtı. Belki de Türkiye tarihindeki en önemli maçlardan biriydi. Ben her zaman maçlara gol atacağımı hissederek çıkarım. Soyunma odasında hepimiz Pancu'yu kutladık. Muhteşem kalecilik yaptı. Sahada tam bir takım olduk." 
A. Hassan "Maç boyunca çok iyi mücadele ettik. Presle rakibi sürekli hataya zorladık ve bunun neticesinde 4 tane gol attık." 
Mustafa Doğan "Son yıllardaki en zevkli maçtı. Fenerbahçe'de de oynarken Gaziantep'le 4-3 biten bir maç oynamıştık. Bileğimizin hakkıyla kazandık." 
Ali Güneş "Uzun süre kalecisiz oynamamıza rağmen kazandık. Fenerbahçe taraftarına teşekkür etmek istiyorum. Alkışlayarak çok büyük bir centilmenlik örneği gösterdiler." 


</TEXT>
</DOC>
