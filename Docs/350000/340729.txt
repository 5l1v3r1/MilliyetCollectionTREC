<DOC>
<DOCNO> 340729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur12.html </URL>
<DATE> 2005/05/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erbil’deki 21 yaralı Türkiye’ye getiriliyor 
</HEADLINE>
<TEXT>

     İSTANBUL DHA 

      IRAK’ın kuzeyinde Erbil’de 4 Mayıs’ta yaklaşık 60 kişinin ölümüyle sonuçlanan intihar saldırısında yaralanan 21 Iraklının refakatçileriyle birlikte tedavi için bugün özel bir uçakla Erbil’den Türkiye’ye getirileceği bildirildi. 
     Dışişleri Bakanlığı’ndan yapılan açıklamada, terör saldırısı sonrasında Dışişleri Bakanı ve Başbakan Yardımcısı Abdullah Gül’ün Irak Kürdistan Demokratik Partisi lideri Mesud Barzani’ye geçmiş olsun dileklerini ilettiği ve ihtiyaç duyulması halinde yaralı Iraklılardan bir bölümünün tedavi için Türkiye’ye getirtilebileceğini bildirdiği hatırlatıldı. Açıklamada 21 yaralının Türkiye’de tedavi edilme talebinin karşı taraftan geldiği belirtilerek, şöyle denildi 
     "Türkiye’nin dost ve kardeş Irak halkına ve hükümetine mümkün olan her alanda yardım elini uzatmaya hazır olduğu esasen bilinen bir husustur. Menfur saldırıda yaralanan Iraklı kardeşlerimizden bir bölümünün tedavilerinin ülkemizde gerçekleştirilmesi bu anlayışımızın doğal bir sonucu olup, Türkiye’nin zor günlerinde Iraklıların yanında olma kararlılığını göstermektedir. Komşumuz Irak’ın bir an evvel güvenlik ve istikrara kavuşarak, birlik, bütünlük ve huzur içerisinde uluslararası toplum içindeki yerini almasını temenni ediyoruz." 
     
</TEXT>
</DOC>
