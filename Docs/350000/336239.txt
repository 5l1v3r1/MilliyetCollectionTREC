<DOC>
<DOCNO> 336239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo29.html </URL>
<DATE> 2005/04/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Beşiktaş potada Ülkerspor'u devirdi 82-70 
</HEADLINE>
<TEXT>

     Salon Abdi İpekçi. 
     Hakemler Ufuk Akyüz xx, Rıdvan Ekmekçi xx, Serkan Emlek xx. 
     Ülkerspor Kerem Tunçeri xx 11, Serkan x 6, Stombergas xx 12, Kerem Gönlüm xxx 15, Fatih xx 6, Zukauskas xx 10, Praskevicius x 3, Vukçeviç xx 5, Ersan x 2. 
     Beşiktaş El Amin xxxx 32, Bekir x, Haluk xxx 15, Nedim xx 4, Varda xxx 21, Erkan x 3, Ellis xx 3, Tolga x 2, Maher x 2, Murat x. 
     1. Periyot 20-16. 
     Devre 38-33 Beşiktaş lehine . 
     3. Periyot 49-49. 
     Türkiye Basketbol Ligi'nde Beşiktaş, güçlü rakibi Ülkerspor'u 82-70 yendi. 
     Karşılaşmaya iyi başlayan Ülkerspor, Kerem Gönlüm ve Fatih'in basketleriyle 6. dakikayı 14-2 önde geçti. Bu dakikadan sonra toparlanan Beşiktaş, Varda ve Erkan'ın 3 sayılık basketleriyle farkı azalttı ve ilk periyot Ülkerspor'un 20-16 üstünlüğüyle tamamlandı. 
     2. periyota hızlı başlayan Beşiktaş, 15. dakikada Varda'nın faul atışlarından bulduğu basketlerle 27-26 öne geçti. Bu dakikadan sonra Ülkerspor 3 dakika sayı atamayınca, 7-0'lık seri yakalayan siyah-beyazlılar, 18. dakikada farkı 8 sayıya çıkardı ve devreyi 38-33 önde kapadı. 
     Maçın 3. periyodunda 25. dakikada Kerem Gönlüm'ün basketiyle 44-42 yeniden üstünlüğü ele geçiren Ülkerspor karşısında Beşiktaş, Haluk'un skorer oynuyla rakibinin farkı açmasına izin vermedi. Siyah-beyazlılar, Haluk'un basketiyle 3. periyotu 49-49 berabere tamamladı. 
     Son periyodun ilk 3 dakikasında sayı atamayan Ülkerspor karşısında Beşiktaş, 33. dakikada 11 sayılık farka 60-49 ulaştı. Siyah-beyazlılar bu periyotta 19 sayı atan El Amin'in arka arkaya attığı basketlerle 34. dakika içinde farkı 18 sayıya 70-52 çıkardı. Ülkerspor'un farkı kapatma çabalarına yine El Amin'in basketleriyle engel olan Beşiktaş, karşılaşmadan 82-70 galip ayrıldı. 
     Karşılaşmanın son dakikalarında pota altında bir pozisyonda Tolga, Kerem Gönlüm'ün ayağına basınca Ülkersporlu oyuncu sakatlandı. Arkadaşlarının omuzlarına dayanarak soyunma odasına götürülen Kerem'in durumunun daha sonra netlik kazanacağı bildirildi. 
     Bu arada iki takım oyuncuları karşılaşma öncesi Ülkerspor'un minik oyuncularıyla birlikte "23 Nisan Ulusal Egemenlik ve Çocuk Bayramı Kutlu Olsun" yazılı pankartla çıktı. 
     
</TEXT>
</DOC>
