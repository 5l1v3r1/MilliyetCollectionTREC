<DOC>
<DOCNO> 346057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy10.html </URL>
<DATE> 2005/05/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Başmüzakereci Babacan'ı bekleyen konular... 
</HEADLINE>
<TEXT>

     Mustafa Seven AA 

Başmüzakereciliğe getirilen Devlet Bakanı Ali Babacan, AB ile müzakerelerde, dört grupta, 22 konu başlığı altındaki müzakere konularını yürütecek. 
     A.A muhabirinin derlediği bilgiye göre, en kolay konu başlıkları, "sanayi, eğitim, kobi, istatistik, bilim ve araştırma politikaları" gibi başlıklardan oluşurken, Türkiye’nin de bu konu başlıklarıyla müzakerelere başlayabileceği belirtiliyor. 
     "Balıkçılık, ekonomik ve parasal birlik, telekomünikasyon ve bilgi teknolojileri, tüketiciyi koruma ve tüketici sağlığı, gümrük birliği, dış ekonomik ilişkiler, ortak dış ve güvenlik politikaları, mali kontrol, kültür ve görsel-işitsel politikalar" ise ikinci derecede kolay müzakere başlıkları olarak kabul ediliyor. 
     "Malların serbest dolaşımı, hizmetlerin serbest dolaşımı, şirketler hukuku, rekabet, ulaştırma, vergilendirme, enerji, istihdam ve sosyal politika" konu başlıkları ise nispeten zor müzakere başlıklarını oluşturuyor. 
     
     EN ZOR MÜZAKERE KONUSU TARIM 
     "Tarım, çevre, adalet ve içişleri, kişilerin serbest dolaşımı, finansman ve bütçe, kurumlar" en zor konu başlıkları içinde yer alıyorlar. 
     Söz konusu konu başlıkları arasında, AB bütçesinin yüzde 80’ini oluşturan tarım ve bölgesel politikalar, ayrıca adayların net katkılarını ve alacakları yardımları da kapsayan bütçe düzenlemeleri yer alıyor. 
     Müzakere süreci daha başlamadan mevcut kurumsal yapılarını AB mevzuatının öngördüğü şekilde yeniden yapılandırmış, müzakereleri yürütecek ekiplerin en verimli biçimde çalışmasını sağlayacak altyapıyı hazırlamış olmak, müzakerelerde başarı açısından önem taşıyor. 
     
     MÜZAKERELERDE BAŞARININ ANAHTARI "EKİP"... 
     Müzakerelerde başarının anahtarının, müzakere sürecini götürecek "ekip" olduğu belirtiliyor. 
     Müzakere sürecine ilişkin atılması gereken önemli diğer bir adımın, müzakereleri başarılı götürecek bir kurumsal yapılanmanın yanı sıra, müzakerenin teknik dosyalarına hakim, sektörlerin nabzını tutabilecek, AB’nin çalışma usullerinde deneyimli ekiplerin oluşturulması ve tüm bu faktörler göz önünde bulundurularak idari kadroların güçlendirilmesi olarak gösteriliyor. 
     Müzakere konu başlıklarının önemli bir kısmını ise ekonomi ağırlıklı teknik konular oluşturuyor 
     
     TÜRKİYE’NİN MÜZAKERE KONULARI... 
     Bu arada Türkiye’nin müzakere sıralamasında ise ’kolay olan müzakere başlıklarından başlama’ prensibi çerçevesinde, "gümrük birliği, malların serbest dolaşımı, devlet yardımları hariç olmak üzere rekabet, bilim ve araştırma-geliştirme, KOBİ’ler, tüketicilerin korunması, sanayi politikası ve eğitim" başlıklarının öncelikle yer alabileceği belirtiliyor. 
     Edinilen bilgiye göre, AB Komisyonuyla da görüş birliğine varılması halinde, 3 Ekim öncesinde, en kolay olan müzakere konusunda müzakere hazırlıkları başlatılabilecek. 
     
     MÜZAKERELER İÇİN YAPILANMA TECRÜBELERİ 
     Öte yandan AB, geçmiş müzakerelerde, hazırlık sürecindeki aday ülkeleri tek tip bir idari yapılanmaya yönlendirmezken, her ülkede müzakere sürecinden ve koordinasyondan sorumlu geniş yetkilerle donatılmış bir kurum oluşturuldu. 
     AB’ye sunulacak müzakere taslakları ilgili bakanlıklar ya da müzakere sürecinden sorumlu kurum bünyesinde oluşturulan çalışma grupları tarafından hazırlandı. 
     Müzakereleri yürütmek üzere müzakere heyeti ve bir müzakere heyet başkanı belirlendi. 
     Müzakere heyetinde konu başlığına göre ilgili bakanlık ve kurum temsilcileri yer alırken, genel olarak tüm müzakerelerde bir Dışişleri Bakanlığı üst düzey yetkilisi ile aday ülkenin AB nezdindeki temsilcisi bulunuyor. 
     Her ülkenin Milli Meclisi’nde AB işlerinden sorumlu bir komisyon oluşturuldu. 
     Müzakere hazırlık sürecinde bazı aday ülkelerde sivil toplum kuruluşları ve meslek örgütlerinin görüşlerine başvurulurken, bazı aday ülkelerde ise sivil toplum kuruluşu temsilcileri, doğrudan oluşturulan idari yapı içinde daimi üye olarak yer aldılar. 
     
     BAKANLIKLARIN YAPMASI GEREKENLER... 
     Ayrıca AB Komisyonu kaynaklarına göre, Başmüzakereci’nin belirlenmesi kadar önemli bir diğer konu da, bakanlıkların müzakere listelerini belirlemeleri. 
     Komisyon yetkilileri, bakanlıklardan müzakere heyetine girecek isimlerin belirlenmesinin Türkiye’ye zaman kazandıracağını vurguluyorlar. 
     Bakanlıkların, müzakere heyetleri içinde yer alacak uzman kadroların henüz belirlemediğine dikkati çeken kaynaklar, böyle bir çalışmanın, Türkiye’ye zaman kazandırabileceğini işaret ediyorlar. 
     Komisyon kaynakları, müzakere konularının yüzde 70-80’inin ekonomi ağırlıklı olduğunu belirtirken, bu alandaki yapılanmanın da önemli olduğuna vurgu yapıyorlar. 
     
</TEXT>
</DOC>
