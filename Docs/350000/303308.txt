<DOC>
<DOCNO> 303308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun20.html </URL>
<DATE> 2005/01/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yardımlar çığ gibi büyüyor, AB'den yarım milyar euro 
</HEADLINE>
<TEXT>

     Güney Asya'yı 26 Aralık'ta vuran deprem ve tsunami felaketinin ardından, AB'nin bölgeye yapacağı yardımın yarım milyar euroya yaklaştığı bildirildi. İngiliz vatandaşlarının topladığı yardım miktarı ise her geçen gün artıyor, son rakam 107.8 milyon euro. 
     Avrupa Komisyonu'ndan yapılan açıklamada, yardım miktarının şu anda 436 milyon euro olduğu, miktarın gerek duyulduğu takdirde artırılabileceği ifade edildi. 
     İngiliz vatandaşlarının topladığı yardım miktarının her geçen gün arttığı ve 107.8 milyon euroya ulaştığı bildirildi. 
     Felaketler için kurulan acil yardım komitesi DEC'in açıklamasına göre, halk arasında bugüne kadar 107.8 milyon euro toplandı. 
     Hükümet adına Dışişleri Bakanı Jack Straw, dün İngiltere'nin söz verdiği 74.5 milyon euroluk yardımı gerekirse artırmaya hazır olduğunu belirtmişti. 
     
     ABD'DE HERKES SEFERBER... 

     ABD'de eski başkanlar, rock yıldızlarının yer aldığı Güney Asya'daki felaketzedelere yardım seferberliğine aralarında sörfçülerin de bulunduğu birçok kişi ve kuruluş katıldı. 
     California'nın batısındaki Encinitas'da kurulu SurfAid International derneği üyelerine web sitesi aracılığıyla çağrıda bulunarak, Endonezya'nın Nias adasında dünya sörfçüleri için inşa ettirdikleri, ancak deniz baskınında zarar gören projelerinin finansmanı için ellerini ceplerine atmalarını istedi. 
     New York'ta yerel okullara destek derneği ''Do Something'' de, genç Amerikalıların küçük felaketzedelere yardım edebilmelerini sağlamak için girişim başlattı. 
     Bu derneğin toplayacağı yardım bölgede okulların yeniden inşası, gıda satın alınması ve ihtiyaç sahibi çocuklar için kullanılacak. 
     The Wall Street Journal gazetesinde yer alan bir haberde de, Londra-Chicago seferini yapan British Airways uçağında hostes ve uçuş görevlilerinin gösterilmekte olan filmi yarıda keserek felaketzedeler için yardım topladıkları belirtildi. 
     Amerikan finansman kuruluşu Prudential, bölgeye bir milyon dolar nakdi yardımda bulunacağını, Amazon.com da şu ana kadar 13,2 milyon dolar topladığını açıkladı. 
     ABD'de tanınmamış yardımseverler de harekete geçti. ''www.writerscafe.net'' adresinde şiirlerini yayınlayan Kevin McDonald, AmeriCares insani yardım kuruluşuna devredilmek üzere şimdiye 8524 dolar topladığını bildirdi. 
     ABD'de dün itibariyle küçük ve büyük toplanan ve Amerikan Kızılhaç Teşkilatı'na teslim edilen yardım miktarı 79,2 milyon dolara ulaştı. 
     
     KORE'DEN 50 MİLYON DOLAR 

     Güney Kore, felaket bölgelerine yapacağı yardımın miktarını 50 milyon dolara yükseltme kararı aldı. 
     Yetkililer, ilk etapta 5 milyon dolar verileceğini, geri kalan miktarın da 3 yıllık bir süre içinde teslim edileceğini söylediler. 
     Yardımın, tekrar yapılanma çalışmalarında katkıda bulunulması amacıyla yapılacağı kaydedildi. 
     
     ALCATEL'DEN 1 MİLYON DOLAR 

     Fransız telekomünikasyon şirketi Alacatel de Güney Asya ülkelerinde bulunan şubelerine destek ve zarar gören iletişim şebekesinin bir an önce faaliyete geçirilmesi için bir milyon dolar yardım yapacağını açıkladı. 
     
     OLAĞANÜSTÜ TOPLANTI 

     Öte yandan, AB Konseyi, Güney Asya'daki deprem ve tsunami felaketi konusunu görüşmek üzere 7 Ocak'ta olağanüstü toplantı yapacak. 
     AB Dönem Başkanı Lüksemburg'un başkanlığında, dışişleri ve sağlık bakanları ile uluslararası yardım ve işbirliğinden sorumlu bakanlar düzeyinde toplanacak olan Konsey, felaket bölgesine yapılacak yardımlar konusunu ele alarak son durumu değerlendirecek. 
     Lüksemburg Dışişleri Bakanı Jean Asselborn'un başkanlığında yapılacak toplantıda, AB Komisyonu'nun dış yardımlardan sorumlu üyesi Louis Michel de hazır bulunacak. 
     
     SİGORTA 

     Bu arada, felaketin sigorta şirketlerine maliyetinin 5 ila 10 milyar dolar olduğu kaydedildi. 
     Merkezi İngiltere'nin başkenti Londra'da bulunan Uluslararası Sigortacılar Birliği'nden International Underwriting Association-IUA yapılan açıklamada, felakette zarar gören eşya ve malların çok büyük bir bölümünün sigortasız olmasından dolayı felaketin şirketlere maliyetinin afetin büyüklüğüne oranla çok az olduğu ifade edildi. 
     Açıklamada, ABD'nin Meksika Körfezi'nde 2004'te etkili olan tayfunlardan sonra sigorta şirketlerinin ödemek zorunda kaldığı miktarın bu felakettekinden çok daha fazla olduğuna dikkat çekildi. 
     
</TEXT>
</DOC>
