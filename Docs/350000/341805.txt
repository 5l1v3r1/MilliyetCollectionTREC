<DOC>
<DOCNO> 341805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun19.html </URL>
<DATE> 2005/05/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
THY, İsrail'den Trabzon'a doğrudan uçacak... 
</HEADLINE>
<TEXT>

     Türk Hava Yolları THY , İsrail’den Doğu Karadeniz Bölgesi’ne artan yolcu talebi nedeniyle Tel Aviv-Trabzon arasında, turizm amaçlı doğrudan charter seferleri düzenleme kararı aldı. 
     THY’nin, 9 Haziran’da başlatacağı ve 27 Ekim’e kadar sürecek sezonluk charter seferleri, Trabzon’a, yurtdışından turizm amaçlı düzenlenen ilk doğrudan uçuşlar olacak. 
     THY İsrail Müdürü Atagün Kutluyüksel, THY’nin Avrupa’dan Trabzon’a doğrudan seferleri olduğunu, ancak bu seferlerde yurtdışındaki işçilerin taşındığını, ama bunun turizm amaçlı ilk uçuş olacağını söyledi. 
     İsrail’den Doğu Karadeniz’e giden turistlerin sayısının giderek artması ve son yıllarda bu sayının 5 bin civarına ulaşmasının, THY’yi harekete geçirdiğini belirten Kutluyüksel, doğrudan seferlerin bu rakamı da yükselteceğine inandığını söyledi. 
     "İsrailliler Doğu Karadeniz’i de çok beğeniyor ve seviyor" diye konuşan Kutluyüksel, İsrailli turistlerin bölgede özellikle Çoruh Nehri’nde rafting, Ayder Yaylası’nda cip-safari ve trekinge ilgi duyduklarını da kaydetti. 
     Kutluyüksel, bölgenin İsrailli turistlerin yeni çekim merkezi olmasının nedeninin, doğal güzellikler ve turizm potansiyelinin yanı sıra halkın konukseverliği olduğunu belirtti. 
     THY İsrail Müdürü, seferlerin bölge ekonomisine katkısının da önemli olacağına inandığını ifade etti. 
     İsrail’den her yıl Türkiye’ye 350 bin dolayında turist gidiyor. 
     İsrailli turistlerin gözde tatil mekanları İstanbul, Antalya, Marmaris ve Bodrum. 
     THY’nin yanı sıra özel havacılık şirketleri yaz sezonunda İsrail’den Antalya, Dalaman ve Bodrum’a doğrudan seferler düzenliyor. 
     Bu seferlerin sayısı, bazı günler günde 15’e kadar çıkıyor. 
     
</TEXT>
</DOC>
