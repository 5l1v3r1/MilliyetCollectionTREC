<DOC>
<DOCNO> 335025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo12.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Işık hızıyla 
</HEADLINE>
<TEXT>


MHK'nin atamayla göreve gelmesini öngören, Futbol Federasyonu başkanına yüksek okul şartı getiren 23 maddelik yasa tasarısı yarın Genel Kurul'da oylanacak 

CEMAL ERSEN 


Futbol Federasyonu'nun kuruluş ve görevleri hakkındaki 3813 sayılı yasada önemli değişiklikler içeren yasa teklifi TBMM Milli Eğitim, Kültür, Gençlik ve Spor Komisyonu'nda "jet hızıyla" kabul edildi. Merkez Hakem Kurulu'nun atamayla göreve gelmesini öngören, federasyon başkanına yüksek okul şartı getiren ve görev süresini en fazla iki dönemle sınırlayan, gözetim yetkisi bulunan ilgili bakanın başkanvekili atama yetkisini kaldıran 23 maddelik yasa tasarısı, bir saat içinde kabul edilerek TBMM Genel Kurulu'na sevk edildi. 
Tasarının MHK üye sayısını 5'e indiren maddesi, Bakan Mehmet Ali Şahin'in önerisi üzerine eskisi gibi 9 kişide kaldı. Kurul üyelerinin istifa etmemesi ya da çekilmemesi durumunda yenisinin atanamayacağını öngören düzenlemeye göre federasyon bütçesinin yüzde 2'lik bölümü, MHK'nin eğitim faaliyetlerine tahsis edilecek. Kemal Ulusu'nun Yargıtay'dan seçim iptaline ilişkin aldığı kararın uygulamaya geçmesiyle yaşanacak kaos ortamını da engelleyecek tasarıya göre, 9 kişilik kurulun 7 üyesi eski hakemlerden, ikisi spor alanında en az on yıl deneyimli kişilerden oluşacak. 

Ulusoy'a kapı kapandı 
Tasarının en çok tartışılan maddelerinden biri olan yüksek okul şartı eski federasyon başkanı Haluk Ulusoy'un yeniden aday olma şansını tamamen ortadan kaldırdı. Ayrıca başkanın görev süresinin iki dönemle sınırlandırılması da Ulusoy'un önüne konan ikinci engel oldu. Federasyon başkanının ölümü ya da istifası durumunda başkan vekillerinden birinin ilgili bakan tarafından atanmasına ilişkin yasa maddesi, tekrar seçim yapılması şartıyla ilk başkanvekilinin, yoksa ikincisinin vekalet etmesi şeklinde kabul edildi. 

4 yıl sonra 
Sporda şiddetin önlenmesine dair 5149 sayılı yasada kulüplerin 5 Mayıs 2005 tarihinden itibaren statlarda özel güvenlik birimi bulundurmasıyla ilgili 5. maddesinin uygulama süresi 4 yıl uzatıldı. 
Aynı yasada yapılan düzenleme ile "haklarında idari makamlarca müsabakalara giriş yasağı konan şahısların maç saatini bağlı bulundukları yerin karakolunda geçirmesi" zorunluluğu da getirildi. Uymayanlara 3 aydan bir yıla kadar hapis cezası verilmesi benimsendi. 
Komisyonda gündeme gelen bir diğer değişiklik ise sponsorluk yasasında oldu. Buna göre sponsorlara ulusal ve uluslararası federasyonların hükümlerine aykırı olmamak şartıyla faaliyetin veya tesisin ismi, reklam ve tanıtım hakkı verilebilmesi kabul edildi. Ayrıca Gençlik ve Spor Genel Müdürlüğü'nün özerk federasyonların olimpik olanlarına bütçelerinin yüzde 75'i, olimpik olmayanlara ise yüzde 50'nin yardım olarak verilmesi onaylandı. 
Komisyonda kabul edilen yasa tasarısının yarın TBMM genel kurulunda görüşüleceği, benimsenmesi halinde Cumhurbaşkanı Ahmet Necdet Sezer'in onayına sunulacağı, 15 günlük bekleme süresi gözönüne alındığında ay sonunda yürürlüğe girmesinin hedeflendiği bildirildi. 


</TEXT>
</DOC>
