<DOC>
<DOCNO> 328651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur14.html </URL>
<DATE> 2005/03/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türk Bayrağı'na saldırı... Takım elbiselilerden biri ortaya çıktı 
</HEADLINE>
<TEXT>

     Ali ŞEN MERSİN, DHA 

      MERSİN'DE 20 Mart'ta HADEP'in düzenlediği nevruz mitinginde Türk Bayrağı'nın yere atılıp çiğnenmesi ve yakma girişiminde bulunulması ile ilgili olarak fotoğraflardan teşhis edilen olay yerindeki 2 takım elbiseliden biri olan Z.Ö., kendiliğinden Cumhuriyet Savcılığı'na giderek ifade verdi. Olayda kastı olmadığı anlaşılan Z.Ö. serbest bırakıldı. 
     Z.Ö., Mersin Cumhuriyet Savcılığı'na giden ve okuduğu gazete haberlerinden arandığını öğrendiğini belirterek, fotoğraflardaki kahverengi takım elbiselinin kendisi olduğunu söyledi. Savcılık bunun üzerine Z.Ö. ile ilgili Emniyet Müdürlüğü'nden bilgi istedi. Gelen bilgide, izlenen video bantlara göre olaya olumlu yönde müdahale ettiği ve çocukların elinden bayrağı almaya çalıştığı belirtildiği için, Z.Ö., gördüklerini anlatması ardından salıverildi. 
     Olay sonrası binlerce kare video ve fotoğraftan teşhis edilen biri 18, diğerleri küçük yaştaki 6 çocuğun asıl fail' olarak yakalanıp ifadelerinin alınması sırasında, bayrağı kahve veya lokantadan çıkan birinin kendilerine verdiğine dair sözleri üzerine, aynı fotoğraflara yansıyan ve kışkırtıcı olabileceği üzerinde durulan 2 kişinin kimliğinin belirlenmesi için uzun süre çalışmalar yapılıyordu. Türkiye'yi ayağa kaldıran ve büyük nefret uyandıran Türk Bayrağı'na saldırı olayında çocukları bu eyleme yöneltenler olabileceği, tutuklanan çocukların ailelerinin de "Provokasyoncu yakalansın'' sözleri üzerine, bu iki kişinin durumu olayın düğümü haline geldi. Olayın perde arkasında kim var ' sorusuna yanıt bulabilmek için dikkatler bu iki kişi üzerinde odaklanırken, takım elbiseli ikinci kişinin bulunması için araştırmalar sürüyor. 
     
</TEXT>
</DOC>
