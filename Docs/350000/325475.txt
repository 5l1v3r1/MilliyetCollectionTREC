<DOC>
<DOCNO> 325475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun10.html </URL>
<DATE> 2005/03/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bush, Schiavo'yu 'yaşama bağlamak' için tatilini yarıda kesti... 
</HEADLINE>
<TEXT>

     ABD Kongresi, Florida eyaletinde 15 yıldır bitkisel hayatta olan ve kocasının talebi üzerine alınan mahkeme kararıyla Cuma günü beslenme ünitesi çıkarılan Terri Schiavo 41 adlı kadının yaşamasına olanak sağlanması amacıyla acilen hazırlanan yasayı kabul etti. 
     Yasa, önce Kongre'nin üst kanadı Senato'da oybirliğiyle onaylandı, ardından da alt kanat Temsilciler Meclisi'nde 3 saat süren oturumda 58'e karşı 203 oyla kabul edildi. 
     
     BUSH TATİLİNİ YARIDA KESTİ 

     Zamana karşı yapılan mücadelede Schiavo'nun yaşamasını isteyen ve bu yüzden Texas'taki çiftliğindeki tatilini yarıda keserek Washington'a dönen Başkan George W. Bush'un da yasayı imzaladığı bildirildi. 
     Bu aşamanın ardından, Schiavo'nun kaderine ilişkin kritik karar, federal mahkemenin inisiyatifine bırakılacak. 
     Terri Schiavo, 15 yıl önce geçirdiği rahatsızlığın ardından gördüğü tedavi sürecinde ağır beyin hasarına uğramıştı. Yaşamla bağlantısı boğazına takılan boruyla verilen gıdaya dayanan Terri'nin ölüme terk edilmesi amacıyla kocası Michael Schiavo, uzun süredir mücadele veriyordu. 
     Michael Schiavo, Terri'nin kendisine zamanında ''ben bitkisel hayat benzeri bir yaşam sürdürmek istemem'' dediğini ileri sürerek, vasisi olduğu eşinin beslenme borusunun çekilmesi için Florida eyaleti mahkemesine başvurmuştu. 
     Terri'nin annesi, babası ve kardeşleri ise Michael'in vesayetini kötüye kullandığı gerekçesiyle bu talebe karşı çıkıyordu. Ancak Florida mahkemeleri, çeşitli dava kademelerinin ardından Michael Schiavo'yu haklı gördü ve Terri'nin beslenme borusu, Cuma günü yerel saatle öğlen çıkarıldı. 
     Borunun kısa sürede yeniden takılmaması durumunda, Terri Schiavo, açlık ve susuzluktan ölecek. 
     Terri'nin yakınları, kadına hastalığı sırasında gördüğü yanlış tedaviden dolayı 1 milyon dolar tazminat ödendiğini belirterek, şu anda bir sevgilisi bulunan ve onunla evlenmek isteyen Michael Schiavo'nun, bu 1 milyon dolar mirasa da el koyabilmek amacıyla eşini ölüme terk ettirmeye çalıştığını savunuyor. 
     Cuma günü beslenme borusunun çekilmesiyle birlikte Başkan Bush'un talimatıyla Kongre'deki Cumhuriyetçiler, Terri'nin yaşamını kurtarabilmek üzere olağanüstü yoğun bir çabaya girişti. 
     Florida eyalet mahkemelerinin yetkilerini aşarak Terri'yi ölüme terk ettiğini belirten Cumhuriyetçiler, konunun federal mahkemeye devredilmesini öngören yasa tasarısını hazırladılar. Yasa da Kongre'den geçti. 
     Kongre'deki Demokrat Partili üyelerden bazıları, bunun Kongre'nin yargının işine karışması anlamına geldiğini savunarak, tasarıya karşı çıktı. Bazı Demokratlar ise Terri'nin yaşamının kurtarılması için Cumhuriyetçiler ile işbirliği yaptı. 
     Terri'nin anne-babası, kızlarının komada olmadığını, gülebildiğini ve çevresine tepki verebildiğini belirterek, ölüme terk edilmesinin cinayet olacağını savunuyor. 
     Bush ve Cumhuriyetçiler de aynı fikri paylaşıyor. Bazı Demokratlar ise Terri'nin ''ölme hakkına'' saygı gösterilmesini istiyor. Terri'nin anne-babası ise bunun aslında, Terri'nin kocasının ''eşini öldürme hakkına saygı duyulması'' anlamına geldiğini belirtiyor. 
     Bu aşamadan sonra Terri'nin kaderini belirleyecek federal mahkeme kararı beklenirken, Kongre'de yasanın kabul edilmesinin ardından Terri'nin beslenme borusunun tekrar takılması amaçlanıyor. Bu işlemin birkaç gün daha gecikmesi halinde, Terri'nin yaşamını yitireceği belirtiliyor. 

     
</TEXT>
</DOC>
