<DOC>
<DOCNO> 319418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas12.html </URL>
<DATE> 2005/02/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
E-posta kalemden daha 'keskin' 
</HEADLINE>
<TEXT>

     İNGİLTERE'de yapılan bir araştırma e-postanın gençlerin mektup yazma alışkanlığını öldürdüğünü gösterdi. 
     Connexions Card tarafından yaşları 16-19 arasında değişen 2 bin genç arasında yapılan araştırmaya göre İngiltere'de genç kızların neredeyse yüzde 30'u arkadaşları ya da ailesine kağıt kalem kullanarak mektup yazmamış. Genç erkeklerde ise durum daha da vahim. Erkeklerin yüzde 51'i mektup yazmak için eline hiç kalem almamış. 
     Araştırma gençlerin cep telefonlarına aşırı derecede bağlı olduğunu da gösterdi. Her 10 denekten biri cep telefonundan 5 dakika uzak kaldığında endişeleneceğini söylerken, sadece yüzde 25'i cep telefonsuz bir gün geçirebileceğini ifade etti. 
     Araştırma sonuçlarını değerlendiren Connexions Card yetkilileri, teknolojik cihazların amaçlarını aşarak 'olmazsa olmaz' araçlar haline geldiğini ve gençlerin yaşam tarzları üzerinde büyük etkisi olduğunu söyledi. 
     
</TEXT>
</DOC>
