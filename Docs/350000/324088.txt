<DOC>
<DOCNO> 324088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo14.html </URL>
<DATE> 2005/03/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ç. Rizespor UEFA Kupası'na katılmak zor gözükse de imkansız değil 
</HEADLINE>
<TEXT>

     Birinci Süper Futbol Ligi'nde hafta sonunda deplasmanda Malatyaspor ile karşılaşacak olan Çaykur Rizespor'da, teknik direktör Erdoğan Arıca, UEFA Kupası'na katılma şanslarının zor gözüktüğünü, ancak olanaksız olmadığını söyledi. 
     Erdoğan Arıca, Malatyaspor maçının hazırlıklarını sürdürdüklerini ve takımda morallerin yerinde olduğunu ifade ederek, ''Malatyaspor, maçı sıralamadaki yerimizi kaybetmemek açısından kazanmamız gereken bir maç. Malatya'ya kazanmaya gideceğiz'' dedi. 
     Malatyaspor maçına iyi konsantre olacaklarını belirten Arıca, şunları söyledi 
     ''Gaziantepspor ve Gençlerbirliği gibi takımların konsantre olması çok zor. Çünkü bu yıl hedefleri yok. Bizim hedefimiz ilk olarak yerimizi korumak, daha sonra da 4 büyüklerin ardından Anadolu şampiyonu olmak. İyi konsantre olan ve iyi futbol oynayan fazla puan toplayacaktır. Bu da biz olmak istiyoruz. Bundan sonra kazanmak zorunda olduğumuz maçlara çıkıyoruz. Hedef olarak yerimizi kaybetmemeyi koyduk. Bizim için UEFA Kupası'na katılma hedefi zor gözükse de imkansız değil.'' 
     
</TEXT>
</DOC>
