<DOC>
<DOCNO> 301296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko43.html </URL>
<DATE> 2004/12/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Deprem bölgesindeki 2500 Türk'ten sinyal var 
</HEADLINE>
<TEXT>

     Turkcell, Güney Asya'daki deprem bölgesinde bulunduğunu belirlediği 2 bin 500 abonesini için özel önlemleri hayata geçirerek, bedava kontör ve konuşma süresi sağladı. 
     Turkcell Kurumsal İletişim Bölüm Yöneticisi Zuhal Şeker, AA muhabirine yaptığı açıklamada, depremin ardından Güney Hindistan, Sri Lanka, Maldiv Adaları, Malezya, Tayland, Burma, Endonezya ve Bangladeş'teki abonelerini tespit ettiklerini bildirdi. 
     Şeker, aldıkları sinyaller doğrultusunda 164'ü Hazır Kart ve geri kalanı faturalı hat kullanan olmak üzere 2 bin 500 müşterileri olduğunu belirlediklerini ifade ederek, şunları kaydetti 
     ''Hemen kontörleri bitebilir düşüncesiyle 164 Hazır Kart müşterisine bedava kontör yükleme kararı aldık ve bin kontör gönderdik. Aynı zamanda büyükelçiliğimizin, THY ve önemli olduğuna inandığımız birkaç tane havayolunun da telefon numaralarını geçtik. Bin kontör karşılığında dakika olarak rastlayan bir bedeli de faturalı hat müşterilerimize yansıtacağız.'' Bugün ülke saatlerine göre Tayland'dan başlayarak bütün müşterilerini arayacaklarını belirten Şeker, ''Onlara geçmiş olsun dedikten sonra Türkiye'deki yakınlarına iletmek istediği bir mesaj var mı, onu öğrenip iki tane numaraya iletilmek üzere mesajlarını yakınlarına aktaracağız'' diye konuştu. 
     Şeker, artı bir tedbir olarak düşündükleri çalışma için Turkcell Call Center'dan bir ekibin hazırlandığını da söyledi. 

     
</TEXT>
</DOC>
