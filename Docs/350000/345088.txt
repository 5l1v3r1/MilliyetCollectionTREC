<DOC>
<DOCNO> 345088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo30.html </URL>
<DATE> 2005/05/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çaykur Rizespor, Aykut Kocaman ile anlaşmak istiyor... 
</HEADLINE>
<TEXT>

     Teknik direktör Erdoğan Arıca ile sezon sonunda yolları ayrılacak olan Çaykur Rizespor, teknik direktör sorununu Aykut Kocaman ile anlaşarak çözmek istiyor. 
     Genel sekreter Mustafa Tüylüoğlu, kulüp başkanı Ekrem Cengiz’in teknik direktör Aykut Kocaman ile görüşeceğini belirterek, "Bu görüşmenin ardından teknik direktör konusunun netlik kazanacağını düşünüyoruz. Daha önceki görüşmelerimizde Kocaman bizimle görüşmüş ve transfer etmeyi düşündüğü isimler üzerinde fikir birliğine varmıştık" dedi. 
     Aykut Kocaman’ın Çaykur Rizespor’da görev yapmasını arzuladıklarını ifade eden Tüylüoğlu, "Taraftarlarımız da Aykut Kocaman’ı istiyor. Çünkü kariyerini ispatlamış başarılı bir teknik direktör. Bize gelecek yıl için anlaştığımız takdirde çok büyük katkıları olacaktır. Henüz imza aşamasına gelmiş değiliz. Bu konu kulüp başkanımız Ekrem Cengiz ve Aykut Kocaman arasında yapılan görüşmede belli olacak" diye konuştu. 
     İç ve dış transferde ise Aykut Kocaman’ın göreve gelmesi halinde getirmeyi düşündükleri isimlerin olduğunu belirten Tüylüoğlu, şunları söyledi 
     "Başta Boliç olmak üzere İstanbulspor forması giyen birkaç futbolcuyu da Aykut Kocaman ile anlaşma sağlanması durumunda kadromuza katmayı düşünüyoruz. İç transferde ise zaten futbolcuların bir çoğunu tanıyor. Göreve gelmesi halinde bütün insiyatif hocamızın elinde olacak. Biz onun istekleri doğrultusunda gelecek yıl en azından UEFA Kupası’na katılma hedefine ulaşacak bir Çaykur Rizespor oluşturmak istiyoruz." 
     
</TEXT>
</DOC>
