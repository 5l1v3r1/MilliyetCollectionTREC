<DOC>
<DOCNO> 342271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo30.html </URL>
<DATE> 2005/05/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bakan Şahin TCK'da şikenin bir karşılığının olması için öneri götürdük 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, yeni TCK’da yer alması ve şike ve şaibenin önlenmesi için Adalet Komisyonu’na öneri götürdüklerini bildirdi. 
     Bakan Şahin, İzmir’de, ikincisi düzenlenen "Spor Toto Fair Play Ödülleri" dağıtım töreninde yaptığı konuşmada,"şike ve şaibenin" ne olduğunun ceza kanununda belirlenmesi için Futbol Federasyonu ile Gençlik ve Spor Genel Müdürlüğü’nün iki ayrı öneri verdiğini, bu önerileri kendisinin Meclis Adalet Komisyonu’na intikal ettirdiğini söyledi. 
     Adalet Komisyonu’nun kanun yapma tekniğine uygun olarak öneriyi ceza kanununa monte etmeye çalışacağını belirten Bakan Şahin, Meclis İç Tüzüğü’nden de kaynaklanan bir sorun olduğunu anlattı. 
     "Eğer önerimiz oraya monte edilemezse daha sonra ceza kanununa bir madde olarak, bir teklifle veya tasarıyla bunu koymayı planlıyoruz" diyen Bakan Şahin, sözlerini şöyle sürdürdü 
     "Bunu ikinci yarıya mutlaka yetiştirebiliriz. Hangi hal, şike suçunu oluşturur bunun tarifini oluşturuyoruz. Spor müsabakalarının sonucunu kendi şahsı çıkarları için kullanma bakımından şike dediğimiz suçu işleyenlere 10 yıla kadar hapis cezası ön gören bir tekliftir. 
     Tabi, bunun süresini biz böyle önerdik ama Adalet Komisyonu veya TBMM, yasama olarak buna değerlendirecektir. Bunun mutlaka suç olmasını ceza kanununa koymak durumundayız. Çünkü savcılarımız, yargıçlarımız bir olayı değerlendirirken, hukukta onun ceza karşılığının olup olmamasına bakarlar. Kanunsuz suç ve ceza olmaz. Kuralı gereği böyle birşeye Türkiye’de böyle birşeye şiddetle ihtiyaç olduğu kanaatine vardığımız için yasalaştırmak durumundayız. Spora şaibe karıştırmak isteyenler, kanunun enselerinde olduğunu hissedecekler." Her alanda olduğu gibi spor alanında da iyi örnekleri çoğaltıp, kötüleri azaltmayı hedeflediklerini, centilmenliğin barış ve kardeşliği pekiştirdiğini anlatan Bakan Mehmet Ali Şahin, sporda centilmenlik ödüllendirilirken, kötülüğün de yapanın yanına kar kalmaması için cezalandırılması gerektiğini savundu. 
     
     SİYASET VE SPORA MÜDAHALE 
     Sporun sivil bir alan olduğunu, Türkiye Futbol Federasyonu’nun özerk bir yapısı bulunduğunu, bunun diğer branşlarda da yaygınlaşması için çalıştıklarını ifade eden Bakan Şahin, sözlerini şöyle sürdürdü 
     "Biz, siyasiler olarak spor kulüpleriyle sadece iftihar etmeliyiz. Arzumuz, zorunlu olmadıkça spora müdahale etmemektir. 
     Ancak, yasal tedbirleri almadan da edemiyoruz. 2.5 yıllık süreçte sporla ilgili 6-7 tasarıyı yasalaştırdık. Centilmenlik kurallarına aykırı davrananları cezalandırmak için bunu mecburen yapma zorunluluğu hissettik. Centilmenlik kavramı, liglerin sonuna doğru daha iyi anlaşılıyor. Ligin sonuna doğru seyirci sayısı azalıyor. Centilmenlik ödülü alan kulüplerimizi, yöneticilerimizi tebrik ediyorum, bunun devamını diliyorum." Bakan Şahin, liglerin sonuna doğru şampiyon olmak ve küme düşmemek için mücadele eden takımların dışında, orta sırada yer alan kulüplerin hedeflerinin olmamasının "sıkıntı’ yarattığını söyledi. 
     
     KULÜPLERE GELİR 
     Kulüpleri bulundukları liglerindeki yerlerini, kendilerine gelir getirecek, bir "avantaja dönüştürecek" sisteme kavuşturmak için çalışma yürüttüklerini de dile getiren Bakan Şahin, "Ligi 8. 
     bitirenin, 9. bitirenden avantaja sahip olması lazım. Kulüplerimizin Ligin sonuna kadar puan almasını teşvik edecek, bazı olumsuzluğu ortadan kaldıracak bir yapının oluşması lazım. Bunu önümüzdeki sezona yetiştirmeyi hedefliyoruz" diye konuştu. 
     
</TEXT>
</DOC>
