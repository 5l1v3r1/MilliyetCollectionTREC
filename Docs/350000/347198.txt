<DOC>
<DOCNO> 347198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy22.html </URL>
<DATE> 2005/05/30/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Abdullah Gül "Biz Kraldan çok kralcı olmayalım" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Fransa'daki anayasa referandumuna ilişkin olarak geçenlerde kendisine bu ülkeden anketlerin ulaştığını ve bu anketlerin sonuçlarına göre, Fransızların ''hayır'' oyu kullanmasının nedenleri arasında Türkiye'nin olmadığını söyledi. 
     Gül, Bahreyn'deki temasları çerçevesinde bu ülkede faaliyet gösteren Türk işadamları ve finans çevreleriyle bir araya geldi. 
     Bakan Gül'ün, işadamlarının çeşitli görüş, şikayetleri ve isteklerini dinlediği toplantıda Fransa'da dün referandumla reddedilen AB Anayasası da gündeme geldi. 
     ''Biz kraldan çok kralcı olmayalım'' diye konuşan Gül, Fransa'nın kendi sorunları olduğuna işaret ederek, ''Müzakere sürecini ya biz engelleriz ya da biz sürdürürüz. Bu bize bağlı'' diye konuştu. 
     Gül, Türkiye'nin AB ile müzakere süreci konusunda, ''Bundan sonra çok daha dikkatli hareket edip garantiyi daha da garantileştirmemiz gerek'' ifadesini kullandı. 
     Bakan Gül, ''Fransa'dan anketler geldi geçenlerde, Fransızların neden hayır oyu kullandığına ilişkin, içlerinde birçok sorun yer alıyor, ama Türkiye yok'' diye konuştu. 
     Toplantıda, Türkiye'deki üniversiteler konusu da gündeme geldi. 
     Türkiye'deki üniversitelerin içe kapalı olduğu görüşünü dile getiren Gül, üniversitelere çok sayıda yabancı öğrencinin gelmesi gerektiğini kaydetti. Gül, geçen hafta bu konuyu YÖK ile konuştuğunu da söyledi. 
     ''Örneğin Libya pazarına Türk şirketlerinin girmesinin nedeninin, bu ülkede İTÜ diplomalı bir bayındırlık bakanının bulunması olduğunu'' ifade eden Gül, üniversitelerin bazı ''anlamsız mevzularla'' uğraşmaması ve kendilerini tanıtmaları gerektiğini de belirtti. 
     Toplantıda sırayla söz alan Türk işadamları, genelde büyük bir sorunlarının olmadığını ifade ederken, bir işadamı, Bahreynlileri Türkiye'ye gitmeyi teşvik ettiklerini, ancak bazılarının kapkaç, hırsızlık gibi bazı güvenlik sorunlarından şikayet ettiğini söyledi. 
     Bakan Gül de cevap olarak, bu tip olayların dünyanın her yerinde görülebildiğine işaret ederek, Türkiye'de bunların çok abartıldığını ve bunun sonucunda dışarıya da öyle yansıdığını kaydetti. 
     Gül, Türkiye'nin Körfez ülkeleri vatandaşlarına sınırda vize verilmeye başlanmasının çok büyük bir olay olduğunu da belirtti. 
     Bir başka işadamı da nakliye sorunundan şikayet ederek, Türkiye'den siparişlerde sorunlar yaşadıklarını kaydederken, Gül de Irak'taki sorunun çözülmesiyle nakliye konusunun da rahatlayacağını söyledi. 
     
     GÜL KUR'AN MÜZESİNİ GEZDİ 
     Dışişleri Bakanı Gül, işadamlarıyla toplantısının ardından başkent Manama'daki Kur'an müzesini gezdi. 
     Geçmişte yazılan Kur'an-ı Kerimlerden örneklerin ve orijinal çalışmaların sergilendiği müzede Gül, özellikle, 18-19. yüzyılda Türkiye topraklarında yapılan, Hz. Muhammed'in bir sözünün yazılı olduğu ve sözün her harfinin içinde bir ayetin yazıldığı çalışmayı büyüteç kullanarak ilgiyle inceledi. Gül, üzerinde ayetler yazan küçük pirinç parçacıkları ve Türk sanatçı Feridun Özgören'in eserine de çok ilgi gösterdi. 
     Zengin bir ailenin çocuğu olarak, tüm servetini bu müze için harcayan ve içindeki parçaları kendi gayretleriyle toplayan müzenin sahibi, Bakan Gül'e ziyareti sırasında eşlik ederek müzedeki parçalar hakkında bilgiler verdi. 
     Müzeyi ziyaretinin sonunda anı defterini de imzalayan Gül, müzeden çok etkilendiğini söyledi. 
     
     GÜL, BAHREYN'DEN ÇOK ETKİLENDİ 
     Bu arada edinilen bilgiye göre, Gül, Bahreyn Kralı Şeyh Hamid bin Isa El Halife ile görüşmesinde, Bahreyn'den çok etkilendiğini söyledi. 
     Bahreyn'in güzelliklerini, başardığı büyük atılımları zaten bildiğini kaydeden Gül, ''Ama görünce çok daha etkilendim'' diye konuştu. Görüşmede Bahreyn Kralı, Gül'ün ziyaretinin karşılıklı imkanların araştırılması bakımından çok zamanında yapıldığını ve çok faydalı geçtiğini kaydetti. 
     Kral, en kısa zamanda Türkiye'yi ziyaret etme arzusunu da dile getirdi. 
     
</TEXT>
</DOC>
