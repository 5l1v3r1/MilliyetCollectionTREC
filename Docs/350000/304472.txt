<DOC>
<DOCNO> 304472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur50.html </URL>
<DATE> 2005/01/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bir yılda 13 kez evden kaçtı 
</HEADLINE>
<TEXT>

     Doğup büyüdüğü Almanya'da 12 kez evden kaçan 15 yaşındaki bir genç kız, tatil için geldiği İstanbul'da da kayıplara karıştı. 
     Kayıp kız çocuğu Hasret Demirtaş'ın babası İsmet Demirtaş, gazetecilere yaptığı açıklamada, kızının 14 yaşından beri evden kaçtığını, bu nedenle Almanya'da sosyal hizmet uzmanlarınca tedavi altına alındığını anlatarak, tedavide olumlu gelişme sağlayınca kızını İstanbul'a tatil için halası Nezahat Demirtaş'ın yanına gönderdiğini söyledi. 
     Baba Demirtaş, kızının 1 Ocak 2005 akşamı cep telefonu, pasaportu ve nüfus cüzdanını bırakarak, ''alt kattaki yengesine gittiğini'' söyleyip kayıplara karıştığını ifade ederek, olayı duyunca Almanya'dan Türkiye'ye geldiğini kaydetti. 
     Kızının Almanya'da bir meslek lisesinde kozmetik alanında eğitim aldığını, son 1 yılda da 12 kez evden kaçtığını belirten baba Demirtaş, şöyle konuştu 
     ''Alman yetkililer tarafından bulununca kaçmasına gerekçe olarak, 'arkadaşlarıyla dışarı çıktığını, saat geç olduğu için eve dönmeye korktuğunu' gösterirdi. En uzun kaçışı 13 gün sürdü. 
     Almanya'da sosyal hizmet uzmanları tarafından 16 seans boyunca tedavi edildi. 'Almanya'da yaşayan yaşıtlarının cuma akşamları geç saatlerde dışarı çıkarak sabaha kadar eğlendiklerini, kendisinin ise çıkamadığını' söylerdi. Oradaki koşullar gereği onun geç saatlere kadar dışarıda olmasına izin vermezdim. Oradaki kaçışlarında birçok defa da Alman basınına haber oldu.'' İsmet Demirtaş, eşinden 3 yıl önce boşandığını ve mahkemenin kızının velayetini kendisine verdiğini anlatarak, şunları kaydetti 
     ''Hasret, yaşından çok büyük gösteren bir kız. Dengesiz davranan, çok kolay yalan söyleyen biri. İnsanlara '18-20 yaşında olduğunu' söyleyerek kandırmış olabilir. Burada hiç kimseyi tanımadığı ve hiçbir yeri bilmediği için hayatından endişe ediyorum. Gidebileceği her yeri aradık, ancak bir sonuç elde edemedik. Ben kızımın eve dönmesini istiyorum. Muhtemelen onu birisi aldı götürdü. Her kim aldıysa, aldığı yere getirip bıraksın. Kimseden şikayetçi olmayacağım. Eğer bir sevgililik durumu varsa, evlenmelerine izin vereceğim.'' Hasret Demirtaş'ın halası Nezahat Demirtaş da genç kızın evden çıkmasından sonra hemen ardından gittiğini, ancak bulamadığını belirterek, şunları söyledi 
     ''Hasret, o gün babası ile telefonda konuştuktan sonra çok üzülmüştü. 'Kendisini öldüreceğini' söylüyordu. Bir ara evdeki ilaçlarımın olmadığını gördüm. Hasret'e 'ilaçları aldıysan yerine koy' dedim. 'Tamam' dedi. Evden kaçtıktan sonra ilaç kutularına baktım. Kutuların içi boştu. Bütün hastaneleri aradık, izine rastlayamadık. Evden hiçbir şey almamış. Üzerinde de hiç para yoktu.'' 
     
</TEXT>
</DOC>
