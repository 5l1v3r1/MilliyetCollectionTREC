<DOC>
<DOCNO> 302503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/siyaset/asiy.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupalı olmak dışında her şey' 
</HEADLINE>
<TEXT>


Pamuk'un duruşmasında yaşananları haberleştiren İngiliz The Times AB heyeti kendini, Avrupalı olmak dışında her şey olabilecek bir mahkemede öfkeli milliyetçiler arasında buldu 

HABER MERKEZİ 


Orhan Pamuk'un "Türklüğü alenen aşağılamak" suçundan 3 yıla kadar hapis istemiyle yargılandığı dava dün de dünya basınında günün konusu oldu. Pamuk'la ilgili çıkan haberlerin ortak noktasını ise protestocuların yumurtalı saldırıları oluşturdu. 
The Guardian İngiltere Yargıç, Pamuk'un kaderine Ankara'nın karar vermesini istedi. Sert solcular ve aşırı sağcılar Pamuk ve destekçilerini tartakladı, aracına saldırdı ve insan hakları gözlemcilerine vurdu. Göstericiler Pamuk'u taciz edip insan hakları gözlemcilerini itip kakarken, polis asayişi sağlamak için çok da fazla şey yapmadı. The Times İngiltere Pamuk davası çirkin protestolar altında ertelendi. Şiddet sahneleri bile AB'ye hazır olduğunu savunan hükümet için utanç verici. AB heyeti kendini, Avrupalı olmak dışında her şey olabilecek bir mahkemede öfkeli milliyetçiler arasında buldu. Financial Times İngiltere Daha ilk duruşmada milliyetçiler ile Pamuk taraftarları arasındaki çatışma, Türk hükümeti için siyasi ve diplamatik bir baş ağrısı yarattı. Daily Telegraph İngiltere Pamuk'un Türklerin Ermeni ve Kürtleri öldürdüğü yönündeki sözleri, Türkiye'de büyük öfke yaratmıştı. Dünkü duruşmada bunun kanıtı geldi. Sadece içeride değil dışarıda da şiddet vardı. İngiliz parlamentere yumruk atıldı. Scotsman İskoçya Pamuk davasında kızgın sahneler yer aldı. Kızgın bir kadın gösterici 'vatan haini' diye bağırdığı Pamuk'a plastik dosyayla vurdu. New York Times ABD Kızgın milliyetçiler Pamuk'u yuhaladı. Japan Times Japonya Pamuk davası kaotik bir ortamda başladı. Pamuk'u ellerinde "Misyoner Çocuğu" yazan pankart taşıyan 100 kadar milliyetçi karşıladı. SBS televizyonu Avustralya Davanın ilk günü sokak gösterileri ve davanın Türkiye'nin AB yolunda bir engel oluşturacağı kaygılarıyla geçti. Hollanda Radyosu Dava, Avusturya, Almanya ve Fransa gibi Türkiye muhaliflerinin eline koz verdi. 

Soruşturma başladı 

ANKARA Milliyet 

Yazar Orhan Pamuk'un Şişli Adliyesi'ndeki ilk duruşması sırasında çıkan olaylar hakkında soruşturma başlatıldı. İçişleri Bakanı Abdülkadir Aksu'ya soruşturma talimatı veren Başbakan Recep Tayyip Erdoğan, "güvenlik zafiyeti" tartışması konusunda, "Protestoculara bu kadar geniş zemin bırakılmamalıydı" dedi. Aksu, mülkiye ve polis müfettişi görevlendirdiğini belirtti. 

AFP, Milliyet'ten alıntı yaptı 

DIŞ HABERLER SERVİSİ 

Fransız AFP ajansı, Pamuk davasıyla ilgili Türk medyasındaki yankıları aktarırken Milliyet'in birinci sayfasındaki "Ayağımıza kurşun sıktık" ifadesine yer verdi. Türk medyasının mahkemeyle ilgili olarak eleştirel yaklaşım sergilediğini kaydeden AFP, bazı gazetelerin Türkiye'nin imajına zarar veren görüntülerden sorumlu olanların istifa etmeleri yolunda çağrı yaptığını belirtti. Ajans, medyanın davanın düşürülmemesi nedeniyle yetkilileri kınadığını da kaydetti. Haberde, Radikal'in "Mahkemede ne sağduyudan ne de medeniyetten eser vardı. Hangisi Türklüğe hakaret " şeklindeki manşetine de yer verildi. 

Arınç Olgunluğa kavuşamadık 

MANİSA DHA 

TBMM Başkanı Bülent Arınç, memleketi Manisa'da yaptığı açıklamada, Orhan Pamuk'un duruşmasının ardından yaşanan olayları, "Görülüyor ki, Türkiye'de henüz yapılan demokratik devrimlerin uygulanması konusunda yeterli olgunluğa kavuşamadık" diye değerlendirdi. "Ben şahsen Pamuk'un pek çok düşüncesine katılmıyorum, ama onun bunları söyleme, yazma, konuşma özgürlüğünü sonuna kadar destekliyorum" diyen Arınç, duruşmayı izleyen AB temsilcilerinin Türkiye'deki yargı sistemi ile ilgili yaptığı açıklamaları da eleştirerek, şunları söyledi "Türkiye demokratik ve bağımsız bir ülke ve kimsenin yargıya müdahale etme hakkına sahip değil." 

AKP'nin 'Pamuk' planı 

AYDIN HASAN Ankara 

AKP hükümetinin, AB ülkelerinden tepki alan Orhan Pamuk davasıyla ilgili olarak, önce yargı sürecini bekleme, Pamuk'un ceza alması durumunda da TCK'da değişiklik yapma yönünde plan hazırladığı ortaya çıktı. Geçen perşembe TOBB Üniversitesi'nde Atatürk İlkeleri ve İnkılap Tarihi dersine katılan TBMM AB Uyum Komisyonu Başkanı Yaşar Yakış, 'Türklüğü, Cumhuriyeti veya TBMM'yi alenen aşağılamayı' düzenleyen yeni TCK'nın 301. maddesinden yargılanan Pamuk'un davasıyla ilgili şunları söyledi "Bu sözleri 'Türklüğe hakaret' telakki etmiyoruz. Yargı bizim gibi yorumlamazsa yasayı değiştirece-ğiz." 

İlber Ortaylı Pamuk tarih bilmiyor 

ANKARA Milliyet 

Prof. Dr. İlber Ortaylı, DSP Ankara İl Başkanlığı'nın düzenlediği 'Yurttaş ve Tarih Bilinci' konulu toplantıda yaptığı konuşmada Orhan Pamuk'a yüklendi. Pamuk'un tarihi bir romancı olmadığını, çünkü tarih bilmediğini savunan Ortaylı, şunları söyledi "Ben Pamuk romanı okuyamıyorum, Beyaz Kale'yi iyi kötü yazmış, ama öbürleri tamamen uydurma. Sayfa sayfa gevezelik roman demek değildir. Ayrıca bilgisiz insanların çıkıp uluorta konuşmaması gerekir." 


</TEXT>
</DOC>
