<DOC>
<DOCNO> 335713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/ekonomi/aeko.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, dış borçta 5'inci sırada yer alıyor 
</HEADLINE>
<TEXT>


Türkiye, 114 ülke arasında borç büyüklüğü açısından 146 milyar dolarlık dış borcuyla 5'inci sırada bulunuyor. Borcun milli gelire oranı sıralamasında ise 4'üncü 

ANKARA Anka 

Son 10 yıldır krizlerle boğuşan Türkiye'nin, düşük ve orta gelirli ülkeler arasında 'en borçlulardan' biri olduğu saptandı. Bu gurubun en borçlu ülkesi Brezilya. Türkiye 145.7 milyar dolarlık borçla, sıralamada 5'inci ülke durumunda. Dış borcun milli gelire oranının büyüklüğü açısından ise 114 ülke içinde 4'üncü sırada yer alıyor. 
Dünya Bankası'nın verilerine göre düşük ve orta gelir grubundaki 114 ülkenin 2003 yılı sonundaki toplam dış borçları 2 trilyon 554 milyon dolar düzeyinde bulunuyor. Söz konusu 114 ülkenin toplam borç stokunda 1990 - 2003 yılları arasında 1 trilyon 217 milyar dolarlık bir büyüme yaşandı. 
Bu grupta en yüksek dış borca 235.4 milyar dolarla Brezilya sahip bulunuyor. 2'nci sırada ise 193 milyar dolarla Çin, 175.2 milyar dolarla Rusya, 166.2 milyar dolarla da Arjantin yer alıyor. 
Türkiye ise 2003 sonundaki 145.6 milyar dolarlık dış borcuyla 5'inci en yüksek borçlu ülke konumunu sürdürüyor. Türkiye'den sonraki beş ülke Meksika, Endonezya, Hindistan, Polonya, Filipinler olarak sıralanıyor. 
Dış borcun milli gelire oranı açısından ise Türkiye yüzde 60.7 ile 4'üncü sırada bulunuyor. 
Verilere göre, Türkiye'nin dış borç stokunun toplamı, düşük ve orta gelir grubundaki ülkelerin toplam dış borç stoku içerisinde 1990'da yüzde 3.7 olan payı, 2003'te yüzde 5.7'ye çıkmış. 
Türkiye'nin dış borç stoku 1990'da 49.4 milyar dolar düzeyinde bulunuyordu. Ancak, 1990'dan bu yana Çin ve Malezya'dan sonra dış borç stoku en hızlı büyüyen ülke oldu. 

Borçluluk oranında 4'üncü 
Dış borç stokunun ülkenin gayri safi milli gelirine GSMH oranını gösteren borçluluk oranı açısından ise Türkiye yüzde 60.7'le 4'üncü oldu. 
Bu alanda ilk sırada milli gelirinin yüzde 167.1'ine ulaşan borcuyla Arjantin geldi. 
Arjantin'i yüzde 80.2'yle Filipinler, yüzde 61.4'le de Nijerya izledi. Türkiye'den sonra en yüksek borçluluk oranına ise yüzde 60'la Şili sahip bulunuyor. 
Borç büyüklüğü açısından ilk sırada yer alan Brezilya ise borçluluk oranında 10'unculuğa kadar inerken Rusya yüzde 40.8'e kadar gerileyen borçluluk oranıyla 12'nci sırada yer aldı. 1.4 trilyon dolarlık bir milli geliri bulunan Çin ise yüzde 13.9 olan dış borcunun milli gelirine oranıyla ilk 15 ülke içerisinde en sonda yer aldı. 
Uluslararası karşılaştırmalarda GSYH'sinin yüzde 50'sinden fazla dış borca sahip ülkeler çok borçlu olarak değerlendiriliyor. 
Hazine Müsteşarlığı verilerine göre Türkiye'nin dış borç stokunun milli gelire oranı 2004'te yüzde 53.6'ya geriledi. 

Düşük ve orta gelirli ülkeler arasında en borçlu ülke Brezilya milyon dolar Borç Borç GSYİH Brezilya 235.431 46.6 Çin 193.567 13.7 Rusya 175.257 40.8 Arjantin 166.207 130.6 Türkiye 145.662 60.7 Meksika 140.004 21.9 Endonezya 134.389 56.3 Hindistan 113.467 19.7 Polonya 95.219 45.4 Filipinler 62.663 80.2 Tayland 51.793 36.2 Malezya 49.074 47.3 Macaristan 45.785 55.3 Şili 43.231 60.0 Pakistan 36.345 49.4 114 ülke top. 2.554.138 - 

</TEXT>
</DOC>
