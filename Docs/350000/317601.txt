<DOC>
<DOCNO> 317601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo23.html </URL>
<DATE> 2005/02/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şahin Cafer neden bu iddiaları 4 yıl önce değil de şimdi açıkladı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, futbol gündemine oturan teşvik primi iddialarıyla ilgili olarak, ''Futbol şüphesiz özerk bir alandır. Futbol Federasyonu, kendi özerk alanı içerisindeki sorunları kendisi çözmelidir ve çözecektir'' dedi. 
     Yunanistan'ın başkenti Atina'da katıldığı Karadeniz Ekonomik İşbirliği Örgütü Toplantısı sonrası İstanbul'a dönen Mehmet Ali Şahin, Atatürk Havalimanı'na basın mensuplarının sorularını yanıtladı. 
     Birinci Futbol Ligi'nde 2000-2001 sezonunda Ankaragücü'nün İstanbul'da Galatasaray'ı 2-1 yendiği maç sonrası konuk ekibin futbolcularına ve teknik heyetine teşvik primi dağıtıldığı yönündeki iddialarla ilgili olarak Şahin, konudan Atina'da haberdar olduğunu ifade ederek, ''Kuşkusuz futbol özerk bir alandır. Futbol Federasyonu, kendi özerk alanı içerisindeki sorunları kendisi çözmelidir ve çözecektir. Nitekim bir inceleme de başlatıldı'' dedi. 
     TBMM'de şike ve buna benzer olumsuzlukları incelemek üzere kurulmuş olan Meclis Araştırma Komisyonu'nun konuya duyarlı olduğunu da dile getiren Bakan Şahin, ''O da iddia sahiplerini ve muhataplarını dinleyerek, olayın üzerine gidecektir. Bakanlık olarak tüm süreci yakından takip edeceğiz. Sonucuna göre hareket ederiz, gerekirse bütün bu çalışmalar ciddi bir sonuç vermezse, kamuoyunu tatmin etmezse, o zaman Başbakanlık Teftiş Kurulu'nu devreye sokmayı düşünebiliriz. Şu aşamada Futbol Federasyonu'nun, Ankaragücü'nün ve Meclis Araştırma Komisyonu'nun çok kısa bir sürede netice almasını bekliyoruz'' diye konuştu. 
     
     ''NEDEN 4 YIL ÖNCE DEĞİL DE ŞİMDİ'' 
     Mehmet Ali Şahin, bahsi geçen konunun 4 yıl önce meydana gelmesine karşın ancak bugünlerde gündeme taşınmasına tepki gösterdi. 
     Şahin, böyle durumlar için bir Türk atasözü bulunduğu kaydederek, ''Demir tavında dövülür'' derken, ''Ancak şu görüşümü de belirtmek isterim. Bu teşvik olayı sanırım 4 yıl önce meydana gelmiş. Futbolcu arkadaşımız Cafer Aydın neden bu bilgisini 4 yıl önce değil de eski hocası Milli Takımlar Teknik Direktörü olduktan sonra açıklama ihtiyacını duymuştur Bu konunun da ilgili arkadaşa sorulmasında yarar var'' şeklinde konuştu. 
     
     ''TAKİPÇİSİ OLACAĞIZ'' 
     Devlet Bakanı ve Başbakan Yardımcısı Mehmet Ali Şahin, şike, teşvik primi ve buna benzer iddiaların sıkça gündeme geldiğini vurgulayarak, şöyle devam etti 
     ''Bu konularda Başbakanlık Teftiş Kurulu'nu görevlendirdik, müfettişlerden raporlar aldık, tatmin etmedi yeniden istedik. Ama şimdi bizim de desteğimizle TBMM'de bir komisyon kuruldu ve bütün bilgi ile belgeleri bu komisyona gönderdik. Şimdi komisyon, değerli bir çalışma yaparak Türkiye'de gerçekten bu iddialar var ama gerçek mi, bunları arka planında ne var, üstüne gidilmesi gereken kişi ve kurumlar var mı, müeyyide uygulama imkanımız var mı . Tüm bunlar araştırmaları sonrası öğreneceğiz. Biz Bakanlık olarak, özerk bir alanda meydana gelen bu gelişmeleri yakından takip ediyoruz. Hiçbir özerk alanın siyaset kurumuna ihtiyaç duymamasını özellikle belirtiyorum. Bir yerde olumsuzluk meydana geldiğinde önce siyasetçilere bakma alışkanlığından vazgeçelim. Önce bu özerk alanın ilgilileri kendi yüzlerine bakıp, sorunları içlerine çözsünler. Çözemezlerse de ciddi bir şey ortaya çıkarsa biz Bakanlık olarak Başbakanlık Teftiş Kurulu'nu devreye sokarız. Geçmişte de olduğu gibi.'' 
     
</TEXT>
</DOC>
