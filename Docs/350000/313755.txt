<DOC>
<DOCNO> 313755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun44.html </URL>
<DATE> 2005/02/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Suudi Arabistan'da ilk kez seçim yapılacak... 
</HEADLINE>
<TEXT>

     Suudi Arabistan'da yarın ilk kez seçim yapılıyor. 
     Sadece erkek seçmenlerin katılacağı kısmi belediye seçimlerinde başkent Riyad ve çevresindeki 38 belediye meclisinin üyelerinin yarısı belirlenecek. Üyelerin diğer yarısı ise iktidar tarafından atanacak. 
     Kadınlara oy hakkı vermeyen Vahhabi krallığında, 21 yaşın üstündeki yaklaşık 148 bin erkek, seçmen olarak yazıldı. 
     Doğu ve güneybatı bölgesindeki kentlerde belediye seçimleri 3 Mart'ta, kuzey ve batıdaki bölgelerdeki seçimler de 21 Nisan'da yapılacak. 
     Kısa sürse de seçim kampanyası, Riyad ve çevresindeki seçmenlerin ''hızlandırılmış'' eğitim görmelerine vesile oldu. Zira Suudiler için daha önce hiç akıllarına bile gelmemiş şeyler söz konusuydu 
     Gazetelerde seçim ilanları yayınlandı, sokaklar seçim afişleri ve sloganlarla donatıldı, adaylar fikirlerini anlatmak için toplantılar düzenledi, sokak boylarında kurulan çadırlarda seçmen kayıtları yapıldı... 
     Gözlemcilere göre, kısmi yerel seçimler, Suudi monarşisinin son yıllarda başlattığı değişim sürecinin ürkek, ama en somut adımını oluşturuyor. 
     Olağanüstü güvenlik önlemlerinin alındığı Riyad ve çevresindeki seçimlerde, 104 belediye meclisi üyeliği için 1818 aday yarışacak. Aday sayısının çok olması, kamuoyunun seçime büyük ilgi gösterdiğini düşündürse de potansiyel seçmenlerin sadece yüzde 40 kadarının seçmen kütüklerine yazılmış olması, seçime ilginin aslında fazla olmadığını gösteriyor. Bazı Suudiler, seçmen sayısının düşük kalmasını, hükümetin seçimin ne olduğunu halka yeterince anlatmamasına bağlıyor. 
     
</TEXT>
</DOC>
