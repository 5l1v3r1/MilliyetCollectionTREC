<DOC>
<DOCNO> 336059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/ekonomi/eko03.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhale Kanunu yenilenebilir' 
</HEADLINE>
<TEXT>


ANKARA Milliyet 

Yürürlüğe girdiği 2002'den buyana sekiz defa değiştirilen Kamu İhale Kanunu'nun bir kez daha değişikliğe uğrayacağı bildirildi. Kamu İhale Kurumu KİK Başkanı Sener Akkaynak "Her yıl o yılın modeli bir kanun değişikliği oldu. 2005 model de yolda gibi" dedi. 
Akkaynak, Türkiye İnşaat Sanayicileri İşveren Sendikası İNTES tarafından düzenlenen "Yapım İşleri İhalelerinde Sorunlar ve Çözüm Yolları" toplantısında yaptığı konuşmada ihale kanununun çok sık değiştirilmesini eleştirdi. 
Kanundaki istisna maddesini "en hassas olunan nokta" diye tarif eden Akkaynak, "aşırı düşük tekliflere" karşı tedbir alınamamasını da "zaafiyet" olarak değerlendirdi. 
Akkaynak, KİK'in elektronik ihale sistemine geçme aşamasına geldiğini söyledi. 
Yeni sistemin pilot uygulamasının ilaç ihalelerinde yapıldığını anımsatan Akkaynak, söz konusu ihalelerin tamamen elektronik ortama taşınması için Sağlık Bakanlığı ile protokol imzalamak üzere olduklarını anlattı. 
Akkaynak, müteahhitlerden gelen "ihale prosedüründe süreler kısaltılmalı" yönündeki isteğe, "Sürelerin kısaltılması açısından olayı tartışırken, farklı durumların da hesaba katılması gerektiğine inanıyorum" yanıtını verdi. 

'Memur yiğit olsun' 
İNTES Başkanı Şükrü Koçoğlu da ihale kanununun kapalı kapılar ardında yapılmamasını istedi. İhale değerlendirmesinde "aşırı düşük tekliflerin" çok önemli bir sorun olduğuna işaret eden Koçoğlu, "Kanuna, aşırı düşük teklifle ilgili bürokratları rahatlatacak bir maddenin konulması lazım. Bürokratlar da yiğit olmalı" dedi. 


</TEXT>
</DOC>
