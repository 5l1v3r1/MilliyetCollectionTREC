<DOC>
<DOCNO> 345204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/gun06.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Değişiklikler yetersiz' 
</HEADLINE>
<TEXT>


Medya Okuryazarlığı Konferansı'nda Erinç, yeni TCK ile hapis tehdidi altındaki gazetecilerin sayısının ikiye katlanacağını söyledi 

ŞAKİR AYDIN İstanbul 

Türkiye Gazeteciler Cemiyeti TGC Başkanı Orhan Erinç, Yeni TCK'da yapılan değişikliklerin yetersiz olduğunu belirterek, yeni yasayla Türkiye'de hapis tehdidi altındaki gazetecilerin sayısının ikiye katlanacağını söyledi. 
Marmara Üniversitesi'nde düzenlenen "1. Uluslararası Medya Okuryazarlığı Konferansı"nda konuşan Erinç, Yeni TCK'da 13 maddenin değiştirilmesinin yetersiz olduğunu ve bazı maddelerin ağırlaştırılmış hapis cezaları içerdiğini söyledi. RTÜK Başkan Yardımcısı Zakir Avşar da, Türkiye'de, fiilen yayınını sürdürmekte olan 254 televizyon, 1092 radyo ile kablo ve internet ortamlarında alınabilen yayınlarla büyük bir enformasyon akışının olduğunu söyledi. 
Avrupa'nın birçok ülkesinin yanı sıra ABD, Kanada ve Avustralya'da hükümetlerin desteğiyle ilkokul düzeyindeki okullarda medya okuryazarlığı dersleri okutulduğunu anlatan Avşar, Türkiye'de de medya okuryazarlığının ders olarak okutulması için 25 Ekim 2004'ten beri Milli Eğitim Bakanlığı'yla resmi temaslarda bulunduklarını kaydetti. 
Katılımcılara birer plaket veren Marmara Üniversitesi İletişim Fakültesi Dekanı Prof. Dr. Melda Cinman Şimşek, medyanın gönderdiği iletileri doğru anlamanın önemine değinerek şunları söyledi 
"Sürekli bilgi bombardımanı içindeyiz. Gönderilen, iletilen ne kadar doğru Bu iletileri ne kadar doğru yorumluyoruz Bu tartışma konusu. Kamuoyu oluşturulmasında medya çok önemli. Buna göre hükümetler işbaşına geliyor. Eğer medyanın gönderdiği iletileri doğru yorumlayamazsak, doğru kararlar veremeyiz, doğru kişileri seçemeyiz." 


</TEXT>
</DOC>
