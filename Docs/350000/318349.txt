<DOC>
<DOCNO> 318349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas12.html </URL>
<DATE> 2005/02/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Estonya'da acil votka servisi 
</HEADLINE>
<TEXT>

     Eda BERKBAYRAK LİTVANYA, DHA 
     

      TÜRKİYE'de 112 Acil Servis telefonlarına gelen şaşırtıcı isteklerin bir benzeri de Güney Estonya Acil Yardım Merkezi'nde yaşandı. Geçtiğimiz gün sabaha karşı Suure Jaani iline bağlı Reegoldi Köyü'nden merkez telefonunu arayan bir grup sarhoş, istekleriyle çalışanları şoka uğrattı. Telefondaki sesinden alkollü olduğu anlaşılan adam merkezden ambulans istedi, ancak ambulansı acil yardım için değil, acele votka getirmesi için talep etti. Sarhoşun talebi kayıtlara şu sözlerle geçti "Hemen bir koli votka istiyoruz. Acele ambulansla gönderin" Güney Estonya Acil Yardım Merkezi Müdürü Endel Raidm kendilerine ciddi olmayan çok sayıda telefon geldiğinden yakınarak, "Bize gelen başvuruların yaklaşık yüzde 80'i yardım amaçlı değil. Genelde çocuk şakalarına ve küfürlere maruz kalıyoruz" dedi. 
     
</TEXT>
</DOC>
