<DOC>
<DOCNO> 326945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun11.html </URL>
<DATE> 2005/03/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kırgızistan'da Bakiyev hem Başbakan, hem devlet başkanı... 
</HEADLINE>
<TEXT>

     Kırgızistan'da muhalefet lideri Kurmanbek Bakiyev, hem başbakan hem de vekaleten devlet başkanlığı görevlerini yürüteceğini açıkladı. 
     Bakiyev, başkent Bişkek'te kalabalık bir gruba seslenerek, ''Parlamento bugün beni başbakan olarak atadı ve devlet başkanlığı görevini verdi'' dedi. Bakiyev, artık başbakanın ve devlet başkanının görevlerini yürüttüğünü söyledi. 
     Kırgızistan'da günlerdir gösteriler düzenleyen muhalefet güçleri, dün başkent Bişkek'te devlet başkanlığı ve hükümet binalarını ele geçirerek, Askar Akayev iktidarını devirmişti. 
     Parlamento dün olağanüstü toplanarak, muhalif milletvekili İçenbay Kadirbekov'u yeni meclis başkanı ve vekaleten devlet başkanı, muhalif liderlerden Bakiyev'i de vekaleten başbakanlığa atamıştı. 
     
</TEXT>
</DOC>
