<DOC>
<DOCNO> 313311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/guncel/gun02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Boşa' tutuklayan yandı 
</HEADLINE>
<TEXT>


GÖKÇER TAHİNCİOĞLU Ankara 

Yargıtay, 'haksız tutuklama'yı zorlaştırıcı bir karara imza attı. 11 ay 25 gün tutuklu kaldıktan sonra beraat eden Münire Adaman'ın davasını görüşen Yargıtay Ceza Genel Kurulu, haksız gözaltı ve tutuklama tazminatlarına faiz ödenmeyeceğine ilişkin içtihatlarını değiştirdi. 
AB'ye uyum kapsamında anayasada yapılan değişiklikle, haksız yere gözaltına alınan veya tutuklanan kişilere ödenecek tazminatın "tazminat hukukunun genel prensiplerine göre" belirleneceği ilkesi getirildiğinin anımsatıldığı kararda, tazminat davalarında uygulanan faizin haksız gözaltı ve tutuklama davalarında da uygulanması gerektiği vurgulandı. Yargı erkinin hatalı faaliyeti nedeniyle oluşan zararın, millete bölüştürülmesi ve Hazine'den ödenmesi gerektiği kaydedildi. Adaman, bu nedenle 750 YTL yerine, faiziyle birlikte 1670 YTL alacak. 



</TEXT>
</DOC>
