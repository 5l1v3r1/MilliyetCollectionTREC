<DOC>
<DOCNO> 326017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur32.html </URL>
<DATE> 2005/03/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Eski DEHAP'lı belediye başkanına suikast girişimi... 
</HEADLINE>
<TEXT>

     Demokratik Halk Partisi DEHAP Van eski Belediye Başkanı Şahabettin Özaslaner'e suikast hazırlığında olduğu iddiasıyla bir kişi silahı ile birlikte yakalandı. 
     AA muhabirinin aldığı bilgiye göre, terör örgütü PKK Kongra-Gel'in dağ kadrosunda bulunan ve Rubar kod adlı Mehmet İ'nin, T.K adına düzenlenmiş sahte kimlikle Türkiye'ye giriş yaptığı saptandı. 
     Türkiye'ye giriş yaptıktan sonra, suikastı gerçekleştirmek üzere geçtiğimiz günlerde Van'a geldiği öne sürülen Mehmet İ'nin, Emniyet Müdürlüğü Terörle Mücadele ve İstihbarat şube ekipleri tarafından, belediye başkanı Özaslaner'in Kale Yolu üzerindeki evinin yakınlarında susturucu takılmış suikast silahıyla birlikte, operasyon sonucu yakalandığı kaydedildi. 
     Örgüt üyesi Mehmet İ. Emniyet Müdürlüğü'ndeki sorgusunun tamamlanmasının ardından 4 Nolu Ağır Ceza Mahkemesi'ne çıkarıldı. 
     
</TEXT>
</DOC>
