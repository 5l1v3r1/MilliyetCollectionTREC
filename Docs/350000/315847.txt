<DOC>
<DOCNO> 315847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur06.html </URL>
<DATE> 2005/02/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Saat 05 00'te eski hayat kadını ve eşine pusu 
</HEADLINE>
<TEXT>

     Özcan TİKİT DHA 

İZMİR'in Buca ilçesi'nde oturan 32 yaşındaki Songül Satık ve 47 yaşındaki eşi Çetin Satık, sabaha karşı geldikleri evlerinin önünde kimliği belirlenemeyen kişiler tarafından tabancayla vurularak öldürüldü. Songül Satık'ın hayat kadını olarak çalıştığı genelevden kısa süre önce ayrılıp Çetin Satık'la evlendiği anlaşıldı. 
     Çetin Satık ve eşi Songül Satık bu sabaha karşı saat 05.00 sıralarında 35 DFF 36 plakalı otomobilleriyle evlerinin bulunduğu Şirinyer semti 364'üncü Sokağa geldi. 
     Otomobilden inen Songül Satık oturduğu Bucalı Hasanağa Apartmanı'na doğru yürürken, eşi otomobili parketmek istedi. Görgü tanıklarının ifadesine göre bu sırada sokağa hızla giren metalik gri renkteki Şahin marka otomobilden inen kimliği belirlenemeyen kişiler apartmanın giriş kapısına ulaşan Songül Satık'a tabancayla ateş açtı. 
     Başından vurulan Songül Satık yere yığılırken, silah sesini duyup otomobiliyle kaçmak isteyen Çetin Satık da kurşunlara hedef olmaktan kurtulamadı. Sokaktan yokuş aşağı inmeye çalışan Satık, başına isabet eden kurşunla öldü. Kontrolsüz kalan otomobil ise yaklaşık 200 metre ilerledikten sonra 355'inci Sokak'ta park halindeki 35 DLK 42 plakalı otomobile çarparak durdu. 
     Sokak sakinlerinin ihbarıyla olay yerine gelen polis ekipleri, Çetin Satık ve Songül Satık çiftinin cesetleriyle karşılaştı. Sokağı trafiğe kapatan ekipler, olay yerinde ve Satık çiftinin üçüncü kattaki evinde detaylı inceleme yaparak delil toplamaya çalıştı. Sokakta çok sayıda boş kovan bulundu. 
     Songül Satık'ın İzmir Genelevi'nde çalışırken üç yıl önce Konya Akşehir Genelevi'ne gittiği, kısa süre önce de genelevden ayrılıp Çetin Satık ile evlendiği anlaşıldı. 
     Cinayet Büro Amirliği ekipleri, plakası belirlenemeyen metalik gri renkli Şahin marka otomobille kaçan saldırganları yakalamak için çalışma başlattı. Olayla ilgili çok yönlü soruşturma yürüten polis, çifte infazda genelev mafyasının rolünü de araştırıyor. 
     
     CENAZELERİ ALINMADI 

     Öldürülen eski hayat kadını Songül Satık ve eşi Çetin Satık'ı kimin vurduğunu belirlemek için çalışma başlatan polis henüz bir sonuca ulaşamadı. Şanlıurfa'nın Siverek İlçesi nüfusuna kayıtlı olan Songül Satık ile Adana doğumlu Çetin Satık'ın kim tarafından öldürüldüğünü belirlemek için çok yönlü soruşturma sürüyor. Olasılıkları değerlendiren emniyet yetkilileri, önce Songül Satık'ın öldürülmesini dikkate alarak cinayetin büyük olasılıkla genelev mafyası tarafından işlendiğini düşünüyor. Çiftin sabaha karşı nereden geldiğini saptamaya çalışan polis, töre cinayeti, borç- alacak cinayeti olasılıklarını da araştırıyor. 
     Öte yandan İzmir Adli Tıp Kurumu'nda yapılan otopside başlarından vurularak öldürüldükleri anlaşılan Songül Satık ve eşinin cenazelerini henüz kimse almadı. 
     
</TEXT>
</DOC>
