<DOC>
<DOCNO> 338424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko11.html </URL>
<DATE> 2005/04/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye, mevzuat devleti hüviyetindedir... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, mevzuatı arındırma reformu yapılmadan yapısal reformların başarıya ulaşmasının mümkün olmadığını belirterek, ''Ülkemizde Cumhuriyetin kuruluşundan bugüne kadar 14 bine yakın kanun ve kararname çıkarılmıştır. Bunun iki üç katı kadar da tüzük ve yönetmelik var. Türkiye, bu haliyle bir hukuk devleti değil, mevzuat devleti hüviyetindedir'' dedi. 
     TOBB ve Adalet Bakanlığı'nın işbirliğiyle düzenlen ''Ekonomik Suç ve Ceza'' sempozyumu, Kızılcahamam Patalya Otel'de başladı. İki gün sürecek toplantının açılışında konuşan Hisarcıklıoğlu, bir ülkenin itibarının, o ülkenin, hukuk sistemi kadar olduğuna vurgu yaparak, müteşebbis gücün ortaya çıkmasının, bireysel özgürlük, serbest mübadele ve mülkiyet haklarına bağlı olduğunu söyledi. 
     
     HAKİMLER ULUSLARARASI STANDARTLARA KAVUŞTURMALI 
     Bilgisayar teknolojilerindeki hızlı değişimin, pek çok hukuk kuralının değişmesini pratik bir zorunluluk haline getirdiğini belirten Hisarcıklıoğlu, özellikle internet ortamında işlenen suçların tanımı konusunda sıkıntı yaşandığına dikkat çekti. 
     Hisarcıklıoğlu, bu suçların, neyi içereceği ve nasıl cezalandırılacağına geleneksel hukuk sisteminin cevap bulmakta zorlandığını ifade etti. Rifat Hisarcıklıoğlu, ''Hakimler, sayı ve nitelik olarak uluslararası standartlara kavuşturulmalı, hukuk eğitimi sistemi iyileştirilmelidir. Yozlaşan bilirkişilik sistemi yerine, teknik ihtisas üniteleri kurulmalıdır. Yargılama usulü kanunlarında reforma gidilerek, yargılama süreçleri kısaltılmalı ve etkinleştirilmelidir'' diye konuştu. 
     
     ''ADALETİN SAVUNUCUSU ÖZEL SEKTÖR OLMALI'' 
     Yargı sürecinin hızlandırılması için başta fiziki koşullar olmak üzere sistemin gerekli imkan ve şartlara kavuşturulması, elektronik ortamda çalışma imkanı getirilmesi gerektiğini kaydeden Hisarcıklıoğlu, ''İhtisaslaşmaya yönelik kurumsal düzenlemeler yapılmalı'' dedi. Yolsuzluk ekonomisinin hakim olduğu toplumlarda adalet duygusunun yok olacağına işaret eden Hisarcıklıoğlu, şunları söyledi 
     ''Adalet, bu anlamda mülkün temelidir. Öyleyse, adaletin en önemli savunucuları, özel sektör mensupları olmalıdır. Ekonomik suçlar ve bunun sonucunda ortaya çıkan yolsuzluklar, bugün ülkemizi tehdit eden en önemli sorunlardandır. 
     Ekonomik suçların ortadan kaldırılması için bu suçların oluşmasını engellemek, bu konuda gerekli ekonomik, toplumsal, idari, tedbir ve düzenlemeleri yapmak bunları kararlılıkla uygulamak gereklidir.'' 
     
     ADALET BAKANLIĞI MÜSTEŞAR YARDIMCISI METE 
     Adalet Bakanlığı Müsteşar Yardımcısı Maksut Mete de toplantıya katılması beklenen Adalet Bakanı Cemil Çiçek'in program değişikliği nedeniyle toplantıya katılamadığını söyledi. Mete, hukuk devletinin tam olarak tesisinin, ekonomik istikrarın sağlanmasındaki önemine işaret ederek, Türkiye'de en önemli değişimin zihniyet alanında yaşandığını söyledi. 
     Mete, ''Türkiye, sessiz ve derinden bir zihniyet değişimini yaşıyor. Bunun da en önemli yansıması ceza kanunun da görülmektedir'' dedi. Yolsuzlukların, istikrar ve güven ortamını bozan unsurların başında geldiğini vurgulayan Mete, ''Yatırım ortamının iyileştirilmesi dendiğinde, ilk akla gelen unsurlardan birisi, ekonomik istikrar ve güven ortamının sağlanmasıdır. Bu ortam sağlanmadan alınacak diğer tedbirlerin istenen sonucu vermeyeceği ortadadır'' diye konuştu. 
     
     ''TOBB BAŞKANLIK SEÇİMİ FİZİKEN BİTTİ'' 
     TOBB Başkanı Hisarcıklıoğlu, sempozyumun ardından gazetecilerle yaptığı sohbet toplantısında ise 8 Mayıs'ta yapılacak TOBB Genel Kurulu'na ilişkin soruları yanıtladı. Hisarcıklıoğlu, TOBB Başkanlık seçiminin 20 Mart'ta fiziken bittiğini belirtti. 
     Hisarcıklıoğlu, 15 Nisan'da başkanlar toplantısında 1345 delegenin 1322'sinin attığı imza ile kendisini aday gösterdiğini ifade ederek, ''Bu saatten sonra aday olunabilmesi için delegelerin yüzde 10'unun imzası lazım, 130 imza lazım. Artık bu saatten sonra aday gösterilmesi teknik olarak imkansız'' dedi. 
     Yeni seçim sistemiyle birlikte geçmişte 133 kişi içinden seçilen yönetim kurulunun, artık 1345 delege arasından seçileceğine işaret eden Hisarcıklıoğlu, ''Zorluk şu, 1345 delege de yönetim kurulunda görev almak ister. Bu sayıdan ancak 14'ü seçilecek. Daha demokratik bir sistem ama liste yapmak zor. Etkin çalışacak komisyonlar, konseyler oluşturup ortak aklı ortaya çıkaracağız'' dedi. 
     
     ''DERVİŞ'LE GURUR DUYDUK'' 
     Hisarcıklıoğlu, Kemal Derviş'in UNDP Birleşmiş Milletler Kalkınma Programı Başkanığı'na seçilmesinin Türkiye için gurur verici olduğunu belirterek, ''Siyasi olarak değerlendiremem ama ekonomik açından başarı hikayesi var. Washington'da çalışırken elde ettiği çevrenin de etkisi var. Biz, Türk insanının uluslararası örgütlerde yer almasını isteriz'' diye konuştu. 
     
     ''YABANCILAR SÖYLEYİNCE DAHA ÇOK DİNLENİYOR'' 
     Dün yapılan Yatırım Danışma Konseyi kararlarına ilişkin olarak da Hisarcıklıoğlu, yabancı ve Türk yatırımcıların talepleri arasındaki tek farkın, yabancı yöneticilere verilen çalışma izninin gecikmesi olduğunu söyledi. Hisarcıklıoğlu, ''Biz de aynı sorunları dile getiriyoruz. Ancak onlar söyleyince daha çok dinleniyor. Ben konuşurken 12 kamera varsa onlar konuşunca saydım, 37 kamera vardı'' diye konuştu. 
     Yatırım Danışma Konseyi'nde verginin birinci gündem maddesi olmasının, ticari araçlardaki ÖTV'nin bir gecede yüzde 130'lara çıkmasının olduğunu belirterek, ''Yüzde 5'in hatasını, yüzde 95'e yüklemek doğru mu. Bir nakliye aracı en az iki kişiye ekmek kapısı oluyor. Sen, ulaşımı, ticareti engelliyorsun'' dedi. 
     Hisarcıklıoğlu, bir başka soru üzerine ise 2001 kriziyle birlikte işadamlarının mikro yerine makro çözümler istemeye başladıklarını belirterek, ''Biz artık para pul istemiyoruz. Prangalarımızı çözün, önümüzü açın, fırsat eşitliği getirin, diyoruz. Ahmet'i kollama devri bitsin'' dedi. 
     Sosyal Güvenlik Reformu'nun da gerekçesinin topluma çok iyi anlatılması gerektiğini belirten Hisarcıklıoğlu, ''Sistem içindeki 48 milyonun hayatı değişecek. Bu insanlara, kendilerinin zararda olduğunu, mevcut durumdan sadece üç beş milyon kişinin faydalanacağını iyi anlatmak lazım. Bu, liderlik işidir'' diye konuştu. 
     Hep kötü örneklerin gündeme getirildiğini, fotoğrafın bütününün görülmesi gerektiğini kaydeden Hisarcıklıoğlu, şunları söyledi 
     ''Yatırım Danışma Konseyi'ne katılan yabancı misafirler, Türkiye'nin dışardan çok iyi göründüğünü söylediler. Türkiye'nin önü çok açık, o yüzden biz de Türkiye'de olmak istiyoruz diyorlar. Toyota ve Ford, Türkiye'deki kapasitesini artıracak. Biz, belli bir noktaya baktığımız için olumlu gelişmeleri, resmin bütününü görmüyoruz.'' 
     
</TEXT>
</DOC>
