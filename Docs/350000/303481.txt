<DOC>
<DOCNO> 303481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur37.html </URL>
<DATE> 2005/01/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Liselere Giriş Sınavı'na başvuru süresi belirlendi 
</HEADLINE>
<TEXT>

     Fen, anadolu, sosyal bilimler ve sağlık meslek liseleri ile süper liselerde okumak isteyen öğrenciler, 10 Ocak-11 Şubat 2005 tarihleri arasında başvuru yapabilecekler. 
     Milli Eğitim Bakanlığı MEB , bu yıl ilk kez bazı yeni kuralların getirildiği ve kamuoyunda Liselere Giriş Sınavı LGS olarak bilinen Ortaöğretim Kurumları Öğrenci Seçme ve Yerleştirme Sınavı'nın başvuru tarihini ve diğer koşullarını belirledi. 
     Konuya ilişkin genelge, Milli Eğitim Bakanı Hüseyin Çelik imzasıyla valiliklere gönderildi. 
     Genelgeye göre, resmi ve özel fen liseleri, sosyal bilimler liseleri, anadolu liseleri, yabancı dil ağırlıklı liseler süper liseler , anadolu öğretmen liseleri, anadolu meslek liseleri, anadolu teknik liseleri, anadolu imam hatip liseleri, sağlık meslek liseleri ve diğer bakanlıklara bağlı meslek liselerinde öğrenim görmek isteyen öğrenciler LGS'ye girecek. Bu yıl ilk kez getirilen kurala göre, daha önce not ortalamasıyla öğrenci alan süper liselere de LGS sonucunda girilebilecek. 
     Polis Koleji Aday Tespit Sınavı da LGS ile birlikte yapılacağı için LGS'ye polis kolejlerinde okuyacak öğrenciler ile Devlet Parasız Yatılılık ve Bursluluk'tan yararlanacak ilköğretim 8. sınıf öğrencileri de katılacak. 
     Halen ortaöğretim kurumlarının hazırlık sınıflarında okuyan öğrenciler de LGS ile birlikte yapılacak Polis Koleji Aday Tespit Sınavı için başvurabilecekler. 
     
     TÜM 8. SINIF ÖĞRENCİLERİ KATILABİLECEK 
     Ayrıca, LGS'ye halen resmi ve özel ilköğretim okullarının 8. sınıflarında okuyan tüm öğrenciler istemeleri halinde girebilecekler. Bu konuda okul idareleri ve öğretmenler sınavla ilgili bütün detaylı bilgileri öğrencilere duyuracaklar ve öğrencilerin sınava girmeleri yönünde tavsiyelerde bulunacaklar. 
     Yetkililer, bu uygulamanın öğrencilerin başarı durumlarını ölçmek amacıyla yapıldığını bildirdiler. 
     
     BAŞVURULAR İNTERNETTEN 
     Başvuru süresi 10 Ocak 2005 Pazartesi günü başlayacak ve 11 Şubat 2005 Cuma günü saat 17.00'de sona erecek. 
     Başvuru işlemleri internet aracılığıyla elektronik ortamda okul müdürlüklerince gerçekleştirilecek. Sınava katılacak öğrencilerin velileri okul müdürlüklerine başvuracak. Başvuru işlemleri ile ilgili açıklamalar http sinavlar.meb.gov.tr internet adresinde yayımlanacak e-kılavuzda yer alacak. 
     Başvuru işlemlerinde öğrenciyle ilgili bilgilerin doğruluğundan bilgileri elektronik ortama giren okul müdürlüğündeki yetkili personel ile veli sorumlu olacak. Bilgi girişleri tamamlanan öğrencinin veri giriş ekranındaki onaylama işlemi yapılmadan önce bilgileri kontrol edilerek gerekli düzeltmeler yapılacak. Bilgiler daha sonra elektronik ortamda onaylanarak resmi kayıt haline getirilecek. Elektronik ortamda onaylanan bilgilerin çıktısı alınarak okul müdürlüğü yetkilisi ile veli tarafından imzalanarak, okul müdürü tarafından onaylandıktan sonra bir örneği veliye verilecek. Bir örneği de okulda muhafaza edilecek. 
     
     İNTERNETİ OLMAYAN OKULLAR 
     İnternet bağlantısı olmayan veya başvuru süresince teknik bir sebeple internet bağlantısı çalışmayan okullar, en yakın ADSL bağlantısı olan başka bir okuldan veya bağlantı sorunu bulunmayan ilçe veya il milli eğitim müdürlüğünden veri giriş işlemlerini gerçekleştirecekler. 
     
     SINAVA GİRİŞ BELGELERİ 
     Sınava başvuru işlemleri tamamlandıktan sonra başvuruda bulanan öğrencilerin bilgilerini içeren kontrol çizelgeleri 14-28 Şubat 2005 tarihleri arasında ilan edilecek ve varsa düzeltmeler elektronik ortamda yapılacak. 
     Sınava giriş belgeleri 2005 Mayıs ayının üçüncü haftasından itibaren internette yayımlanacak. Okul müdürlükleri, sınava giriş belgelerinin internet aracılığı ile çıktısını alacaklar ve adayın son 6 ay içinde çekilmiş fotoğrafını yapıştırıp mühürleyecekler. Okul müdürlükleri, bu belgeleri onaylayarak adaylara verecekler. 
     
     SINAV 
     Sınav, 12 Haziran 2005 Pazar günü gerçekleştirilecek. Sınav sonuçları 2005 Temmuz ayının ortasından itibaren http sinavlar.meb.gov.tr internet adresinden yayımlanacak. Okul müdürlükleri tarafından sınav sonuç belgelerinin çıktısı internet aracılığıyla alınacak ve onaylanarak adaylara verilecek. 
     
     TERCİHLER 
     LGS adayları tercihlerini, ÖSS'de olduğu gibi sınavdan sonra yapacaklar. Tercihlerle ilgili hususların yer aldığı e-tercih kılavuzu http sinavlar.meb.gov.tr adresinde 2005 Temmuz ayının ilk haftasından itibaren yayımlanacak. Tercih kılavuzunda tercihlerin hangi tarihte yapılacağı, okulların kayıt-kabul şartları ile kayıt tarihleri, kontenjanları ve yerleştirme ile ilgili diğer esaslar yer alacak. 
     Kırtasiye, internet bağlantısı ve benzeri giderlerin karşılığı olarak, başvurma ve tercih yapma dönemlerinde her adaydan 1 YTL 1 milyon lira alınarak, okul-aile birliklerince gelir kaydedilecek. 
     
</TEXT>
</DOC>
