<DOC>
<DOCNO> 323201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy13.html </URL>
<DATE> 2005/03/12/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
DSP genel başkanı Sezer "Yeni TCK, ifade özgürlüğünü sınırlamakta" 
</HEADLINE>
<TEXT>

     DSP Genel Başkanı Zeki Sezer, 1 Nisan'da yürürlüğe girecek yeni Türk Ceza Kanunu'nun TCK ifade özgürlüğünü önemli ölçüde sınırladığını savunarak, ''Yeni TCK'nın önce yürürlük maddesini erteleyen bir kanun çıkarılmalıdır'' dedi. 
     Sezer, yaptığı yazılı açıklamada, ''AKP Hükümeti''nin yeni TCK'yı ''yüzüne gözünü bulaştırdığını'' öne sürdü. 
     17 Aralık'taki AB Zirvesi'ne yetiştirmek amacıyla 80 yıllık birikime sırtını dönen hükümetin, TCK'daki cezaları ''ölçüsüz, orantısız ve keyfiliğe açık'' olarak artırdığını ileri süren Sezer, şu görüşlere yer verdi 
     ''Güya AB ile uyum adına çıkarılan yeni TCK, adeta basından intikam amacını taşıyor. Zira yasada, çok enteresan suçlar ve cezalar yer alıyor. Bu suçların basın yayın yoluyla işlenmesi durumunda ise hem hapis, hem de para cezaları katlanarak artırılıyor. 
     Belli ki hükümet basın özgürlüğü konusunda samimi davranmıyor. Zira bir taraftan Basın Kanunu'nda yakın zamanda yaptığı bir düzenleme ile basın yoluyla işlenen suçlar için hapis cezası kaldırılırken, yeni TCK ile ifade özgürlüğünü ciddi biçimde sınırlamaktadır.'' ''Yeni TCK'nın yürürlüğü gireceği 1 Nisan 2005'ten itibaren Türkiye'de muhalefetin ve medyanın sağlıklı demokrasiye işletme konusunda ne denli zorlanacağını tahmin etmemek mümkün değildir'' diyen Sezer, yeni TCK'de ifade ve basın özgürlüğünü kısıtlayan hükümlerin acilen değiştirilmesini istedi. Sezer, şunları kaydetti 
     ''Ancak yasanın yürürlük tarihi çok yakın olduğu için bu maddelerin hemen değiştirilmesi mümkün olmayabilir. O nedenle önce yürürlük maddesini erteleyen bir kanun çıkarılmalı, diğer düzenlemeler ise daha sonra, fakat geciktirilmeden yapılmalıdır. Sayın Başbakan, medyayı suçlamak yerine, sesine kulak vermelidir. Aksi halde, Türk siyaset tarihine basın özgürlüğünü yok eden bir Başbakan olarak geçeceğini bilmelidir.'' 
     
</TEXT>
</DOC>
