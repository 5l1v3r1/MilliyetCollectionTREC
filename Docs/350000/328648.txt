<DOC>
<DOCNO> 328648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur11.html </URL>
<DATE> 2005/03/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
"Pamuk'un kitaplarını altın yapıp satsak tazminatı ödeyemeyiz'' 
</HEADLINE>
<TEXT>

     Özlem DOĞAN KONYA, DHA 
     

      TÜRK Tarih Kurumu TTK Ermeni Masası'nda görevli Prof.Dr. Kemal Çiçek, yazar Orhan Pamuk ve Prof.Dr. Halil Berktay'ın Ermeni soykırımı kabul etmesini kınadı. Prof.Dr. Çiçek, "Orhan Pamuk'un bütün romanlarını altın yapıp satsak, soykırımı kabul etmemiz halinde Ermenilere ödeyeceğimiz 60 milyar doları karşılayamayız'' dedi. 
     Selçuk Üniversitesi Tarih Topluluğu'nun davetlisi olarak Konya'ya gelen ve Selçuk Üniversitesi Alaaddin Keykubat Kampusü Süleyman Demirel Kültür Merkezi'nde ABD belgelerine göre Ermeni meselesi ve Tehcir' konulu bir konferans veren Prof.Dr. Kemal Çiçek, ABD belgelerinde soykırımın yapıldığını ispat eden hiçbir belgenin bulunmadığını söyledi. Çiçek, "Eğer böyle bir soykırım yapıldıysa, biz özür dilemeye hazırız. Bizi ikna etsinler. Ama bu konuda Avrupa ülkelerinin tavrını anlamak mümkün değil. Tuhaf bir zihniyet içerisindeler. Tarihte Fransızlar Cezayirlileri, İngilizler Hintlileri soykırıma tabi tutmuş ve özür dilemiş. Bize diyorlar ki Avrupa Birliği'ne AB girmek istiyor musun Evet, öyleyse soykırımı kabul etmezsen AB'ye giremezsin. Böyle bir zihniyet olamaz'' diye konuştu. Türkiye'nin Ermeni meselesinde kamuoyunu yeteri kadar aydınlatmadığını da değinen Prof.Dr. Çiçek, "Konferans, panel ve çeşitli faaliyetlerle önce kendi kamuoyumuzu ikna etmemiz gerekir. Kamuoyumuzda öyle insanlar var ki Orhan Pamuk ve Prof.Dr. Halil Berktay gibi. Bunlar Osmanlı döneminde soykırım yapıldığını iddia ediyorlar. Orhan Pamuk benim bu konferansımı dinlese, roman yazmayı bırakır ve gerçekten tarih okumaya başlar. Biz kamuoyunda yer alan bu insanları bilgilendirmeye hazırız yeter ki kendileri Türkiye'de soykırım olup olmadığını gerçekten öğrenmek istesin'' dedi. 
     
     ÇİÇEK BERKTAY ERMENİ TARİHÇİSİ DEĞİL 
     Yapılan araştırmaya göre, Türkiye'nin soykırım yapıldığını kabul etmesi halinde Ermenilere 60 milyar dolar tazminat ödemeye mahkum olacağını belirten Prof.Dr. Çiçek, "Orhan Pamuk'un bütün kitaplarını altın yapıp satsak bunun bedelini ödeyemeyiz. Dolayısıyla herkes haddini bilmeli ve susmalı. Herkes uzmanlık alanında konuşmalıdır. Ayrıca Prof.Dr. Halil Berktay da Ermeni tarihçisi değildir.'' diye konuştu. 
     
</TEXT>
</DOC>
