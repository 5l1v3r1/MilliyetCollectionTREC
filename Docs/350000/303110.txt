<DOC>
<DOCNO> 303110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo16.html </URL>
<DATE> 2005/01/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ankaragücü, Ali Akdeniz ile anlaştı... 
</HEADLINE>
<TEXT>

     Ankaragücü, Samsunsporlu orta saha oyuncusu Ali Akdeniz'i renklerine bağladı. 
     Başkent ekibiyle 1,5 yıllık sözleşme imzalayan tecrübeli futbolcunun, yeni takımının bugün başlayan devre arası kampına katılmak üzere Antalya'nın Belek tatil beldesine gideceği öğrenildi. 
     Bu arada, Antalya Belek'te bugün kampa giren Ankaragücü'nün, kamp süresince 5 hazırlık maçı yapacağı bildirildi. İlk maçını 7 Ocak'ta Sakaryaspor ile yapacak sarı-lacivertli takım, Belek kampını 14 Ocak'ta tamamlayarak Ankara'ya dönecek. 
     Kamp çalışmalarına, yabancı futbolcular dışında tam kadroyla başlayan Ankaragücü'nde, Baidoo, Zengue, Guel, Desouki, Effa ve Tchanga'nın da iki gün sonra kampa katılacağı bildirildi. 
     Öte yandan Ankaragücü Teknik Direktörü Sakıp Özberk, Belek'te, çok güzel bir ortamda kampa girdiklerini belirterek, burada yapacakları ikinci yarı hazırlıklarının kendileri için çok önemli olduğunu söyledi. 

     
</TEXT>
</DOC>
