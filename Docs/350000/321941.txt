<DOC>
<DOCNO> 321941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur18.html </URL>
<DATE> 2005/03/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
LPG kontrolü arttı, parklarda yer kalmadı 
</HEADLINE>
<TEXT>

     Konya'da şartlara uygun olmadıkları gerekçesiyle işlem gören LPG'li araçların çekildiği merkez otoparkında yer kalmayınca, uzun süredir bekleyen araçlar üst üste konuldu. 
     AA muhabirinin, Konya Emniyet Müdürlüğü'nden edindiği bilgiye göre, Karayolları Trafik Kanunu kapsamında araç üzerinde yapılan her türlü değişikliğin projesinin çizdirilmesi ve LPG'li araçlar için sızdırmazlık raporunun alınması gerekiyor. 
     Daha sonra Karayolları Muayene İstasyonları'na giderek bu değişikliği ruhsatlarına işletmeleri gereken araç sahipleri otomobillerinin ön ve arka camlarına LPG logosu yapıştırıyor. 
     Tüm bu işlemlerin maliyetinin 750 YTL'yi bulması nedeniyle birçok kişinin hayatını riske atarak daha ucuz yollara başvurduğunu belirten yetkililer, bu yüzden çok sayıda LPG'li otomobilin trafikte tehlike saçtığını bildirdiler. 
     Yetkililer, kaçak LPG'li araçlar yüzünden yaşanabilecek üzücü olayların önlenmesi için son dönemlerde denetimleri artırdıklarını belirterek, çok sayıda LPG'li aracın gerekli şartlara uymadığı için işlem yapılarak otoparklara çekildiğini ifade ettiler. 
     Trafikten men edilen araçların sayısının artmasıyla, Konya'daki merkez otoparkta yer kalmadı. Parkta boş alan açılması amacıyla çok uzun zamandır alınmayan eski otomobiller, üst üste konulunca, ortaya ilginç görüntüler çıktı. 
     
</TEXT>
</DOC>
