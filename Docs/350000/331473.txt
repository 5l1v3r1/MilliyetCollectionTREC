<DOC>
<DOCNO> 331473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy08.html </URL>
<DATE> 2005/04/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
SSK'nın "tüp bebek" yorumu... 
</HEADLINE>
<TEXT>

     SSK, Sosyal Sigortalar Kanunu'na göre, tüp bebek yönteminin ''sağlık yardımı olarak değerlendirilmediğini'', bu nedenle tüp bebek masraflarının karşılanmadığını bildirdi. 
     Alınan bilgiye göre, Türk-İş, Çalışma ve Sosyal Güvenlik Bakanlığı'na başvurarak, ''çocuk sahibi olamamanın hastalık hali kabul edilerek, SSK'lıların tüp bebek tedavisi yöntemiyle çocuk sahibi olmalarına imkan sağlanmasını'' talep etti. 
     Konu, bakanlık tarafından SSK'ya incelettirilirken, SSK'nın konuyla ilgili yanıtı, daha sonra Türk-İş'e gönderildi. 
     SSK'nın yazısında, kurum tarafından sigortalılara sağlanacak yardımların 506 Sayılı Sosyal Sigortalar Kanunu'nda düzenlendiği anımsatıldı. 
     Kanuna göre, sigortalılara yapılacak sağlık yardımlarının, ''sigortalının hekime muayene ettirilmesi, hekimin göstereceği lüzum üzerine teşhis için gereken klinik ve laboratuvar muayenelerinin yaptırılması'', ''sigortalının teşhis ve tedavi için gerekirse sağlık müessesesine yatırılması'' ve ''tedavi süresince gerekli ilaç ve iyileştirme vasıtalarının sağlanması'' durumlarını kapsadığı anlatıldı. 
     Tüp bebek yönteminin ''organik bir arızanın tedavisini sağlayamayacağı'' ifade edilen yazıda, bu yöntemin, ''sağlık yardımı olarak değerlendirilmediği ve hastalık sigortası kapsamına girmediği'' kaydedildi. Yazıda, bu nedenle, sigortalıların tüp bebek sahibi olmak için yapacakları masrafların SSK'ca karşılanmadığı belirtildi. 
     Yazıda, tüplerinin tıkalı olması nedeniyle çocuk sahibi olamayan sigortalıların ve eşlerinin mikroşirürji ile tüplerin açılması ve ilaç tedavisinin organik bir bozukluğun düzeltilmesine yönelik olması durumunda, gerekli tetkik ve tedavilerin karşılandığı ifade edildi. 
     Emekli Sandığı ve Bağ-Kur'luların tüp bebek masrafları bütçe uygulama talimatına alınarak, devlet tarafından ödenirken, SSK'lıların tüp bebek masraflarının ödenmemesi eleştirilmişti. 
     
</TEXT>
</DOC>
