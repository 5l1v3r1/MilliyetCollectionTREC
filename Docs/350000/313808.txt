<DOC>
<DOCNO> 313808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko31.html </URL>
<DATE> 2005/02/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Divan, 7. otelinde Demirel'e komşu olacak... 
</HEADLINE>
<TEXT>

     Koç Grubu bünyesindeki Divan, Ankara Güniz Sokak'ta açacağı yeni otel ile 9. Cumhurbaşkanı Süleyman Demirel'e komşu olacak. 
     Divan İstanbul, Taxim Suites, Divan Antalya Talya, Divan Marmaris Mares ve Divan Bodrum Palmira'nın ardından Mecidiyeköy'deki TMT Otel'in işletmeciliğini 10 yıllığına üstlenerek Divan City adı altında hizmet vermeye hazırlanan Divan, Ankara Güniz Sokak'ta yeni bir otel projesine imza atacak. 
     Ana faaliyet alanlarından biri olan otelcilikte, özellikle şehir otelciliğinde, hem Türkiye'de hem de yurt dışında büyümeyi hedefleyen Divan'ın 7. otel projesinin imza töreni 14 Şubat'ta İstanbul'da gerçekleştirilecek. 
     Törende, Divan Genel Müdürü Kamil Berk'in yanı sıra Divan üst düzey yöneticileri ve gayrimenkul sahipleri hazır bulunacak. 
     
</TEXT>
</DOC>
