<DOC>
<DOCNO> 316437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko42.html </URL>
<DATE> 2005/02/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Unakıtan AB'yi bir değerler bütünü olarak görüyoruz 
</HEADLINE>
<TEXT>

     Rahmi Gündüz AA 

Maliye Bakanı Kemal Unakıtan, serbest rekabetin olmadığı yerde ekonominin gelişemeyeceğini vurgularken, hükümet olarak 'serbest rekabetin gelişmesi' konusunda her türlü önlemin alınacağını söyledi. 
     Unakıtan, Ekonomik İşbirliği ve Kalkınma Örgütü'nde OECD düzenlenen ''Türkiye'de rekabet hukuku ve politikası'' konulu toplantıdan sonra, gazetecilerin sorularını yanıtladı. 
     OECD toplantısında, ''Türkiye'de rekabet hukuku ve politikasının'' ayrıntılı biçimde gözden geçirildiğini kaydeden Unakıtan, Rekabet Kurumu'nun çalışmalarını başarıyla sürdürdüğünü bildirdi. 
     Serbest piyasa ekonomisinin gelişmesi için, tam rekabetin vazgeçilmez bir unsur olduğunu ifade eden Unakıtan, serbest rekabetin gelişmesine ilişkin bütün reform çalışmalarına tam destek verdiklerini bildirdi. 
     
     ÖZELLEŞTİRME 
     Devletin ekonomi ve ticaretin içinde yer alamayacağını kaydeden Unakıtan, hükümetin özelleştirme çabalarına büyük önem verdiğini söyledi. 
     Unakıtan, özelleştirmeye karşı çıkanların abesle iştigal ettiklerini ifade ederken, Türkiye'nin de çağdaş ülkelerin arasında yer alabilmesi için özelleştirmenin şart olduğunu bildirdi. 
     Unakıtan, ''tam rekabeti sağlayacak ne gerekiyorsa yapacağız. Rekabetin olmadığı yerde gelişme olmaz. Korumacılıkla ekonomi gelişemez. Dünya ekonomisiyle entegrasyon sağlamak için rekabet kurallarına dikkat etmemiz gerekiyor'' dedi. 
     Unakıtan, serbest rekabetin AB kriterleri içinde önemli yer aldığını bildirdi. 
     Tekel işçilerinin bugün yaptıkları özelleştirme karşıtı eylemlere ilişkin soru üzerine Unakıtan, Tekel'in içki ve tuz bölümünün daha önce özelleştirildiğini, sigara üretimin de özelleştirileceğini, bunu AB'nin de istediğini söyledi. 
     
     ''TÜRKİYE AB'YE YÜK OLMAZ'' 
     Unakıtan bir başka soruya verdiği yanıtta, Türkiye'nin üyelik halinde AB'ye mali yük getireceği yolundaki iddialara katılmadığını belirterek, ''Biz AB'yi bir değerler bütünü olarak görüyoruz. Mali yardım almak, mali yardıma muhtaç olduğumuz için AB üyeliği başvurusu yapmadık. Ancak diğer ülkelere ne yapıldıysa bize de aynısının uygulanmasını istiyoruz. Avrupa değerler bütünlüğü adaletli olmayı da gerektiriyor'' diye konuştu. 
     
     OECD RAPORUNDAN 
     Bu arada OECD tarafından hazırlanan raporda, Rekabet Kurumu'nun çalışmalarından övgüyle bahsedildi, çeşitli alanlarda görülen eksikliklerin giderilmesine ilişkin tavsiyelerde bulunuldu. 
     ''Türkiye'de rekabet hukuku ve politikası'' başlıklı raporda, ''2002 yılından bu yana kurumun mükemmel bir gelişme sağladığı ve Türk ekonomisinin rekabete dayalı bir yapıda gelişmesinden önemli rol oynadığı'' vurgulandı. 
     Rekabet Kurumu'nun, Türkiye'nin en etkili ve iyi idare edilen kuruluşlarından biri olduğu ifade edilen raporda, bununla birlikte gözlenen çeşitli eksikliklere dikkat çekildi. 
     Rekabet Kurumu'nun etkili çalışması için, şeffaflık ve özerkliğin önemli olduğu belirtilen raporda, kurum içinde yetişmiş uzman personelin eğitimine önem verilmesi tavsiye edildi. 
     Rekabet Kurumu'nun, ''AB rekabet yasalarıyla uyum çabalarında düzensizlik yaşadığı'' kaydedilen raporda, yapılacak yasal düzenlemelerle, kurumun devlet yardımlarını daha iyi kontrol eder bir duruma kavuşmasının sağlaması ve özelleştirmenin hızlandırılması çağrısında bulunuldu. 
     
</TEXT>
</DOC>
