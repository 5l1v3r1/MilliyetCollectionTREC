<DOC>
<DOCNO> 314401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun44.html </URL>
<DATE> 2005/02/11/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Bulgaristan'da baraja konulan bomba son anda bulundu 
</HEADLINE>
<TEXT>

     Bulgaristan'ın Montana kenti yakınındaki Ogosta barajına kimliği belirsiz kişilerce konulan bombanın son anda fark edilerek etkisiz hale getirildiği bildirildi. 
     Bulgaristan Devlet Haber Ajansı BTA'nın verdiği habere göre, yağışlar yüzünden su yüksekliği azami seviyede olan Ogosta barajının su drenaj gövdesinin hemen dibinde şüpheli bir paket bulundu. 
     Barajın güvenlik görevlileri tarafından fark edilen paketin içinde güçlü patlayıcı olduğu belirlendi. Olay yerine gelen bomba uzmanları paketin içindeki patlayıcıyı etkisiz hale getirmeyi başardı. 
     Yetkililer, olayla ilgili geniş çaplı soruşturma başlatıldığını açıkladı. Bombanın patlaması durumunda barajın 40 metre daha yüksek rakımda bulunmasından dolayı Montana kentinin bir anda sular altında kalabileceğini belirten yetkililer, büyük bir facianın eşiğinden dönüldüğünü söylediler. 
     
</TEXT>
</DOC>
