<DOC>
<DOCNO> 345476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur42.html </URL>
<DATE> 2005/05/24/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Çanakkale Açık Cezaevi Hükümlüleri Ankara'da tiyatro oyunu sahneledi 
</HEADLINE>
<TEXT>

     Çanakkale Açık Cezaevi’nde kalan hükümlülerin rol aldığı "Kamyon" adlı tiyatro oyunu Başkentte sahnelendi. 
     Mehmet Baydur’un kaleme aldığı, yönetmenliği Çanakkale Açık Cezaevi Müdürü Sedat Karaca’nın yaptığı, hükümlüler İhsan Çakıroğlu, Kemal Adıyaman, Şakir Aslanboğa, Abdulhamit Akaydın, Selahaattin Söyler ve Muhammet Çakır’ın rol aldığı, dekor, kostüm ve makyajın cezaevi öğretmeni Saim İrfan Engin ve İdare Memuru Haydar Oğuz’un hazırladığı "Kamyon" adlı oyun, çıktıkları turnenin ilk durağı olan Ankara’da sahne aldı. 
     Yeni Sahne’de sergilenen oyunu, Adalet Bakanlığı Müsteşarı Fahri Kasırga, Hakimler ve Savcılar Yüksek Kurulu üyeleri ve bürokratlar da izledi. 
     Adalet Bakanı Cemil Çiçek’in daha önce katılacağı duyurulan, ancak TBMM’deki çalışmalar nedeniyle katılamadığı oyun öncesinde Çanakkale Açık Cezaevi Psikologu Rasi Boy, bir konuşma yaptı. 
     Cezaevlerinde eğitim çalışmalarının yanı sıra kültürel, psiko-sosyal ve sportif alanlardaki çalışmalara da önem verildiğini vurgulayan Boy, Çanakkale Açık Cezaevi’nin Türkiye’de ve dünyada bir ilki gerçekleştirdiğine dikkati çekti. 
     Boy, "Cezaevlerinde kalanların kimlik değiştirerek, meslek edinme dışında tiyatro, spor gibi alanda da topluma fiziksel ve psikolojik açıdan donanımlı dönmeleri gerekmektedir" diye konuştu. 
     
     YÖNETMEN KARACA’NIN SÖZLERİ 
     Oyunun yönetmenliğini yapan Cezaevi Müdürü Sedat Karaca da, 2 yıl önce aldıkları kararla cezaevinde tiyatro ekibi oluşturduklarını söyledi. 
     2003 ve 2004 yıllarında "72. Koğuş" ve "Bekçi Murtaza" adlı 
     oyunları Çanakkale’nin yanı sıra İstanbul, Eskişehir, Bursa, Ankara ve İzmir’de sahnelediklerini anlatan Karaca, üçüncü oyunları olan "Kamyon"un Ankara’dan sonra 30 Mayısta İstanbul’da 2 Haziranda İzmir’de ve 16 Haziranda Bursa’da ücretsiz olarak sahneleneceğini bildirdi. 2 perdelik oyunda, 6 hükümlü ve 6 cezaevi personelinin görev aldığını kaydeden Karaca, oyuna yaklaşık 4 ayda hazırlandıklarını söyledi. Tiyatro çalışmalarıyla Türkiye’deki diğer cezaevlerine örnek olduklarını ifade eden Karaca, amaçlarının hükümlüleri sosyal, eğitim ve kültürel faaliyetlerle topluma kazandırma olduğunu vurguladı. Karaca, önümüzdeki yıl yine hükümlülerin rol alacağı Cevat Fehmi Başkut’un eseri "Paydos"u sahneye koymayı planlandıklarını da bildirerek, "Bu oyunda rol alan oyunculardan bazıları yakında evlerine dönecekler, ancak bize Paydos adlı oyunda rol almak istediklerini ilettiler. Bundan memnuniyet duyduk" dedi. 
     
</TEXT>
</DOC>
