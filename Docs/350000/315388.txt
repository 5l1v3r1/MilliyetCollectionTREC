<DOC>
<DOCNO> 315388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko11.html </URL>
<DATE> 2005/02/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hisse senedi işlemlerinin yüzde 40'ını yabancılar yaptı 
</HEADLINE>
<TEXT>

     Yabancı yatırımcıların, İMKB hisse senetleri piyasasında yapılan işlemler içerisindeki payı ocakta yüzde 40'a dayandı. Yabancıların Takasbank'taki hisse senedi 
     sakama bakiye oranı da yüzde 57'ye yükseldi. 
     İstanbul Menkul Kıymetler Borsası İMKB verilerine göre, yabancıların ocak ayında rekor düzeye çıkan İMKB'deki işlemleri, ocakta yapılan toplam hisse senedi işlemlerinin yüzde 38.7'si kadar bir büyüklük oluşturdu. Söz konusu ay 3 milyar 626.4 milyon dolarlık alış, 2 milyar 817 milyon dolarlık satış işlemi yapan yabancıların, toplam işlemleri 6 milyar 443.5 milyon doları buldu. Alım-satım işlemleri 809.4 milyon dolarlık net alımla sonuçlanan yabancıların alış işlemleri geçen yılın ocak ayına göre yüzde 139.5, satış işlemleri yüzde 83.8, toplam işlemleri de yüzde 111.5 oranında arttı. 
     
     PAYLARI ARTIYOR 
     Aralık ayında yabancı yatırımcıların hisse senetleri piyasasındaki işlemler içerisinde yüzde 29.8 olan payı, ocak ayında tarihinin en yüksek noktasına yükseldi. Borsa'daki toplam 16 milyar 640 milyon dolar olan alım satım işlemlerinin 6 milyar 443.5 milyon dolarla yüzde 38.7'sini yabancılar yaptı. 
     Yabancıların işlem hacmi içerisindeki payı en yüksek düzeyine geçen yıl kasım ayında çıkmıştı. Ocak ayında yüzde 20.6, şubatta yüzde 26.4, martta yüzde 20.7, nisanda yüzde 
     25.5, mayısta yüzde 26.8 olan yabancıların payı, haziranda 
     yüzde 27.5, temmuzda yüzde 28.4, ağustosta yüzde 24.3, eylülde yüzde 22, ekimde yüzde 26.9, kasımda yüzde 29.9 düzeyinde oluşmuştu. Yabancı yatırımcıların Borsa'daki ağırlığı, 2002 yılının tümünde yüzde 18.2, 2003'te yüzde 17.3, 2004 yılında da yüzde 25.3'ü bulmuştu. 
     
     HİSSE BAKİYE ORANI YÜZDE 56.94'E ÇIKTI 
     Yabancıların Takaslank'ta hisse senedi saklama bakiye oranı da artıyor. 2004 yılının Aralık ayında yüzde 54.94 olan yabancıların hisse senedi bakiye oranı, ocak ayında yüzde 56.94'e kadar ulaştı. Söz konusu oran ekim ayından bu yana artış eğilimi gösteriyor. 
     
</TEXT>
</DOC>
