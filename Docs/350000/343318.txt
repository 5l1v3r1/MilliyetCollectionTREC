<DOC>
<DOCNO> 343318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy03.html </URL>
<DATE> 2005/05/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'den memurları kızdıracak yasa teklifi 
</HEADLINE>
<TEXT>

     AKP Mersin Milletvekili Saffet Benli’nin hazırladığı ve AKP Grup yönetiminin iki yıl beklettikten sonra geçen hafta TBMM Başkanlığı’na sunduğu teklifte, "herkese fedakarlık düştüğü" gerekçesiyle memurların cumartesi günleri de çalışması isteniyor. 
     AKP’nin mali müşavir kökenli milletvekillerinden Saffet Benli, Devlet Memurları Yasası’nın "Çalışma Saatleri"ni düzenleyen 99’uncu maddesinin 1, 2 ve 4’üncü fıkralarının değiştirilmesi için tek maddelik bir yasa teklifi hazırlayarak AKP Grup yönetimine 10 Mart 2003’te sundu. Ancak AKP Grup yönetiminin 9 Mayıs’ta Benli’nin teklifini TBMM Başkanlığına sunduğu öğrenildi. 
     AKP’li Saffet Benli, memurların cumartesi günleri de çalışmasını, böylece haftalık çalışma saatinin 40’tan 48’e çıkarılmasını öneriyor. Böylece sadece pazar gününün hafta tatili olarak kalması öngörülen teklifle, yurt dışındaki resmi kuruluşlarda da cumartesi günü mesai yapılması gündeme gelecek. Teklifte, bu nedenle Bakanlar Kurulu’na "hizmetin gerektirdiği hallerde" yurt dışında hafta tatilini pazardan başka gün olarak saptayabilmesi yetkisi de tanınıyor. 
     Yürürlükteki yasada da Bakanlar Kurulu’na bu yetki verilmiş durumda. 
     
     "HERKESE FEDAKARLIK DÜŞÜYOR" 

     Saffet Benli, teklifinin gerekçesinde ise Türkiye’nin yaşadığı ekonomik zorluklar dolayısıyla herkese fedakarlık düştüğünü de vurguluyor. 
     AKP’li Benli’nin, AKP iktidarının ekonomide çok başarılı olmadığı şeklinde de yorumlanabilecek gerekçesi şöyle 
     "Türkiye ekonomik zorluklarla karşı karşıya olduğu bir dönem yaşamaktadır. Herkese fedakarlık düşmektedir. Tatil günlerimiz diğer ülkelere göre çok fazladır. Tatil günlerinin bol olduğu ülkemizde her iş günü kaybı ülke ekonomisinden çok şey götürmektedir. Bayram ve tatillerin çok olması yanında cumartesi günlerinin mesai günü olarak kabulü bir denge oluşturacak, çalışılmayan günler telafi edilecektir. Bu nedenle cumartesi günlerinin de çalışma saatine katılması uygun olacaktır. Teklifimiz bu amaçla verilmiştir." 

     
</TEXT>
</DOC>
