<DOC>
<DOCNO> 329732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur24.html </URL>
<DATE> 2005/04/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Öğrencilerin cep telefonlarını su kovasında toplamışlar 
</HEADLINE>
<TEXT>

     Tokat'ta bir veli, oğlunun da aralarında bulunduğu bazı öğrencilerin cep telefonlarının öğretmenleri tarafından su dolu kovaya atıldığı iddiasıyla Valiliğe şikayette bulundu. 
     Tokat Milli Eğitim Müdürlüğü'ne şikayet dilekçesi veren İrfan A, Mehmet Akif Ersoy Lisesi Okul Müdürü Musa Günay'ın talimatıyla müdür yardımcısı ve diğer öğretmenlerin, sınıflarda cep telefonu araması yaparak, toplanan telefonları su dolu kovaya attıklarını iddia etti. 
     Basın mensuplarının sorularını yanıtlayan İrfan A, lise 3. sınıfta öğrenim gören oğlu C.A'nın eve geldiğinde, okulda öğretmenlerinin arama yaparak, topladıkları cep telefonlarını suya attıklarını söylediğini ifade etti. Olayın, öğrencilerin sınava girecekleri sırada olduğunu belirten İrfan A, 100'e yakın cep telefonunun, öğretmenler tarafından suya atıldığını öne sürdü. 
     
     '' KOVALARA DOLDURURSUNUZ DEDİK'' 

     Mehmet Akif Ersoy Lisesi Müdürü Musa Günay da AA muhabirine yaptığı açıklamada, okulda sınav öncesi arama yaptıklarını belirterek, şöyle konuştu 
     ''Bazı öğrencilerin, özellikle sınav haftalarında müthiş bir kopya çekme işleri oldu. Mesela kameralı telefonlarla soruyu komple çekerek, okulun dışında bu işin uzmanı olan kişiye mesaj atıp, oradan soruyu çözülmüş olarak geri aldıkları tespit edilmişti. Biz de bunların önüne geçebilmek için sınav gruplarını ayırdık. 
     Okulumuzun idarecileriyle toplanarak bir karar verdik. Arkadaşlar Öğrencilerin üzerinden çok fazla şeyler çıkabiliyor, bunları nerede toplayacağız dediler. Her katta su kovalarının olduğunu söyledik, kovalara doldurursunuz dedik. Artık kovanın içinde biraz su mu vardı... Bazı telefonlar ıslandı, zarar gördü. Öğrenciler biraz üzüldüler. Olaya tepki gösteren veliler, bizi bir üst kuruma şikayet ettiler.'' 
     
     ''TELEFONLARIN İÇİ, SUDAN ZARAR GÖRMÜŞTÜ'' 

     Şehir merkezinde cep telefonu satışı ve tamiri yapan Mehmet Ergezer de yaklaşık 10 öğrencinin, cep telefonlarını, suya atıldığını söyleyerek tamire getirdiklerini belirterek, ''Telefonların içi sudan zarar görmüştü. Suya atıldığı zaman telefonların çalışır halde olması, bütün devreleri yakmış. Gelen telefonların çoğuna, zaten çalışmayacağı için bakmıyoruz. Garanti kapsamı böyle bir şeyi de kabul etmiyor'' şeklinde konuştu. 
     Bazı velilerin de hem Cumhuriyet Başsavcılığı'na, hem de Tokat Valiliği'ne şikayette bulundukları, Milli Eğitim Müdürlüğü'nün de soruşturma başlattığı bildirildi. 

     
</TEXT>
</DOC>
