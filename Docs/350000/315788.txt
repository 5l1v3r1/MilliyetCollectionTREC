<DOC>
<DOCNO> 315788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy29.html </URL>
<DATE> 2005/02/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İstifanın ardından... Başesgioğlu da rahatsız... 
</HEADLINE>
<TEXT>

     Başbakan Recep Tayyip Erdoğan'le ters düşerek hem AKP hem de Bakanlık koltuğundan ayrılan Erkan Mumcu'nun ardından yeni istifaların da gelebileceği belirtiliyor. 
     Kabinenin ANAP kökenli Çalışma Bakanı Murat Başesgioğlu'nun da SSK hastanelerinin devri başta olmak üzere bazı konularda hükümetle ters düştüğü ve rahatsız olduğu konuşuluyor. 
     Erkan Mumcu'nun "misafir gibi görüldüğü"nü gerekçe göstererek hem AKP hem de Kültür Turizm Bakanlığı görevinden istifasının ardından gözler bir süredir özellikle bakanlığıyla ilgili tasarılar nedeniyle rahatsız olduğu belirtilen Murat Başesgioğlu'na çevrildi. SSK hastanelerinin Sağlık Bakanlığı'na devrine karşı çıkan Başesgioğlu, bunu Başbakan'a iletmesine karşın destek bulamadı. Bunun üzerine, Başesgioğlu, SSK Hastaneleri'nin görüşüldüğü komisyonlara gelmezken, bu konuda açıklama yapmaktan da sürekli kaçındı. 
     "Hastanelerin devrini içine sindirimediğini" bürokratlarına ifade eden Başesgioğlu, tüm çabalarına karşın sürecin dışında tutuldu. 
     Başesgioğlu'nun bu rahatsızlıklarıyla olası bir kabine revizyonunda Çalışma ve Sosyal Güvenlik bakanlığı'ndan alınacağı hatta kabine dışı bırakılabileceğinin AKP içinde konuşulmaya başlaması üst üste geldi. Başesgioğlu'nun da Mumcu gibi eski ANAP hükümetlerinde görev yapmış olması ve AKP'ye 3 Kasım öncesi katılmış olması partiyle yeterince uyum sağlayamadığı yorumlarına neden oldu. 
     
</TEXT>
</DOC>
