<DOC>
<DOCNO> 307872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur11.html </URL>
<DATE> 2005/01/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Diyanet Hac'da jöle sürmek haramdır 
</HEADLINE>
<TEXT>

     Diyanet İşleri Başkanlığı hac öncesinde helal ya da mübah olan "eşle cinsel ilişkide bulunmak ve jöle kullanmak" gibi bazı davranışların ihramlıyken kesinlikle yasak olduğunu belirtti. 
     Diyanet İşleri Başkanlığı Din İşleri Yüksek Kurulu Üyesi Doç. Dr. İsmail Karagöz'ün "Diyanet" dergisinde yayımlanan makalesinde hac öncesinde helal ya da mübah olan bazı davranışların ihramlıyken yasak olduğu anımsatıldı. 
     Buna göre, erkekler ihramlı oldukları sürece dikişli elbise ve ayakkabı giyemiyecek ve başlarını örtmeyecekler. 
     Erkek ve kadınların, ihramlıyken vücutlarına, yatılacak yerlere veya ihram örtülerine koku sürmemeleri gerektiği belirtilen makalede, kişilerin jöle, ruj, oje, briyantin parfüm ve sprey kullanamayacakları da kaydedildi. 
     Makalede, ihrama giren kişilerin tüm olumsuz söz ve davranışlardan kaçınmaları gerektiği de belirtildi. 
     
     HAC DA TIRNAK KESMEK DE HARAM 
     Makalede şöyle denildi 
     "Erkek ve kadınlar, ihramlıyken saçlarını boyayamazlar ve kına yakamazlar, saç, sakal, bıyık, koltukaltı ve kasık tüyleri ile vücutlarının herhangi bir yerindeki tüyleri traş edemezler, el ve ayaklarının tırnaklarını kesemezler, eşleriyle sevişemezler ve ilişkide bulunamazlar, kara hayvanlarını avlayamazlar, harem bölgesinde kendiliğinden yetişen bitkileri kesemez ve koparamazlar. Bu yasakları ihlal edenler haccın yeniden yapılması, kurban kesilmesi, sadaka verilmesi ve oruç tutulması gibi işlenen yasağa göre farklı cezalar öderler." 
     
</TEXT>
</DOC>
