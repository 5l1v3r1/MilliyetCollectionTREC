<DOC>
<DOCNO> 306115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko19.html </URL>
<DATE> 2005/01/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
BDDK Başkanı Kentbank ve Demirbank'la ilgili fiili imkansızlığı gördük 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Tevfik Bilgin, Kentbank ve Demirbank'la ilgili fiili ve hukuksal imkansızlık olduğunu gördüklerini, bunu da her iki tarafa ilettiklerini bildirdi. 
     Bilgin, Ekonomi Muhabirleri Derneği EMD üyeleriyle düzenlediği, ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısının ardından gazetecilerin çeşitli konulardaki sorularını yanıtladı. 
     Bir gazetecinin Çukurova Grubu ile Yapı Kredi Bankası'na ilişkin sorusu üzerine Bilgin, BDDK'nın teknik bir kurum olduğunu ve değerlendirmelerini teknik olarak yaptığını vurgulayarak, şunları söyledi 
     ''Çukurova Grubu donmuş bir buzun üzerinde, Grubun karşı tarafa sağ salim geçmesi için çabalıyoruz. Ama buz kırılırsa soğuk sulara düşecek olan da Grup'tur. Biz sürekli iyi niyeti gösteriyoruz, Çukurova Grubu'nun da iyi niyetli olduğunu düşünüyoruz.'' Bir gazetecinin ''Bağımsız mısınız '' şeklindeki sorusu üzerine Bilgin, şu anda bağımsız olduklarının altını çizdi ve ''Hiçbir dönemde olmadığı kadar bağımsız'' dedi. 
     Medya patronluğu ve banka sahipliğiyle ilgili bir soru üzerine de Bilgin, gönderdikleri taslakta öyle bir maddenin olmadığını belirterek, bunun Avrupa'da medya ile ilgili kanunda yer aldığını söyledi. 
     Bilgin, denetim ve murakıplara ilişkin bir soru üzerine, denetimin ve gözetimin kimsenin tekelinde olmadığını belirterek, kendi içlerinde de yeniden yapılanmaya gittiklerini, BDDK'daki 13 daire başkanının 5'inin murakıp kökenli olduğunu ve Kurumun da ''tıkır tıkır'' çalışmalarını sürdürdüğünü kaydetti. 
     
</TEXT>
</DOC>
