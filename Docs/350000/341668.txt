<DOC>
<DOCNO> 341668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonyas02.html </URL>
<DATE> 2005/05/11/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Prens Harry’nin imajı sarsıldı 
</HEADLINE>
<TEXT>

     Hilal YILMAZ - LONDRA DHA 

      İNGİLTERE Veliaht Prensi Charles’ın küçük oğlu Prens Harry’nin başı dertten kurtulmuyor. Önce Nazi üniformasıyla bir partide eğlenirken kameralara yakalanan, ardından kaydolduğu Harp Okulu’ndaki hırsızların hedefi haline gelen Harry, şimdi de elinde sigarayla çekilmiş bir fotoğrafla İngiliz basının gündemine oturdu. 
     Sky Haber Kanalı, geçtiğimiz yıl Güney Afrika’daki AIDS’li çocuklara destek amacıyla bir yardım kampına katılan Prens Harry’nin burada elinde sigarayla çekilmiş bir fotoğrafını yayınladı. Fotoğrafın, Kraliyet Ailesi’nin basın ilişkilerinden sorumlu Clarence House tarafından, ’prensin imajını düzeltmek için’ kasten basına verilmiş olması ise şaşkınlık yarattı. 
     Prens Harry’nin son günlerde sarsılan imajını düzeltmek için bir kampanya başlatan yetkililer, yardım kampında çekilen fotoğrafta prensin elindeki sigarayı farkedemeyince, küçük prensi kendi elleriyle rezil etmiş oldu. 
     
     PRENS KOPYACI ÇIKTI 
     Bu arada geçen sene dünyaca ünlü Eton Lisesi’nden başarıyla mezun olan Harry’nin sanat dersinde kopya çektiği de ortaya çıktı. Sanat öğretmeni Sarah Forsyth, Prens Harry’nin resim ödevinin, okulun sanat bölümü başkanı olan Ian Burke tarafından yapıldığını söyledi. Forsyth, geçtiğimiz yıl basına yaptığı bir diğer açıklamada, kendisinin de prense yardım ettiğini açıklamış ve sezon bitiminde okuldan uzaklaştırılmıştı. 
     Geçtiğimiz gün 44 hafta sürecek olan askeri eğitimine başlayan Prens Harry ise konuyla ilgili henüz bir açıklama yapmadı. 
     
</TEXT>
</DOC>
