<DOC>
<DOCNO> 346067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy20.html </URL>
<DATE> 2005/05/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Edelman'dan Gül'e veda ziyareti... 
</HEADLINE>
<TEXT>

     ABD’nin Ankara Büyükelçisi Eric Edelman, Dışişleri Bakanı ve Başbakan Yardımcısı Abdullah Gül’e veda ziyaretinde bulundu. 
     Edelman’ın Dışişleri Bakanlığı’nda ziyaret ettiği Gül, yaptığı açıklamada, Edelman’ın Ankara’da bulunduğu kritik dönemde ikili ilişkilerin daha da geliştirilmesi ve işbirliğinin güçlendirilmesi yolunda büyük katkılar yaptığını belirtti ve kendisine teşekkür etti. 
     Bu ilişkilerin Edelman’ın yeni görevine atanmasının ardından da devam edeceğine olan inancını dile getiren Gül, Türk-Amerikan ilişkilerinin köklü gelenekleri bulunduğunu ve bu ilişkilerin sadece hükümetler arasında değil, halklar arasında da olduğunu kaydetti. 
     Gül, ilişkilerin en güçlü şekilde ilerlemesini umduklarını kaydederek, iki ülkenin insan hakları, serbest piyasa ekonomisi ve demokrasi gibi birçok ortak değeri paylaştığına dikkati çekti. 
     Edelman’ın perde arkasında çok önemli çalışmalar yaptığını ve zaman zaman ortaya çıkan görüş ayrılıklarının en iyi şekilde çözümlenmesinde büyük katkıları olduğunu ifade eden Gül, "Türk-Amerikan ilişkilerinin özel niteliğinin daha da güçleneceğine inanıyorum" dedi. 
     ABD’nin AB konusunda Türkiye’ye desteğinin çok açık olduğunu belirten Gül, Türkiye’ye adaylık statüsünün verildiği Helsinki Zirvesi sırasında da Edelman’ın bu kentte görevli olduğunu anımsattı ve kendisinin bu konudaki desteğini takdir ettiğini söyledi. 
     ABD’nin Ankara Büyükelçisi Edelm an da, açıklamasında, iki ülke ilişkilerinin önemini vurguladı. 
     Başbakan Recep Tayyip Erdoğan’ın ABD’ye yapacağı ziyaretin ilişkilerin daha da ilerlemesi için iyi bir fırsat teşkil edeceğini ifade eden Edelman, Savunma Bakanlığı’ndaki yeni görevi sırasında da ilişkilerin geliştirilmesi yönünde gayretlerinin süreceğini söyledi. 
     Edelman, Türkiye ve ABD’nin iki önemli müttefik olduğunu sözlerine ekledi. 
     
</TEXT>
</DOC>
