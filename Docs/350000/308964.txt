<DOC>
<DOCNO> 308964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur31.html </URL>
<DATE> 2005/01/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Siirt'te cenaze gerginliği 
</HEADLINE>
<TEXT>

     Şırnak'ta öldürülen ve defnedilmek üzere Siirt'e götürülmek istenen Nergis Özer ve Sibel Sartık'ın cenazeleri 14 saat bekletildikten sonra askerler tarafından alınarak, Eruh İlçesi'nde gömüldü. Aileler suç duyurusunda bulunmaya hazırlanıyor. 
     Şırnak'tan Siirt'e getirilirken, Bıloris mevkiinde askerler tarafından durdurulan ve kente girişine izin verilmeyen Sibel Sartık ve Nergis Özer'in cenazelerinin gömülmesine ilişkin yaşanan gerginlik kentte devam ediyor. 
     Cenazelerin Siirt'e girişine izin verilmemesi ve mezar yeri konusunda karşılaşılan zorluklar nedeniyle başlayan ve kenti adeta savaş alanına çeviren olaylar, gece de devam etti. Polisin müdahalesi sonucu çok sayıda kişinin yaralanmasına ve gözaltına alınmasına tepki gösteren halk, gece Çakmak, Ulus, Dumlupınar ve Alan Mahalleleri'nde gösteri yaptı. Uzun süre devam eden gösteriler sırasında polis, mahalleyi kuşatarak, gösteriye müdahale etti. 
     Göstericiler polis müdahalesine taş atarak karşılık verdi. 
     Cenazelerinin kente girişinin engellenmesi sonrası yaşanan olaylar sonucu yaklaşık 50 kişinin yaralandığı, 30'u aşkın kişinin de gözaltına alındığı öğrenildi. 
     
     CENAZELER ASKERLER TARAFINDAN GÖMÜLDÜ 
     Siirt Valisi Murat Yıldırım ile Siirt Belediye Başkanı Mervan Gül'le görüşen DEHAP Şırnak İl Başkanı İzzet Belge, cenazelerin Siirt'e girişine izin verilmesini istedi. Vali Yıldırım ise, Siirt'e olayların yaşandığını, polislerin yaralandığını ve bu nedenle cenazelerin şehre giremeyeceğini söyledi. Bu görüşmeden sonra Vali Yıldırım'ın talimatı üzerine jandarma, Bıloris arama noktasında konvoyla beraber bekletilen cenazelere el koydu. Özer ve Sartık'ın cenazesi askerler tarafından panzerler eşliğinde Eruh Mezarlığı'na götürüldü. Cenazelerin burada dini vecibeleri yerine getirilmeden, mezarlıkta kepçeyle kazılan bir çukura birlikte gömüldüğü ileri sürüldü. 
     
     AİLELERDEN SUÇ DUYURUSU HAZIRLIĞI 
     Cenazeler Eruh'a götürüldükten sonra Siirt'e girişlerine izin verilen Özer ve Sartık'ın yakınları, karşılaştıkları zorlukları "vahşet" olarak değerlendirirken, yapılan uygulamalar ilişkin hukuki girişimlerde bulunacaklarını bildirdi. İnsan Hakları Derneği İHD Siirt Şubesi'ne başvuracak ailelerin, bugün Siirt Cumhuriyet Savcılığı'na suç duyurusunda bulunması bekleniyor. 
     
     DEHAP'TAN KINAMA 
     DEHAP Şırnak İl Başkanı İzzet Belge de, yaşamını yitiren insanlara bu denli tahammülsüzlüğün gösterilmesinin anlayışla karşılanamayacağını söyledi. Belge, bu uygulamalara karşı gerekli tepkileri göstereceklerini belirtirken, Siirt'te polisin halka yönelik saldırısını kınadı ve el konulan cenazelerin ailelere teslim edilmesini istedi. 
     
</TEXT>
</DOC>
