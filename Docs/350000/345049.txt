<DOC>
<DOCNO> 345049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy11.html </URL>
<DATE> 2005/05/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İsrail Başbakan Yardımcısı Türkiye için gerekirse kulis yapabilirim 
</HEADLINE>
<TEXT>

     İsrail Başbakan Yardımcısı ve İşçi Partisi lideri Şimon Peres, Türkiye’nin AB üyeliğine tam destek verdi ve "Türkiye’nin mutlaka AB’ye tam üye olması gerektiğini" söyledi. 
     Sosyalist Enternasyonal çalışmaları için İsrail’de bulunan CHP Genel Başkanı ve Sosyalist Enternasyonal Başkan Yardımcısı Deniz Baykal ile İsrail Başbakan Yardımcısı Peres, toplantıların yapıldığı Tel Aviv’deki Dan Panorama Oteli’nde sabah kahvaltısının ardından yarım saat süreyle bir araya geldi. 
     İsrail-Filistin barış süreci ve Türkiye’nin AB’ye tam üyeliği başta olmak üzere çeşitli konuların ele alındığı Peres-Baykal görüşmesinde, Peres, Türkiye’nin AB’ye tam üye olmasının gerekliğinin ve öneminin altını çizdi. 
     Çin’in giderek güçlenmesi ve Rusya’daki son gelişmeler dikkate alındığında, AB’nin çok önemli bir konumu bulunduğunu kaydeden Peres, Türkiye’nin de bu genişleme kapsamının içinde olması gerektiğini vurguladı. 
     Peres, Baykal’a, "Türkiye, mutlaka AB’ye tam üye olmalıdır. 
     Gerekirse Avrupalılara bu konuları anlatmak için onlarla temasa geçebilirim" dedi. 
     Baykal ise Almanya ve Fransa’daki son siyasi gelişmelere dikkati çekerek, Almanya’da gündeme gelen erken genel seçim ve Fransa’daki referandum kararının Türkiye’nin AB üyeliğini olumsuz etkileyebileceği yönündeki endişelerini aktardı. Deniz Baykal, şöyle dedi 
     "Alman Sosyal Demokrat partililerin SPD seçim yenilgisi, birbiri ardına ortaya çıkan gelişmeler bizi endişelendiriyor. Nasıl bir iktidar çıkar çok önem taşıyor. Farklı bir iktidar olması halinde, Almanya gibi Türkiye’yi destekleyen bir ülkenin farklı bir iktidar yapısının, genişleme ve Türkiye’nin tam üyeliği konusunda ısrar ve çaba göstermesini beklemek çok güçleşiyor." Peres, Baykal’a ayrıca, "Bizim için Türkiye’nin demokratik, laik ve çağdaş bir ülke olması çok önemlidir" diyerek, "Türkiye’de siyasi partilerin ve Mustafa Kemal’in attığı temellerin demokrasi ve laikliğin korunmasında büyük önemi var" ifadesini kullandı. 
     
     GAZZE’DEN ÇEKİLME 

     İki liderin baş başa görüşmesinde, İsrail-Filistin barış süreci, Gazze’den tek taraflı geri çekilme ve çekilme sonrası muhtemel gelişmeler de dile getirildi. 
     Peres’in, geri çekilmeye tam destek verdiği ve "Geri çekilme mutlaka gerçekleşmeli, ama İsrail de bölünmemeli" dediği öğrenildi. 
     Bu nedenle Gazze Şeridi ve Batı Şeria olarak iki ayrı bölüm halinde varlık gösteren Filistin’i birleştirecek, kopukluğu giderecek çeşitli projelerin de değerlendirmesi yapıldı. 
     ABDli Rand Corporation’ın önerdiği 6 milyar dolarlık "Ark projesine" destek verdiğini, bu projenin, Filistin topraklarını güneyden birleştirmesinin önemli olduğunu söyleyen Peres ayrıca, Baykal’a Filistin topraklarını birleştirebilecek hızlı tren, fiber optik kablo, enerji ve otoyol projeleri konusunda bilgi verdi. 
     Peres, "bu yapılmadığı taktirde, Filistin’in anlamlı bir siyasi etkinlik kazanmasının ve devlet olmasının mümkün olmadığını" da belirtti. 
     İki lider ayrıca, Türkiye’den İsrail’e su ihracı konusunu ele aldı. Peres, Manavgat suyunun taşıma maliyetinin yüksekliğinden yakınırken, bu projede maliyeti düşürebilecek yöntemlerle de yakından ilgilendiklerini ifade etti. 
     İsrail Başbakan Yardımcısı Peres’in, Filistin konusunda Türkiye’nin katkılarının da olabileceğini belirtmesi üzerine CHP Genel Başkanı Baykal, inşaat ve turizm konularında Türkiye’nin yardımcı olabileceğini söyledi. 
     
     BAYKAL YOL HARİTASI TEK VE EN GERÇEKÇİ ÇÖZÜM 

     CHP Genel Başkanı ve Sosyalist Enternasyonal Başkan Yardımcısı Deniz Baykal, "Ortadoğu’da şiddetin seçenek olmadığı konusunda hepimiz hemfikir olmalıyız" dedi. 
     Baykal, Tel Aviv’de devam eden Sosyalist Enternasyonal toplantılarının bugünkü oturumunda, gündemde bulunmamasına rağmen evsahibi İsrail Başbakan Yardımcısı ve İşçi Partisi lideri Şimon Peres’in talebi üzerine bir konuşma yaptı. 
     İsrail-Filistin barış sürecinde bugün gelinen noktayı değerlendiren Baykal, "Bölge barışı konusunda şu anda masanın üzerine konulan yol haritası tek ve en gerçekçi çözümdür" dedi ve yol haritasının hayata geçirilmesi gerektiğini söyledi. 
     Baykal, her iki taraftan, durumu kötüleştirecek ve yeniden şiddeti körükleyecek uygulamalardan kaçınmasını istedi. 
     İsrail hükümetinin Filistin topraklarından çekilmesinin memnuniyet verici olduğunu belirten Baykal, Filistin tarafındaki yoksulluğa, ekonomik ve sosyal koşullardaki yetersizliklere dikkat çekti. 
     Bu olumsuz koşulların şiddeti körükleyeceği uyarısında bulunan Baykal, bunlar giderilmediği takdirde İsraillilerin de kendilerini uygar dünyanın parçası sayamayacaklarını vurguladı. 
     Uluslararası topluma çağrıda bulunan Deniz Baykal, bölgedeki barışa yönelik tüm çabaların, uluslararası toplumun kapsamlı bir ekonomik yardım programı ile desteklenmesini istedi. 
     CHP Genel Başkanı Baykal, demokrasinin önemine dikkat çekerek, "Eğer demokrasi bölgede sürekli bir yaşam biçimi haline getirilebilirse barış ve istikrarın başarı şansı artacaktır. 
     Demokrasi, insan hakları, karşılıklı anlayış ve barışın yaygınlaştırılmasıyla bölge, dünyanın en ileri bölgelerinden biri haline gelebilir. Hepimizin ortak görevi, bu hedefin gerçekleştirilmesine katkıda bulunmaktır" diye konuştu. 
     
</TEXT>
</DOC>
