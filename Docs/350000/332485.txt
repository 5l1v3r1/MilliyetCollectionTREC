<DOC>
<DOCNO> 332485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun42.html </URL>
<DATE> 2005/04/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avrupa'nın silah harcaması ABD bütçesinin yarısına ulaştı... 
</HEADLINE>
<TEXT>

     Almanya Savunma Bakanı Peter Struck, AB'yi, yeterli askeri güce sahip olmadan yeni bir güvenlik politikası hazırlamaya çalışmakla eleştirdi. 
     Struck, Handelsblatt gazetesi tarafından düzenlenen uluslararası güvenlik konferansında yaptığı konuşmada, AB'nin dış ve güvenlik politikası için öncelikle askeri yeteneklerini geliştirmesi gerektiğini belirterek, ''Avrupalı 16 NATO ülkesinin savunma harcamaları 200 milyar dolarla ABD savunma bütçesinin yaklaşık yarısını oluşturuyor'' dedi. 
     ABD'nin AB ülkelerinden haklı olarak krizlerin aşılmasında daha fazla sorumluluk üstlenmelerini istediğini belirten Struck, AB'nin, kendi güvenliği için daha fazla çaba harcaması gerekliliğinin arttığını söyledi. 
     Struck, AB'nin kriz bölgelerinde daha fazla somut sorumluluk üstlenmesi gerektiğini ifade ederek, ''Yaklaşık 2.5 milyon Avrupalı NATO askerinin sadece yüzde 5'i yurt dışı misyonlarına katılmaya hazır'' dedi. 
     Struck ayrıca, federal meclisin kabul etmesi durumunda 22 Nisan'dan itibaren 50 askeri gözlemciyi Sudan'a göndereceklerini kaydetti. 
     Struck, Başbakan Gerhard Schröder'in Çin Halk Cumhuriyeti'ne yönelik AB silah ambargosunun kaldırılması yönündeki önerisinin de NATO toplantılarında ele alınabileceğini söyledi. 
     NATO Askeri Komitesi Başkanı Harald Kujat da toplantıda yaptığı konuşmada, AB'nin ABD ile olan büyük savunma açığının kapatılması için yeterli çaba harcamadığı görüşünü savundu. 
     Kujat, iyi silahların daha pahalı olduğunu, bu nedenle AB ülkelerinin savunma için daha fazla para ayırmaları gerektiğini belirtti. 
     
</TEXT>
</DOC>
