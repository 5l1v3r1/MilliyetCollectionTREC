<DOC>
<DOCNO> 337235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/axspo01.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Bosque 
</HEADLINE>
<TEXT>


Bu takım Rıza hocayla büyük iş başardı. Ben bu çıkışın üstüne konacak insan değilim. Türkiye'de futbolu bilenler susuyor, bilmeyen konuşuyor mesela Reha Muhtar. Cordoba ve Ronaldo'yu uzaklaştıran yönetimdi, şimdi takımda kurtarıcı oldular 

MEHMET ÇİFTÇİ 


Beşiktaş'ı Rıza Çalımbay'a devreden Vicente del Bosque, Siyah-Beyazlılar'ın bugünkü durumunu değerlendirdi. Maçları izlediğini ve takımı beğendiğini ifade eden İspanyol teknik adam, Çalımbay'a da hakkını teslim etti. 
Siyah - Beyazlılar'ın ikinci yarıda çok iyi bir çıkış yakaladığını belirten Bosque, "Bu benim değil, tamamen Rıza hocanın eseridir. Kendisini kutlamak lazım. Beşiktaş'taki çıkışın üzerine konacak çapta insan değilim. Rıza çok başarılı bir hoca. Yönetim, bana göstermediği sabrı ona gösterirse Beşiktaş başarılı olur. Aksi takdirde çöküş yeniden başlar" dedi. 
Türkiye'de futboldan anlayanların sustuğunu, anlamayanların konuştuğunu vurgulayan ünlü çalıştırıcı şöyle devam etti "Futboldan anlayanlar ne zaman seslerini yükseltirse, Türk futbolunda çıkış başlar. Kaldığım sürece futbolu bilmeyen herkes konuştu. Bunlardan biri de, eski yönetici Reha Muhtar." 

Demirören'e kırgın 
Takımın işleyişi konusunda da eleştiride bulunan Vicente del Bosque, "Bana Ronaldo ile Cordoba'yı takımdan uzaklaştır diyen yönetimdir. Ben onların isteklerini yerine getirdim. Şimdi ise bu iki oyuncu, Rıza hoca ile kurtarıcı konumuna geldi. Madem ki oynatacaklardı neden benden uzaklaştırmamı istediler" diye yönetime soru yöneltti. 
Başkan Yıldırım Demirören'e de kırgın olan Bosque, "Çok iyi ilişkilerim vardı. Çok efendi bir insan, İsterdim ki, gönderildikten sonra da beni arayıp sorsun. Dostluklar devam etmeli" yorumunda bulundu. 

Kartal bölündü 

Beşiktaş'ta aslar dünü idman yaparak değerlendirdi, yedekler ise hazırlık maçında 20 Yaşaltı Milliler'le golsüz berabere kaldı 

SÜLEYMAN HATISARU 

Çaykur Rizespor maçının hazırlıklarını sürdüren Beşiktaş dün iki gruba ayrıldı. As takım oyuncularını sabah antrenmana alan Teknik Direktör Rıza Çalımbay, yedek futbolcuları da akşam 20 Yaşaltı Genç Milli Takımı ile oynanan maçta denedi. 
Sabah çalışmasından öncesinde oyuncularıyla bir toplantı yapan Çalımbay, "İdmanda herkes yapması gerekeni çalışıyor. Şimdi sıra bunları sahaya yansıtmaya geldi" diye konuştu. 
Rıza hoca, idman sırasında da hatalar yapan Koray ve Ali Güneş'i sert bir şekilde, "Bir daha basit hatalar istemiyorum" diye uyardı. Çalışmada, hafif sakatlığı bulunan Ahmed Hassan ise takımdan ayrı koşu yaptı. 
İdmanın son bölümünde futbolcular, Rıza Çalımbay'ın da katıldığı çift kale maç yaptı. Tayfur'un kaptanlığını yaptığı, Murat, Tümer, Ronaldo, İbrahim Akın, Mustafa ve Ahmet Dursun'dan oluşan takım, Çalımbay'ın yer aldığı Cordoba, Ali Güneş, Veysel, Carew, Pancu ve Koray'dan oluşan ekibi 10-5 yendi. Karşılaşmada Tayfur'un takımının gollerini Tümer 3 , Mustafa 3 , İbrahim Akın 2 , Ahmet Dursun ve Tayfur atarken, diğer ekibin sayıları ise Ali Güneş, Veysel 2 , Carew ve Pancu'dan geldi. Yedeklerin 20 Yaşaltı Genç Milli Takımı ile oynadıkları hazırlık maçı ise 0-0 bitti. Siyah-Beyazlılar karşılaşmanın ilk yarısında Berkant'ın ayağından bir penaltı kaçırdı. 

Prim isteği 

SÜLEYMAN HATISARU 

İkinci yarıda, Teknik Direktör Rıza Çalımbay ile birlikte fırtına gibi esen Beşiktaşlı futbolcular, 9 haftadır alamadıkları prim konusunda seslerini yükseltti. 
Fenerbahçe derbisinin ardından 25'er bin dolar primin de arasında bulunduğu tüm alacakları konusunda sıkıntıda bulunan Siyah - Beyazlılar, gereken ödemenin yapılması için Menajer - Kaptan Tayfur Havutçu'ya başvurdu. Mağdur durumda bulunduklarını, alacaklarının bir an ödenmesi gerektiğini belirten Siyah - Beyazlılar, Tayfur'un bu konuda yönetimle görüşmesini istedi. Kaptan da konuyu idarecilere ileteceğini belirtti. 
Beşiktaş Yönetimi primlerin bu hafta içinde ödeneceği konusunda bir açıklama yapmıştı. İdareciler, futbolculara verilecek para konusunda çalışma içine girdi. 

Seba'ya ödül 

Türkiye Futbol Adamları Derneği'nin "İnsanlar yaşarken de anılmalıdır" sloganıyla vereceği hizmet ödülleri sahiplerini buldu. Olimpiyatevi'nde yapılan ödül töreninde, Beşiktaş'ın efsane Başkanı Süleyman Seba da yönetici dalında ödül aldı. Bu dalda, Süleyman Seba'nın dışında İsmet Sezgin, İlhan Cavcav, Orhan Bilgin ve Turgan Ece de ödüle layık görüldü. 

Nouma'dan mesaj var 

İskoçya'nın Livingstone takımında forma giyen Pascal Nouma, Beşikaş'a mesaj yolladı. Renginin h l siyah - beyaz olduğunu belirten Fransız oyuncu, "Temmuz'da yeni ürünlerin tanıtımı için İstanbul'da olacağım. Ama buradan Kıvanç Oktay'a sesleniyorum. Kariyerimin bitmesine iki yıl daha var. Beni ara, telefonunu bekliyorum. Bir gün tekrar görüşmek umuduyla" dedi. 

Üzülmez geliyor 

Evinde geçirdiği bir kaza sonucunda sol aşil tendonu kesilen ve sezonu kapatan İbrahim Üzülmez, gelecek haftadan itibaren havuzda çalışmalara başlayacak. Siyah - Beyazlı futbolcu, güçlendirme egzersizlerinin ardından 2-3 hafta saha çalışmalarını sürdürecek. Futbol hayatında ilk kez sakatlık nedeniyle sahalardan uzaklaştığını söyleyen İbrahim, bundan büyük üzüntü duyduğunu belirtti. 

Volkan, Kartal'a doğru 

Beşiktaş'ın Schalke 04'te forma giyen Ümit Milli Takımı'nın kalecisiyle prensipte anlaştığı öğrenildi 

BİLAL MEŞE 

Transfer arayışlarını sıkı bir şekilde sürdüren Beşiktaş, Schalke 04'te forma giyen Ümit Milli Takım kalecisi Volkan Ünlü'ye göz dikti. Kolombiyalı file bekçisi Cordoba ile sezon sonunda yollarını ayırmayı planlayan yönetimin, Volkan ile prensipte söz kestiği belirtildi. 
Ümit Milli Takım'da zaman zaman görev alan Volkan Ünlü'nün de bu transfere sıcak baktığı vurgulandı. Ümit Milli Takımı'na yakın çevreler, Volkan Ünlü'nün özellikle teknik kapasitesi yüksek ve geleceği parlak bir kaleci olduğuna dikkat çekti. 
Geçen sezon A takımında 4 kez ilk 11'de görev yapan Volkan, Teknik Direktör Assauer'in gelişiyle birlikte bu sezon forma şansı bulamadı. 

VOLKAN ÜNLÜ KİMDİR 
Doğum tarihi 08.07.1983 
Boy 190 cm 
Kilo 87 kg 
Pozisyon Kaleci 
Son kulübü Schalke 

180 dakikalık sınav 

Çalımbay, Rizespor ve Samsun maçlarının ardından kalacak-gidecekleri belirleyecek 

Gelecek sezon hem Avrupa hem de ligde iddialı olmak isteyen Beşiktaş'ta futbolcuların kaderi iki maç sonrasında belli olacak. Teknik Direktör Rıza Çalımbay, ligin bitimine 5 hafta kalmasına rağmen, yönetimin yeni kadroyu oluşturmak için beklediği raporunu Çaykur Rizespor ve Samsunspor karşılaşmalarının ardından hazırlayacak. 
Futbolcularının bu iki maçtaki performansını da değerlendirecek olan Çalımbay, özellikle tereddütte kaldığı isimler konusundaki son kararını verecek. Rıza hocanın, daha lig bitmeden kalacak ve gidecek isimleri belirleyeceği, alınacak futbolcuların işinin lig sona ermeden bitirileceği ifade edildi. 


</TEXT>
</DOC>
