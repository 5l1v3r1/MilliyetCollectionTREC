<DOC>
<DOCNO> 304234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/spo06.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerimizde sayıyoruz 
</HEADLINE>
<TEXT>


UEFA, yeni kokart takan Cem Papila ile Metin Aydoğan'ı, Fransa'daki uluslararası seminerde, Avrupa'nın zayıf ülke hakemlerinin bulunduğu 4. kategoriye soktu 

CEMAL ERSEN 


Tebligat yapıldı 
TÜRKİYE'DE, FIFA listesi üzerine tartışmalar sürerken, UEFA bu yıl kokart takan Cem Papila ve Metin Aydoğan'ı, Şubat ayında Fransa'da düzenlenecek seminerde hiçbir gerekçe göstermeden Ukrayna, Romanya, Bulgaristan, Malta gibi ülke hakemlerinin yer aldığı dördüncü kategoriye soktu. Avrupa Futbol Birliği konuyla ilgili tebligatını önceki gün Futbol Federasyonu kanalıyla Merkez Hakem Kurulu'na yaptı. 

Tepkiyle karşılandı 
ULUSLARARASI hakem kadrosunu top class, first class, ikinci, üçüncü ve dördüncü kategori olarak ayıran UEFA'nın, yeni FIFA kokartı takmayı hak eden İngiliz, Fransız, Alman ve İtalyan hakemleri ise seminerde üçüncü sınıfa dahil etmesi MHK tarafından tepkiyle karşılandı. Bir kurul üyesi, UEFA'nın şike ve bahis iddialarına adları karıştığı için Türk hakemlerine güvenmediğini ileri sürdü. 

Görev şansı çok az 
COD D'azur'da bir hafta sürecek seminerde Cem Papila ile Metin Aydoğan'ın dil, kondisyon ve kural sınavlarından geçeceği bildirildi. FIFA kokartlarını koruyan Kuddusi Müftüoğlu, Mustafa Çulcu, Bülent Demirlek, Selçuk Dereli ve İsmet Arzuman'ın Şampiyonlar Ligi ve UEFA Kupası'nın bundan sonraki aşamalarında görev almasının düşük bir olasılık olarak görüldüğü de ifade edildi. 


</TEXT>
</DOC>
