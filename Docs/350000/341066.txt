<DOC>
<DOCNO> 341066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/guncel/gun04.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anadolu'da hazırlık kalkıyor 
</HEADLINE>
<TEXT>


Bakanlık, Anadolu ve fen liselerinde hazırlık sınıflarını kaldırıyor. Yabancı dil dersi ilköğretim 4. sınıftan başlayacak 

HABER MERKEZİ 

Anadolu liseleri ve fen liselerinde hazırlık sınıfı kaldırılıyor. Bu liselerdeki öğretim süresi, diğer liselerde olduğu gibi gelecek yıldan itibaren 4 yıl olacak. Avrupa Birliği sürecinde her öğrencinin ilkokuldan itibaren belirli düzeyde İngilizce öğrenmesi amaçlanıyor. Bu kapsamda da Anadolu liselerinin hazırlık sınıfı kaldırılacak. 
Tüm liselerde 4 yıla çıkacak olan eğitim-öğretim gereği Anadolu liseleri de 4 yıl olacak, ancak ilk yıldan itibaren normal ders müfredatına başlanacak. 
CNNTurk'ün haberine göre, Milli Eğitim Bakanlığı, yeni ders çizelgeleri üzerinde çalışıyor. Yabancı dil dersi, müfredatta ağırlıklı olarak yer alacak. İlköğretim 4. sınıftan başlayacak olan İngilizce öğretimi 8. sınıfa kadar sürecek ve bilgisayar destekli verilecek. 

A-2 seviyesinde İngilizce 
Derslerde Avrupa dil portföyü standartları dikkate alınacak, İngilizce dinleme, konuşma, okuma ve yazma seviyeleri belirlenecek. İlköğretim bittiğinde öğrenciler A-1 ve A-2 seviyesinde İngilizce bilecek. 
2008'den sonra liseyi bitiren her öğrencinin elinde dil pasaportu olması hedefleniyor. Uluslararası Alte Organizasyonu kapsamında açılacak sınavlarda, yabancı dil seviye tespiti yapılacak ve öğrencilere sertifika verilecek. 
Bakanlığın üzerinde çalıştığı bir başka projenin de liseyi bitirme sınavı olduğu kaydedildi. Liselerde, 'bakalorya' yani olgunluk sınavı açılacak. Lise öğrencileri kendi müfredatlarından sorumlu olacak. Alınacak puanlar üniversiteye giriş için de belirleyici olacak. Bu düzenlemelerin 2005-2006 eğitim-öğretim yılında hayata geçirilmesi planlanıyor. 


</TEXT>
</DOC>
