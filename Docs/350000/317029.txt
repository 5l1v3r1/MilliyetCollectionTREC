<DOC>
<DOCNO> 317029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur33.html </URL>
<DATE> 2005/02/20/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
Beyşehi Gölü'nde balıkçı teknesi alabora oldu 
</HEADLINE>
<TEXT>

     Konya'nın Beyşehir İlçesi'nde bulunan Beyşehir Gölü'ne ağ atılması sırasında alabora olan balıkçı teknesindeki bir balıkçı kayboldu. 
     Alınan bilgiye göre, Hüyük İlçesi'ne bağlı Tolca Köyü'nde oturan Mustafa Sunar 22 , Mehmet Sunar 17 ve Ali Sunar 16 , kendilerine ait 2 balıkçı teknesi ile Beyşehir Gölü'ne açıldı. 
     Gölde bir süre ilerleyen balıkçılar, Aygır Adası yakınlarına geldiklerinde ağ atmak için bir teknede toplandılar. Ağların dengeyi bozması nedeniyle tekne, alabora oldu. 
     Ters dönen teknenin üzerine çıkan 3 balıkçıdan Mustafa Sunar 22 , kendilerine yaklaşık 400 metre uzaklıkta bulunan diğer tekneye kadar yüzüp arkadaşlarını kurtarmak istedi. Göl içinde yüzerek ilerlemeye çalışan Mustafa Sunar, bir süre sonra kayboldu. 
     Alabora olan teknenin üzerinde bekleyen Mehmet ve Ali Sunar, çevreden geçen başka bir balıkçı teknesi tarafından kurtarılarak kıyıya çıkarıldı. Boğulmaktan son anda kurtarılan Ali ve Mehmet Sunar, Hüyük Devlet Hastanesi'nde tedavi altına alındı. Alabora olan tekne, Aygır Adası yakınlarındaki Tolca Köyü sahiline yaklaşık 3 kilometre uzaklıkta bulundu. Tekne, diğer balıkçı kayıkları ile çekilerek kıyıya getirildi. 
     Boğulan balıkçının bulunması için hava kararana kadar süren arama çalışmalarından sonuç alınamadı. Çalışmalara yarın sabah erken saatlerden itibaren yeniden başlanacağı bildirildi. 
     Beyşehir Gölü'nde kaybolan Mustafa Sunar'ın, iki ay önce vatani görevini tamamladığı ve nişanlı olduğu öğrenildi. 
     
</TEXT>
</DOC>
