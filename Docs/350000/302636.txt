<DOC>
<DOCNO> 302636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur08.html </URL>
<DATE> 2005/12/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hakan Altun'un cipi çalındı 
</HEADLINE>
<TEXT>

     Şarkıcı Hakan Altun’un kısa süre önce satın aldığı lüks cipi, Sarıyer’de program yaptığı restoranın önünden çalındı. 
     Program yaptığı Tarabya sahilindeki "Palet 3" adlı restorana gelen Altun, 34 ALT 45 plakalı lüks cipini restoranın arkasına park etti. Altun’un programını tamamlamasından sonra bir görevli tarafından restoranın önüne getirilen cip, kimliği belirsiz kişi ya da kişilerce buradan çalındı. 
     Restorandan çıktıktan sonra aracının çalındığını fark eden Altun, Tarabya Polis Merkezi’ne giderek olaya ilişkin ifade verdi. 
     Bazı restoran görevlileri, araçların restoran önüne getirilmesinden sonra anahtarının girişteki bir bölüme bırakıldığını, hırsızların da Altun’u önceden takip ederek anahtarı buradan aldıktan sonra aracı çalmış olabileceklerini öne sürdüler. 
     Hakan Altun’un, yaklaşık 170 bin Avro değerinde olan cipi, 10 gün önce satın aldığı belirtildi. 
     Polisin, olaya ilişkin başlattığı soruşturma sürüyor. 
     
</TEXT>
</DOC>
