<DOC>
<DOCNO> 349370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy05.html </URL>
<DATE> 2005/06/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Eski Belediye Başkanlarına üç yıl ihale yasağı geldi 
</HEADLINE>
<TEXT>

     Hükümet, belediye başkanı ve meclis üyelerine, görevleri sona erdikten sonra da 3 yıl süreyle belediye ve bağlı kuruluşlarından doğrudan veya dolaylı olarak iş alma, komisyonculuk ve temsilcilik yapma yasağı getiriyor. 
     Yeni hazırlanan Belediye Yasa Tasarısı’nda, belediye başkanları ve belediye meclis üyelerinin nüfuz istismarının önlenmesi amacıyla bazı önlemler getiriliyor. 
     Buna göre, belediye başkanı görevi süresince veya görevinin sona ermesinden itibaren 3 yıl süreyle, meclis üyeleri ise görevleri süresince ve görevlerinin sona ermesinden itibaren 2 yıl süreyle belediye ve bağlı kuruluşlarına karşı doğrudan doğruya veya dolaylı olarak taahhüde giremeyecek, komisyonculuk ve temsilcilik yapamayacak. 
     Belediye başkanı ve meclis üyeleri, kendileri, ikinci derece dahil kan ve kayın hısımları ve evlatlıklarıyla ilgili işlerin görüşüldüğü meclis toplantılarına da katılamayacaklar. 
     
     HER YIL DENETİM KOMİSYONU OLUŞTURULACAK 

     Yeni düzenlemeye göre, il ve ilçe belediyeleriyle nüfusu 10 binin üzerindeki belediyelerde, belediye meclisi, her ocak ayı toplantısında belediyenin bir önceki yıl gelir ve giderleriyle bunlara ilişkin hesap kayıt ve işlemlerinin denetimi için kendi üyeleri arasından gizli oyla ve üye sayısı 3’ten az 5’ten çok olmamak üzere bir denetim komisyonu oluşturacak. Bu komisyon, her siyasi parti grubunun ve bağımsız üyelerin meclisteki üye sayısının meclis üye tam sayısına oranlaması yoluyla oluşacak. 
     Komisyon, belediye başkanı tarafından belediye binası içinde belirlenen yerde çalışacak ve çalışmalarında kamu personelinden ve gerektiğinde diğer uzman kişilerden yararlanabilecek. Komisyon belediye birimleri ve bağlı kuruluşlarından her türlü bilgi ve belgeyi isteyebilecek. Bu istekler gecikmesizin yerine getirilecek. 
     Denetim komisyonu, çalışmasını 45 iş günü içinde tamamlayacak ve buna ilişkin raporunu mart ayının sonuna kadar meclis başkanlığına sunacak. Bu denetim sonucu suç işlendiğine ilişkin konularda meclis başkanlığı tarafından yetkili mercilere suç duyurusunda bulunulacak. 
     
</TEXT>
</DOC>
