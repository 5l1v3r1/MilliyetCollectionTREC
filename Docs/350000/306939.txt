<DOC>
<DOCNO> 306939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun20.html </URL>
<DATE> 2005/01/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Hollanda'da Türkçe eğitim tartışması... 
</HEADLINE>
<TEXT>

     Hollanda hükümetinin maddi desteği kesmesiyle geçen yıl ilkokullardan kaldırılan Türkçe anadili ve kültürü derslerinin, Türk velilerinin sahip çıkması halinde, gelecek yıllarda tekrar verilmeye başlanabileceği bildirildi. 
     Türkiye'nin Lahey Büyükelçiliği Eğitim Müşaviri Özel Bağcı, bu konuda önemli gelişmelerin yaşandığını, derslerin tekrar verilmesinin çok büyük bir olasılık olduğunu söyledi. 
     Venlo kentinde, Türk Kültür Merkezi Vakfı tarafından düzenlenen ve Türk öğrencilerin eğitim sorunlarının ele alındığı toplantıda konuşan Bağcı, Türk öğrencilerinin, içinde yaşadıkları topluma uyum sağlamaları ve hak ettikleri yeri alabilmeleri için anadillerini de öğrenerek yetişmelerinin çok önemli olduğunu ifade etti. 
     Türk toplumunun kendi kültürel değerlerini yaşatabilmesi için, anadilin öğrenilmesinin kesin koşul olduğunu anlatan Bağcı, iki dili öğrenmenin öğrencinin eğitimdeki başarısına da olumlu yansıdığını ve bunun bilimsel araştırmalarla kanıtlandığını belirtti. 
     Bağcı, Hollanda hükümetinin, Hollandaca dil geriliğine yol açtığı ve uyuma engel oluşturduğu gibi gerekçelerle anadili ve kültürü derslerinin kaldırılmasına göz yummasının haklı bir temeli olmadığı görüşünü dile getirdi. Bu bağlamda Hollanda'nın, başka ülkelerde yaşayan kendi vatandaşlarının anadillerini öğrenmeleri için gerekli altyapıyı oluşturduğunu ve her türlü siyasi ve maddi desteği sağladığını anlatan Bağcı, şöyle devam etti 
     ''Aslında bu gerçeği Hollandalılar da çok iyi biliyor. Bu dersleri eğitim sistemi içinden çıkarırken Türk toplumunu da izlemeye aldılar. Şu anda Türk toplumunun ve velilerin tepkisini öğrenmek için nabız yokluyorlar. Türk toplumu ise anadiline ve kültürüne duyarlı olduğunu göstermeye başladı. 'Türkçe için El Ele Vakfı' girişimi buna iyi bir örnek. Baktılar ki Türk toplumu bu konuda kararlı, o zaman onlar da harekete geçmeye başladılar'' 
     
     KARMA EĞİTİM KOMİSYONUNDA ANA GÜNDEM 
     Müşavir Bağcı, 10 yıldır toplanamayan iki ülke arasındaki Karma Eğitim Komisyonu toplantısının gelecek ay Ankara'da yapılacağını hatırlattı ve bu toplantıda ilk gündem maddesini, Türkçe anadili ve kültürü derslerinin oluşturacağını söyledi. 
     Türk hükümetinin bu konuda gerekli maddi ve manevi desteği vermeye hazır olduğunu belirten Bağcı, bu toplantıda, Türkçe derslerin okul saatleri içinde tekrar verilmesinin geniş şekilde tartışılacağını ifade etti. 
     Bağcı, bütün bu gelişmelerin olumlu belirtiler içerdiğini ve ilk etapta gelecek yıl bazı bölgelerde Türkçe anadili derslerinin tekrar okul saatleri içinde verilmesinin büyük bir olasılık olduğunu kaydetti. Bağcı, ''Aklın yolu birdir'' diyerek, Hollandalıların Türk toplumunun duyarlılığına kayıtsız kalmayacaklarının görülmeye başlandığını söyledi. 
     Özel Bağcı, Türk çocuklarının bütün sorunlara rağmen eğitimdeki başarısının küçümsenmemesi gerektiğini belirterek, ülkede diğer yabancı gruplarla kıyaslandığında en başarılı grubu yine Türklerin oluşturduğunu kaydetti. Bağcı, üniversite ve yüksek okullara devam eden Türk öğrenci sayısının 7 bine yaklaştığını ifade ederek, daha çok Türk öğrencinin yüksek eğitim olanaklarından yararlanmasını istediklerini söyledi. 
     Toplantıyı düzenleyen Venlo Türk Kültür Merkezi Vakfı Başkanı Muhlis Ayboğan da Türkçe anadili derslerinin tekrar okul saatlerinde verilmesinin, Türk velilerin sahip çıkmalarıyla mümkün olacağını vurguladı. Türk öğrencilerinin anadillerini öğrenemedikleri takdirde, Hollanda hükümetinin iddiasının aksine, uyumun daha iyi ve kolay olmayacağını anlattı. 
     Toplantıda yapılan diğer konuşmalarda da Türkçe anadili derslerinin doğru zamanda doğru kişiler tarafından verilmesinin önemi dile getirildi ve bu eğitimin mutlaka velilerin sahip çıkmasıyla Hollanda'da tekrar yürürlüğe konulacağı görüşü vurgulandı. 
     Toplantıya, Lahey Büyükelçiliği Eğitim Müşaviri Özel Bağcı'nın yanı sıra bazı yerel Türk politikacılarla eğitim uzmanları ve çok sayıda veli katıldı. 
     
</TEXT>
</DOC>
