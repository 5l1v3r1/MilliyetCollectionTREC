<DOC>
<DOCNO> 307530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy21.html </URL>
<DATE> 2005/01/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sarıgül 29 Ocak'ta partiyle halk arasındaki duvarlar ortadan kalkacak 
</HEADLINE>
<TEXT>

     Şişli Belediye Başkanı Mustafa Sarıgül, ''29 Ocak'ta partiyle halk arasındaki yapay duvarlar ortadan kalkacak'' dedi. 
     Sarıgül, Ege Bölgesi delegeleriyle toplantı yapmak üzere geldiği Aydın'da, kalabalık bir partili grup tarafından karşılandı. 
     Mustafa Sarıgül, taraftarlarının tezahüratları eşliğinde şehir turu attıktan sonra partililere hitaben yaptığı konuşmada, çağdaş demokrasiden ödün vermeden yola çıktıklarını söyledi. Atatürk'ün kurduğu partinin 56 yıldır tek başına iktidar olamadığını belirten Sarıgül, şöyle konuştu 
     ''Böyle geldi böyle gitmez, halkın iktidarı ve hakkın iktidarı için yollardayız. 1974-1980 CHP Gençlik Kolları ruhunu ayağa kaldıracağız. Bizler birbirimize asla menfaat bağıyla bağlı değiliz, bizler birbirimize merhamet bağı ve Atatürk ruhuyla bağlıyız. 
     Genel Başkanımız beni çok incitiyor, üzerime çok geliyor. Genel Başkanımız Allah'a şükür AK Parti'yi de Tayyip Erdoğan'ı da bıraktı gözü CHP'ye 30 yılını vermiş, 6 ay önce Türkiye'nin en başarılı belediye başkanı ilan ettiği benim üzerimde. Ben yollara düşünce, Genel Başkanımız'ın gözünde Sarıgül kötü oldu. Şunu bilmenizi istiyorum ki 29 Ocak'ta CHP ile halk arasındaki yapay duvarlar ortadan kalkacak. İnsanların örf ve adetlerine saygı göstererek güçlü bir Türkiye için çalışıyoruz.'' CHP Genel Merkezi'nde kazanılmayan zaferin başarı sayılamayacağını ifade eden Sarıgül, başaramayanların gideceğini, başaranların geleceğini savundu. 
     
     DELEGELERLE TOPLANTI 

     Şişli Belediye Başkanı Mustafa Sarıgül, konuşmasının ardından Aydın, Denizli, Antalya, Muğla, Manisa, Afyon, Uşak, Burdur ve Isparta'dan gelen CHP kurultay delegeleriyle toplantı yaptı. 
     Sarıgül, 29 Ocak'tan sonra demokrasinin tüm kurum ve kuruluşlarda işleyeceğini, milletvekillerinin partiye kayıtlı üyeler tarafından ön seçimle belirleneceğini bildirdi. Mustafa Sarıgül, partiye kaydolmak isteyenlerin il ve ilçe başkanlarına değil, seçim kurullarına kaydolarak, Anayasa güvencesine alınacaklarını da söyledi. 
     
</TEXT>
</DOC>
