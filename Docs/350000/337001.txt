<DOC>
<DOCNO> 337001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko32.html </URL>
<DATE> 2005/04/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hazine, net 6.3 milyar YTL borçlandı... 
</HEADLINE>
<TEXT>

     Hazine bugün, net yaklaşık 6.3 milyar YTL borçlandı. 
     Hazine'nin bugün düzenlediği 560 gün vadeli iskontolu tahvil ihalesinde bileşik faiz yüzde 17.70, 6 ayda bir değişken faiz ödemeli tahvil ihalesinde de dönemsel faiz yüzde 9.93 oldu. 
     İhalelere toplam nominal 6 milyar 602.8 milyon YTL teklif gelirken, nominal 2 milyar 932.7 milyon YTL, net ise 2 milyar 640.6 milyon YTL'lık satış yapıldı. 
     Hazine, piyasa yapıcı bankalar ve kamu kuruluşlarına yapılan satışlarla birlikte, toplam 6 milyar 293.8 milyon YTL net borçlanmaya gitti. 
     Hazine'nin bugün düzenlediği 560 gün vadeli iskontolu tahvil ihalesine, nominal 4 milyar 457.9 milyon YTL'lık teklif geldi. Nominal 1 milyar 559.8 milyon YTL, net 1 milyar 213.9 milyon YTL satışın yapıldığı ihalede, basit faiz yüzde 18.52, bileşik faiz yüzde 17.70 oldu. Tahvillerin geri ödemesi 8 Kasım 2006'da yapılacak. 
     
     DEĞİŞKEN FAİZ ÖDEMELİ TAHVİL 

     Bugün yapılan 6 ayda bir değişken faiz ödemeli Devlet Tahvili ihalesinde ise 2 milyar 144.9 milyon YTL'lık teklife karşın, nominal 1 milyar 372.9 milyon YTL, net 1 milyar 426.7 milyon YTL'lık satış yapıldı. 
     İhalede dönemsel faiz yüzde 9.93 oldu. Söz konusu tahvillerin geri ödemesi 17 Şubat 2010'da yapılacak. 
     Bu arada, 560 gün vadeli tahvilden kamu kuruluşları ve piyasa yapıcılara yapılan toplam net satış 1 milyar 910.3 milyon YTL, değişken faizli tahvilden net satış ise 1 milyar 742.9 milyon YTL oldu. 
     Hazine, yarın, Nisan ayının en büyük iç borç ödemesi olan toplam 8 milyar 361 milyon YTL ödeme gerçekleştirecek. 
     
     İKİ GÜNLÜK BORÇLANMA 8.6 MİLYAR YTL 

     Bu arada, Hazine dün, 210 gün vadeli iskontolu bono ihalesinde kamu kuruluşları ve piyasa yapıcı bankalar ile birlikte toplam 2 milyar 379.3 milyon YTL'lık net borçlanma gerçekleştirmişti. 
     Böylece, Hazine'nin bugünkü ihalelerle birlikte iki günde yaptığı toplam net borçlanma 8 milyar 673.1 milyon YTL'yi buldu. 
     
</TEXT>
</DOC>
