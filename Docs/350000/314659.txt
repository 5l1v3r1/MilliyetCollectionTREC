<DOC>
<DOCNO> 314659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun14.html </URL>
<DATE> 2005/02/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere'de halk, kraliyet ailesinde değişiklik istemiyor... 
</HEADLINE>
<TEXT>

     İngiltere'de halkın, Prens Charles'ın evlilik kararıyla bir kez daha gündeme gelen kraliyet ailesinde değişiklik istemediği ortaya çıktı. 
     Populus kuruluşunun The Times gazetesi için yaptığı anket, halkın yüzde 66'sının Kraliçe'nin henüz tahtı bırakmasından yana olmadığını, sadece yüzde 25'lik bir kesimin sıranın artık Prens Charles'a geldiğine inandığını gösterdi. 
     Anket sonuçlarına göre, halkın yüzde 43'ü Prens Charles'ın Camilla Parker Bowles ile evlenme kararını onaylıyor. Halkın yüzde 22'si bu evliliği onaylamadığını belirtirken, yüzde 30'luk bir kesim ise bu durumun kendisini hiç ilgilendirmediğini bildirdi. 
     Evlilik kararının monarşi üzerinde yaratacağı etkiye ilişkin soru üzerine, yüzde 30'luk bir kesim evliliğin monarşiyi zayıflatacağını savunurken, sadece küçük bir grubun bu evliliğin monarşiye güç vereceğine inandığı belirtildi, ancak rakam verilmedi. 
     Bu arada bazı gazeteler tarafından ortaya atılan ve Camilla'nın bu evliliğe gönülsüz girdiği yolundaki yorumlar, Prens Charles'ın resmi konutu Clarence House sözcüsü tarafından yanıtsız bırakıldı. Gazeteler, Camilla'nın kralın eşi olma sorumluluğu altına girmek istemediğini de yazdı. Daily Mail tarafından yapılan ankette ise halkın yüzde 58'inin evliliği onayladığı, yüzde 27'sinin ise buna karşı çıktığı görüldü. 
     
</TEXT>
</DOC>
