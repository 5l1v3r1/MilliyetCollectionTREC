<DOC>
<DOCNO> 345140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur30.html </URL>
<DATE> 2005/05/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Emniyet'ten Şampiyonlar Ligi finali için ''yol'' uyarısı... 
</HEADLINE>
<TEXT>

     Avrupa Şampiyonlar Ligi final maçının yapılacağı 25 Mayıs Çarşamba günü, İkitelli Organize Sanayi Bölgesi’nin maç güzergahı dışındaki tüm yol ağının, saat 14.00’ten itibaren sivil araç trafiğine kapatılacağı bildirildi. 
     İstanbul Emniyet Müdürlüğü’nden yapılan yazılı açıklamada, İngiltere’nin FC Liverpool ile İtalya’nın AC Milan kulüpleri arasındaki Avrupa Şampiyonlar Ligi final maçının, 25 Mayıs 2005 Çarşamba günü saat 21.45’te Atatürk Olimpiyat Stadı’nda oynanacağı hatırlatıldı. 
     Açıklamada, İstanbul Büyükşehir Belediye Başkanlığı Ulaşım Koordinasyon Merkezi UKOME kararı gereğince, İkitelli Organize Sanayi Bölgesi’nin maç güzergahı dışındaki tüm yol ağının, maç günü saat 14.00’ten itibaren sivil araç trafiğine kapatılacağı belirtildi. 
     Açıklamada, acil durumlar için şerit ve trafik düzenlemesinin, İstanbul Emniyet Müdürlüğü Trafik Denetleme Şube Müdürlüğü birimlerince yapılacağı ifade edildi. 
     
</TEXT>
</DOC>
