<DOC>
<DOCNO> 304837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun04.html </URL>
<DATE> 2005/01/09/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Filistin'de oy verme işlemi başladı... 
</HEADLINE>
<TEXT>

     Filistin'de, devlet başkanlığı seçimi için oy verme işlemi başladı. 
     Batı Şeria, Gazze Şeridi ve Doğu Kudüs'te yapılacak seçimlerde toplam kayıtlı seçmen sayısının 1 milyon 800 bin olduğu belirtildi. 
     Devlet Başkanlığı seçimi için, sandıklar Türkiye saati ile 07.00'de açıldı. Sandıkların, Türkiye saati ile 19.00'da kapanması bekleniyor. 
     Seçimlerden önce yapılan kamuoyu yoklamaları, FKÖ'nün adayı Mahmud Abbas'ın seçimleri yüzde 52 ile 65 arasında oy oranı ile kazanacağını gösteriyor. Anketlere göre, Abbas'ın en yakın rakibi bağımsız aday Mustafa Barguti'nin ise Abbas'ın yaklaşık yarısı kadar oy alması bekleniyor. 
     Seçimleri, aralarında eski ABD Başkanı Jimmy Carter ve eski Fransa Başbakanı Michel Rocard'ın da bulunduğu 800 kadar uluslararası gözlemci izliyor. 
     
     İSRAİLLİ GÖSTERİCİLER SEÇİME ENGEL OLMAK İSTEDİ 

     Doğu Kudüs'te çok sayıda İsrailli gösterici, Filistin devlet başkanlığı seçimini engellemek istedi. 
     Kentte İsrail bayrakları ve pankartlar taşıyan göstericiler, seçim merkezi yakınlarında yürüyüş yapmaya çalıştı, ancak İsrail polisi tarafından engellendi. 
     Seçimin sorunsuz devam etmesini sağlamak için Kudüs'un doğusuna yüzlerce İsrail polisinin konuşlandırıldığı bildirildi. 
     İsrail, kentteki Arapların Filistin seçimine katılmalarına izin vermişti. Sertlik yanlısı İsrailliler ise ''İsrail'in kent üzerindeki egemenliğini çökerteceği'' gerekçesiyle Arapların seçime katılmalarına karşı çıkıyor. 
     İsrail, doğu Kudüs'ü 1967 Ortadoğu savaşında ele geçirmiş ve bölgeyi hemen istila etmişti. Hem İsrail hem de Filistin doğu Kudüs'te hak iddia ediyor. 
     
     MAHMUD ABBAS SEÇİM YOLUNDA GİDİYOR 

     Filistin'de bu sabah başlayan devlet başkanlığı seçimi için Ramallah'ta oyunu kullanan adaylardan FKÖ lideri Mahmud Abbas, seçim sürecinin yolunda gittiğini söyledi. 
     Mukata'da, Yaser Arafat posteri önündeki sandıkta oyunu kullanan Abbas, ''Seçimlere büyük katılım olduğunu öğrendik. Özellikle kadınlar oy kullanıyor, bu çok iyi'' diye konuştu. 
     Seçimin en güçlü adayı olan Abbas, ''Seçim yolunda gidiyor ve bu da Filistin halkının demokrasiye doğru ilerlediğini kanıtlıyor. Sorunlar var ama halkın kararlılığı daha güçlü'' dedi. 
     Bu arada, İsrail Başbakanı Ariel Şaron'un, Filistin'in yeni devlet başkanıyla ''en kısa zamanda'' görüşmeye hazır olduğu bildirildi. 
     Adının açıklanmasını istemeyen İsrailli üst düzey bir yetkili, ''Şaron'un, Filistin'in yeni devlet başkanıyla en kısa zamanda görüşmek istediğini, görüşmenin ana konusunu güvenlik konularının oluşturmasının beklendiğini'' belirtti. 
     
</TEXT>
</DOC>
