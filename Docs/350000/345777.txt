<DOC>
<DOCNO> 345777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur19.html </URL>
<DATE> 2005/05/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Okullara kayıtlar 1 Haziran'da başlayacak 
</HEADLINE>
<TEXT>

     Milli Eğitim Bakanlığı’nın MEB , velilerin tatil programlarının etkilenmemesi ve hazırlıkların zamanında tamamlanabilmesi amacıyla aldığı karar üzerine ilköğretim okullarına kayıtlar bu yıl 1 Haziran’da başlayacak. 
     Eğitim-öğretim kurumları 10 Haziran 2005 Cuma günü tatile girecek. 
     Ancak, okul kayıtları tatilden önce alınmaya başlanacak. Bundan önce okullara kayıtlar ağustos ayında başlayıp okullar açılıncaya kadar devam ediyordu. 
     Milli Eğitim Bakanı Hüseyin Çelik, bir süre önce yayımladığı genelgede, "kayıtların başlama tarihinin ailelerin tatil programlarını etkilediği, okulların eğitim-öğretime hazırlıklı olarak başlayamadığı, kayıtlar süresince karmaşa yaşandığı ve bakanlığın öğretmen ihtiyacının gerçekçi manada tespit edilemediği" gerekçeleriyle ilköğretim kurumlarında kayıtların 1 Haziran’a çekildiğini kaydetmişti. 
     
     GENEL LİSELERDE DEĞİŞİKLİK YOK 
     Genel liselere kayıtlarla ilgili takvimde ise herhangi bir değişikliğe gidilmedi. Genel liselere kayıtların tarihleri, ağustos-eylül aylarında yapılacak şekilde valiliklerce belirlenecek. 
     Öte yandan, spor liseleri ile Anadolu Güzel Sanatlar Liselerine öğrenci kabul takvimi de belirlendi. Bu liselerde okumak isteyen öğrenciler eğitim-öğretim yılı sonundan itibaren 29 Temmuz 2005 Cuma günü mesai saati bitimine kadar postayla veya şahsen başvuracaklar. 
     
     SPOR LİSELERİ 
     Spor liselerinde okuyacak öğrencilerin yetenek sınavları spor lisesi müdürlüklerince 22-24 Ağustos 2005 tarihleri arasında gerçekleştirilecek. 
     Sınav sonuçları, kontenjan kadar asıl ve yedek listeler belirlenerek, 26 Ağustos günü mesai saati bitimine kadar ilan edilecek. 
     Öğrencilerin spor liselerine kesin kayıtları 31 Ağustos-2 Eylül, yedek listeden kesin kayıtlar da 5-7 Eylül tarihleri arasında yapılacak. 
     
     ANADOLU VE GÜZEL SANATLAR LİSELERİ 
     Anadolu ve Güzel Sanatlar Liselerine alınacak öğrencilere yönelik yetenek sınavları, Ankara Anadolu Güzel Sanatlar Lisesi, İstanbul Avni Akyol Anadolu Güzel Sanatlar Lisesi ve İzmir Işılay Saygın Anadolu Güzel Sanatlar Lisesi’nde 12 Ağustos’ta, diğer Anadolu Güzel Sanatlar Liselerinde 19 Ağustos’ta düzenlenecek. 
     Bu okulları asıl listeden kazanan öğrencilerin kesin kayıtları 23-26 Ağustos, açık kontenjan kalması halinde yedek listeden kayıtlar 
     da 1-2 Eylül günlerinde yapılacak. 
     
</TEXT>
</DOC>
