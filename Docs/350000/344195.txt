<DOC>
<DOCNO> 344195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun12.html </URL>
<DATE> 2005/05/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kerimov'dan soruşturmaya ret 
</HEADLINE>
<TEXT>

     Özbekistan Cumhurbaşkanı İslam Kerimov, Andican'da geçen hafta yaşanan olaylarla ilgili olarak uluslararası soruşturma açılmasını reddetti. 
     İslam Kerimov, BM yetkililerine, diplomatlar ve gazetecilere bu hafta Andican'a ziyaret izni verilmesinin yeterli olduğunu söyledi. 
     Andican'da, hükümet karşıtı çok sayıda gösterici, güvenlik güçlerince öldürülmüştü. 
     Birleşmiş Milletler İnsan Hakları Yüksek Komiseri Louise Arbour ise BBC'ye demecinde, kısa süren ve sıkı kontrol altında yapılan gezinin, gerçeklerin açığa çıkarılmasına yetmediğini belirtti. 
     Özbek hükümeti, Andican'daki olaylarda, 169 kişinin öldüğünü söylüyor. 
     Taşkent yönetimine göre, bu kişilerin, hemen hemen hepsi İslamcı militandı. 
     İnsan hakları kuruluşlarıysa, olaylarda 1000 kadar sivilin öldürülmüş olabileceğini belirtiyor. 
     Bu kuruluşlar ayrıca, Özbek askerlerinin olaylar sırasında, bazı yaralıları da öldürdüğünü vurguluyor. 
     
     Financial Times Kerimov, Andican'ın bedelini ödemeli 

     Bu arada, İngiliz Financial Times gazetesi başyazısında, "Kerimov, Andican'ın bedelini ödemeli" diye yazdı. 
     Gazete, Özbekistan Cumhurbaşkanı İslam Kerimov'un, Andican kentindeki şiddet olayları sonrası, zalimliğiyle kazançlı çıkmasına izin verilmemesi gerektiğini söylüyor. 
     "Eğer Bay Kerimov, mevcut krizi, otoriter rejimini bozmadan atlatırsa, demokratik olmayan liderler bundan, zalimliğin sonuç verdiği anlamını çıkaracaktır. Kerimov'un, eski Soyvetler Birliği ülkelerinde, demokratik değişimi durdurmasına izin verilmemelidir. 
     Diğer otoriter liderler, özellikle de Rusya Federasyonu Başkanı Vladimir Putin, Özbekistan'daki gelişmeleri yakından izliyor. Bölgede hiç kimse Kerimov'u bir model olarak görmüyor. Ancak bölge liderlerinin, onun korkunç örneğini izlemeye teşvik edilmeleri, trajik bir durum olur." 
     
     ABD operasyonları azalttı 

     Öte yandan Amerika Birleşik Devletleri'nin, Andican'daki olaylar sonrası, Özbekistan'ın güneyindeki üssünden gerçekleştirdiği operasyonları azalttığı bildiriliyor. 
     Üs, Amerikan güçlerince, Afganistan'daki barışgücü operasyonlarını destek amacıyla kullanılıyordu. 
     Amerikan Merkez Kuvvetler Komutanı General John Abizaid'in, ihtiyatlı davranarak böyle bir yola gittiklerini söylediği belirtiliyor. 
     Ayrıca Abizaid'in, İslam Kerimov rejimine mesaj vermeyi amaçlamadıklarının da altını çizdiği vurgulanıyor. 
     Bu arada Özbekistan-Kırgızistan sınırı ve Andican yakınlarındaki Karasu kasabasında, şiddet olaylarının sürdüğüne dair herhangi bir haber yok. 
     Kasabada beş gün süren ayaklanma sonrası, göstericilerin liderinin tutuklanmasının ardından, güvenlik güçleri kasabada devriye geziyor. 
     
</TEXT>
</DOC>
