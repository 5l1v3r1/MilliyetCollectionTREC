<DOC>
<DOCNO> 311494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas12.html </URL>
<DATE> 2005/02/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Geçen yıl yine en çok antibiyotik tükettik 
</HEADLINE>
<TEXT>

     Türkiye'de, geçen yıl üretici fiyatlarıyla 6.1 milyar dolarlık ilaç tüketilirken, kişi başına düşen ilaç harcaması 85 dolar oldu. 
     Pazar payı 1999'dan bu yana azalan antibiyotikler ise geçen yıl da en fazla tüketilen ilaç grubu özelliğini korudu. 
     AA muhabirinin, İlaç Endüstrisi İşverenler Sendikası İEİS verilerinden derlediği bilgiye göre, 2000'de 1 milyar 550 milyon dolar olan ilaç ithalatı, 2003'te 2.4 milyar dolara, 2004'te de 2.7 milyar dolara yükseldi. Buna karşılık, ilaç endüstrisinde 2000'de 145 milyon dolar olan ihracat, 2004'te 250 milyon dolara ulaştı. 
     Türkiye, kişi başına ilaç tüketiminin en düşük olduğu ülkeler sıralamasında ise ön plana çıktı. 
     Üretici fiyatlarıyla 2002'de kişi başına yıllık ilaç tüketimi İspanya'da 207, Avusturya'da 221, Danimarka'da 225, Yunanistan'da 226, Portekiz'de 229, İtalya'da 232, Almanya'da 252, Türkiye'de ise 45 dolar olarak gerçekleşti. Bu rakam Türkiye'de 2003'te 60, 2004'te de 85 dolara yükseldi. 
     Türkiye'de, 2004'te üretici fiyatlarıyla 6.1 dolarlık ilaç tüketilirken, perakende fiyatlarıyla tüketim ise 8.8 milyar dolar oldu. Tedavi gruplarına göre, tüketim oranlarında ise ünite bazında ilk sırada antibiyotikler yer alırken, bu grubun pazar payı, 1999'dan bu yana 1999'da yüzde 20.4 düşüş gösterdi. Sinir sistemi ve kalp-damar hastalıkları ilaçları ise bunun tersine pazar payını artıran gruplar arasında yer aldı. 
     
</TEXT>
</DOC>
