<DOC>
<DOCNO> 342922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun17.html </URL>
<DATE> 2005/05/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Papadopulos Önkoşullar olmazsa müzakereler başlamayacak 
</HEADLINE>
<TEXT>

     Kıbrıs Rum yönetimi lideri Tasos Papadopulos’un özel temsilcisi sıfatıyla BM ile Kıbrıs sorununa ilişkin temaslarda bulunması amacıyla dün akşam New York’a gönderilen Rum Başkanlık Sarayı Diplomasi Bürosu Müdürü Tasos Conis’in bugün temaslarına başlayacağı belirtildi. 
     Rum basınında yer alan haberlere göre, Tasos Conis, New York’ta BM Genel Sekreteri’nin siyasi işlerden sorumlu yardımcısı Kieran Prendergast ile bir araya gelecek. 
     Conis, temasları sırasında, Kıbrıs sorunuyla ilgili başlaması muhtemel görüşmelerin çerçevesini belirlemeye çalışacak ve BM’nin hakemlik ve takvimler koyma konusunda ısrar etmemesini sağlamaya çalışacak. 
     Conis’in, kısa süre önce Rum Ulusal Konseyi tarafından belirlenen ve Rum yönetiminin "endişelerini" içeren metin çerçevesinde hareket edeceği belirtildi. 
     Bu arada, Rum yönetimi lideri Tasos Papadopulos, Avrupa Konseyi zirvesinin yapıldığı Polonya’nın başkenti Varşova’ya hareketi öncesindeki açıklamasında, "Temsilcisinin New York’taki temaslarında yeni müzakere sürecinin tam olarak belirlenmesine çalışacağını" söyledi. 
     Papadopulos, "Sadece yeni tur müzakerelerin başarıya ulaşması için koşulların oluşturulması gerektiği inancını dile getirdiklerini" ifade ederek, "Eğer önkoşullar olmazsa müzakereler başlamayacak" dedi. 
     Papadopulos ayrıca, "Türk tarafının özlü niyetle değil, sadece etki yaratmak amacıyla hareket ettiğini" iddia etti. 
     Papadopulos, "Müzakerelerin ne zaman başlayacağı" sorusuna karşılık ise "Kendisi de dahil hiç kimsenin müzakerelerin başlayıp başlamayacağını, ne zaman başlayacağını ve içeriğinin ne olacağını öngörmesinin mümkün olmadığını" söyledi. 
     
</TEXT>
</DOC>
