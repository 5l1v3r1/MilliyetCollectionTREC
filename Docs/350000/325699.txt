<DOC>
<DOCNO> 325699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas24.html </URL>
<DATE> 2005/03/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Anne ve babasını döven 'Mehmet', suçlamalara cevap verecek 
</HEADLINE>
<TEXT>

     Alman kamuoyunda ''Mehmet'' lakabıyla tanınan ve ebeveynlerini dövdüğü gerekçesiyle tutuklanan Muhlis Arı'nın, hakkındaki suçlamalara cevap vermek istediği bildirildi. 
     Arı'nın avukatı Alexander Eberth, müvekkilinin suçlamalara cevap vermek istediğini belirterek, ''İfadesinde bazı sürprizler olacak. Elimizde ifadelerine başvurulmayan şahitlerin açıklamaları var. Bunlar, Arı'nın ebeveynlerinin polise anlattıkları olayların doğru olmadığını gösteriyor'' dedi. 
     Eberth, Arı hakkında psikolojik durumuna ilişkin bilirkişi raporu hazırlanmasını da talep ederek, ''Türkiye'de geçirdiği 4 yıl müvekkilimde ağır izler bıraktı. 14 yaşındaki bir genç, tek başına ebeveynleri, akrabaları ve arkadaşları olmadan yabancı bir ülkede yaşıyor. Bu, ondan çok şey götürdü'' diye konuştu. 
     Avukat Eberth, ''Mehmet''in zamanında sınırdışı edilmesinin bugünkü davranışları üzerinde ne kadar etkisi olduğunun tespit edilmesi gerektiğini söyledi. 
     Arı, gençliğinde işlediği bir dizi suçtan dolayı ailesinden ayrı olarak sınırdışı edilmiş, daha sonra sınırdışı edilmesinin yasal olmadığı görüşüne varan mahkeme kararıyla Münih kentinde yaşayan ailesinin yanına dönmüştü. 
     Muhlis Arı son olarak, para vermedikleri gerekçesiyle ebeveynlerini dövdüğü suçlamasıyla tutuklanmıştı. 
     
</TEXT>
</DOC>
