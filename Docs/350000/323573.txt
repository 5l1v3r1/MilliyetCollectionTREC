<DOC>
<DOCNO> 323573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/yasam/yas01.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zorla böbrek almadık' 
</HEADLINE>
<TEXT>


Fakir Bulgar gençleri, böbreklerini satmak üzere İstanbul'a getiren çetenin kadın lideri, "Kendi istekleriyle veriyorlar, ben aracıyım" dedi 

LÜTFÜ KARAKAŞ, KEMAL ÖZGÜLER DHA 

Bulgaristan'ın Şumnu kentinde yaşayan fakir gençleri Türkiye'ye getirerek böbreklerini 3 bin dolara sattığı öne sürülen Anelya Jekova 35 , Türkiye'deki bağlantılarını açıkladı. Türk polisi de, İstanbul'da operasyon başlattı. Türk ve Bulgar polisinin 8 Mart'ta eşzamanlı başlattığı operasyonda böbrekleri alınan Bulgar gençleri tespit edildi. Martin Hiristov 21 ile Stefan Aleksandrov'u 25 muayene eden Adli Tıp Kurumu Başkanı Dr. Vlademir Vladev, "Ameliyatları uzman bir ekip yapmış. İki hastanın da sol böbreği alındıktan sonra estetik ameliyat ipliği kullanılmış" dedi. 

Kızı da tek böbrekli 
Şumnu'da gözaltına alınan Jekova'nın sorgusu 6 gündür sürüyor. Jekova ile yardımcıları Yasen Yankov ve Martin Vasilev'den elde edilen bilgiler Türk polisine aktarıldı. Bulgar gençleri, İstanbul'daki özel bir hastanede ameliyat ettikleri öne sürülen Türk ekibine yönelik soruşturmanın devam ettiği belirtildi. 
Kimsenin böbreğini zorla almadıklarını söyleyen Jekova, "Paraya ihtiyaçları olduğu için kendi istekleriyle böbreklerini verdiler. Bunu imzalarıyla da onayladılar. Ben aracı oldum" diye konuştu. Jekova'nın üvey kızı Debura'nın 7 da bir böbreğini sattığı ortaya çıktı. Yaşananlardan habersiz olan Debura, yetiştirme yurduna yerleştirildi. Gençleri otomobille Türkiye'ye getirdikleri anlaşılan Yankov ve Martin Vasilev ise, "Biz sadece götürdük. Bunun dışında bir bilgimiz yok" şeklinde konuştu. 

Hastane kapalı 
Yasadışı organ nakli yapıldığı iddia edilen Özel Yeşilbahar Hastanesi'nin kapıları kapalıydı. İçerde bulunan iki kadın görevli, "Hastanenin üç yıldır kapalı olduğunu ve faaliyet göstermediğini" söyledi. Türk ve Bulgar polisinin bu hastaneye operasyon yaptığı yönündeki sorumuz üzerine kadınlar, "Kapalı bir yerde nasıl böyle operasyon yapılır " dedi. Bölgedeki esnaf ise, yasadışı organ nakli iddialarını duyduklarını belirterek, "Zaman zaman içeri giren çıkan insanlar var. Ama hastanenin faaliyetini sürdürüp sürdürmediğini bilmiyoruz" diye konuştu. 2002'de aynı hastaneye yasadışı organ nakli yapıldığı öne sürülerek baskın düzenlenmişti. Organ ticareti yaptığı iddiasıyla birçok kez gözaltına alınan Doç. Dr. Yusuf Erçin Sönmez de, bu operasyon kapsamında üç doktorla birlikte suçlanmıştı. 

Böbrek sattı, ev aldı 

Bu arada paraya ihtiyacı olduğu için sol böbreğini satan Stefan Aleksandrov, kendisine bir bağ evi aldı. Aleksandrov, "Söz verilen parayı ödediler. Ameliyattan sonra bir sorun yaşamadım" dedi. 


</TEXT>
</DOC>
