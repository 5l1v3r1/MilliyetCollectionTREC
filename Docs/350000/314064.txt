<DOC>
<DOCNO> 314064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun25.html </URL>
<DATE> 2005/02/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Prens Charles evleniyor 
</HEADLINE>
<TEXT>

     İngiltere Veliaht Prensi Charles, Camilla Parker Bowles ile evleniyor. 
     Camilla Parker, Prens Charles'ın ilk eşi ve iki çocuğunun annesi Galler Prensesi Diana Spencer'dan sonraki ikinci eşi olacak. 
     Saraydan yapılan açıklamada, ikilinin büyük bir olasılıkla 6 nisanda Windsor’da evlenecekleri duyuruldu. 
     İngiltere Veliahtı ve Camilla Parker Bowles uzun bir süredir birlikteydiler. 
     İlişkileri kamuoyunda çeşitli tepkilere yola açan çiftin evleneceklerini açıklamaları ise bekleniyordu. 
     Kamuoyunun büyük bir bölümü ise Prenses Diana'nın mutsuzluğunun nedeni olarak Camilla Parker Bowles'u görüyor. 
     

     
     Prenses Diana'dan suçlama 

     Prens Charles, Prenses Diana ile 1981 yılında evlenmeden önce de Camilla Parker'la birlikteydi. 
     Düğünün ardından çift arkadaş kaldı ancak, Prenses Diana, birlikteliğindeki sorunlardan Camilla Parker'ı sorumlu tuttu. 
     Prenses Diana, 1995 yılında bir TV kanalına yaptığı açıklamada, "bu evlilikte üç kişiyiz, bu da biraz kalabalık" demişti. 
     Prens Charles'ın eşi Galler Prensesi Diana, 1997 yılında Paris'te geçirdiği bir trafik kazasında hayatını kaybetmişti. 
     
     DÜĞÜN TARİHİ 8 NİSAN OLARAK AÇIKLANDI 

     İngiltere tahtının veliahtı Prens Charles ile sevgilisi Camilla Parker Bowles'un düğün töreninin 8 Nisan'da yapılacağı resmen açıklandı. 
     Windsor kalesindeki St. George's kilisesinde yapılması beklenen düğünün ardından Camilla Parker Bowles'a Kraliçe tarafından ''Cornwall Düşesi'' unvanı verileceği belirtildi. 
     Bu arada, Muhafazakar Parti lideri Michael Howard, evlilik kararını büyük memnuniyetle karşıladıklarını belirtti ve çifte mutluluk diledi. 
     İngiltere hükümeti adına da bir açıklamanın yapılması bekleniyor. 
     Öte yandan, SKY News'in yaptığı bir ankette halkın yüzde 70'inin bu evliliği desteklemediğini ortaya koydu. 
     
     CAMILLA PRENSES DEĞİL, ''PRENS'İN EŞİ'' OLARAK ANILACAK 

     Prens Charles ile evlenmeye hazırlanan Camilla Parker Bowles'un ''Prenses'' unvanını kullanmayacağı, sadece ''Prens'in eşi'' olarak anılacağı bildirildi. 
     Kraliyet'e yakın çevreler, Prens'in tahta çıkması halinde de Camilla'nın sadece ''Kral'ın eşi'' diye anılacağını öne sürerek, bunda Bowles'un boşanmış bir kadın olmasının büyük etkisi olduğunu savunuyor. 
     
     BLAIR MUTLULUK DİLEDİ 

     İngiltere Başbakanı Tony Blair, hükümeti adına açıklama yaparak, 8 Nisan'da evlenecek Prens Charles ile Camilla Parker Bowles'a mutluluk diledi. 
     SKY TV'nin bildirdiğine göre, Kraliçe İkinci Elizabeth evliliği onaylamadan önce Başbakan Blair'in görüşlerine de başvurdu. Camilla Parker Bowles'un Prens'in eşi olarak ''Kraliyeti temsil görevi üstlenmeyeceği'', ancak Prens'e bütün kamuya açık temaslarında eşlik edebileceği de Kraliyet tarafından kararlaştırıldı. 
     İngiliz Anglikan Kilisesi Başpiskoposu Rowen Williams da yaptığı kısa açıklamada, Prens Charles'ın evlilik planını onayladığını bildirdi. 
     Prens Charles ile Camilla ilk olarak 1970 yılında Windsor'da oynanan polo maçında tanışmıştı. 
     
</TEXT>
</DOC>
