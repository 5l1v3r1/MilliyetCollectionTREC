<DOC>
<DOCNO> 307611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur48.html </URL>
<DATE> 2005/01/18/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
İmar Bankası davasına 25 sanıkla devam edildi... 
</HEADLINE>
<TEXT>

     El konulan İmar Bankası'na ilişkin, Kemal, Yavuz ve Hakan Uzan'ın da aralarında bulunduğu 25 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuklu yargılanan Bahattin Uzan, Erol Hürbaş, Hilmi Başaran, Mustafa Akar, Tacettin Pak, Yeşim Öztürk ve Sadık Karagöz ile tutuksuz sanıklardan Yaşar Avni Güral, Birol Çilingir, Gürol Demirkol, Nurettin Sivlim, Nedim Çokçok ve Gül Handan Ertargın katıldı. 
     Duruşmada tanık olarak dinlenilen Mustafa Tunç Seper, 1992 yılından 2001 yılının Haziran ayına kadar İmar Bankası'nda çalıştığını, mevduattan sorumlu Genel Müdür Yardımcılığı yaptığı sırada sağlık sorunları nedeniyle istifa ederek ayrıldığını anlattı. 
     Banka şubelerinden yapılan ödemelerin sağlıklı olup olmadığı konusundaki kontrolleri yaptığını ifade eden Seper, GM04 ekranı olarak bilinen bilgisayar programını kullanmadıklarını söyledi. 
     
     BANKANIN MEVDUATI 
     Mevduatlarla ilgili kendisine bilgi verilmesi konusunda zaman zaman Sadık Karagöz ve Hilmi Başaran ile görüştüğünü belirten Seper, şunları söyledi 
     ''Çalışan, çalışmayan herkese aynı zam yapılıyordu. Ben de çalışan şube idarecilerine prim verilmesini istiyordum. 
     Hangi şubede mevduat artmış, hangisinde azalmış bunu görebilmem için bu bilgiye ihtiyacım vardı. Bunun için yaptığım görüşmelerde bu bilginin bana verilmesinin uygun olmayacağı söylendi. Hatta 1998 ya da 1999 yılında bir banka murakıbının denetimi sırasında, bana bankanın mevduatı soruldu. Ben de murakıba 'bankanın mevduatının sır olduğunu, bize dahi söylenmediğini, bu konuda ancak Sadık Karagöz'ün bilgi sahibi olabileceğini' söyledim.'' Mahkeme Heyeti Başkanı Mustafa Akın, İstanbul Vakıflar Bölge Müdürlüğü avukatı Rüya Kaya'nın celse arasında verdiği dilekçesinde, ÇEAŞ Sosyal Yardımlaşma ve Dayanışma Vakfı üzerine konulan tedbirin kaldırılmasını talep ettiğini tutanağa yazdırdı. 
     Heyet Başkanı Akın, dava dışı Cem Cengiz Uzan'ın avukatı Erol Şahin'in de celse arasında verdiği dilekçesinde, mahkemece verildiği ileri sürülen dinleme kararı uyarınca elde edilen konuşmaların bir gazetede yayınlandığını, bu konuda bir dinleme kararı olup olmadığı, varsa kimin tarafından talep edildiği yönündeki bilgilerin açabilecekleri tazminat davaları ve suç duyurularına esas oluşturmak üzere kendilerine verilmesini istediğini de tutanağa geçirdi. 
     Söz alan Cem Cengiz Uzan'ın avukatı Erol Şahin, ''Müvekkilimizin haklarını korumaya çalışıyoruz, ancak suç duyurularından sonuç alamıyoruz. Daha önce Cem Cengiz Uzan mahkemeye 'tarihe bir not' başlıklı bir kitapçık göndermişti. Mahkemeniz bunu, gereğinin takdiri ve ifası için İstanbul Cumhuriyet Başsavcılığı'na göndermişti. Aynı işlemin bu konuda da yapılmasını istiyoruz'' dedi. 
     Söz alan tutuklu sanıkların avukatları da müvekkilerinin tahliyesine karar verilmesini talep etti. 
     
     SAVCININ TAHLİYE İSTEMİ 
     Görüşü sorulan Cumhuriyet Savcısı Selamettin Celep, sanıklardan Yeşim Öztürk'ün tahliyesine karar verilmesini istedi. 
     Tutuklu sanıkların bu hallerinin devamına karar veren Mahkeme Heyeti, ÇEAŞ Sosyal Yardımlaşma ve Dayanışma Vakfı'nın mevcut mal varlığı yapısıyla vakıf senedinde yazılı gayeleri yerine getirmesinin mümkün olamadığı, vakfın dağılması yönünde işlem başlatılacağı bildirildiğinden üzerindeki tedbiri kaldırdı. 
     Cem Cengiz Uzan'ın avukatı tarafından mahkemeye sunulan dilekçenin söz konusu haberin yer aldığı gazetenin bağlı olduğu Bağcılar Cumhuriyet Başsavcılığı'na gereğinin takdir ve ifası için gönderilmesine karar veren Mahkeme Heyeti, duruşmayı erteledi. 
     
     İSTENEN CEZALAR 
     İstanbul Cumhuriyet Başsavcılığı'nca hazırlanan iddianamede, Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılmaları isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması istenilen iddianamede, Murat Hakan Uzan, Bahattin Uzan, Azmi Yılmaz, Suat Gusinalı, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek amacıyla teşekkül oluşturmak'' suçundan 7 ile 14 yıl arasında ağır hapis cezasına çarptırılmaları talep ediliyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması isteniyor. 
     
</TEXT>
</DOC>
