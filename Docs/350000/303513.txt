<DOC>
<DOCNO> 303513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/ekonomi/eko02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Oger de Telekom'a talip 
</HEADLINE>
<TEXT>


Telekom için beş yabancı şirket şartname aldı. Bunlardan birisi de Suudi telekom şirketi Suudi Oger. Ayrıca Yunan Alfa ile Güney Kore Telekom'un da ilgisi olduğu belirtiliyor 

SONGÜL HATISARU Finans atölyesi 

Bu yılın özelleştirme takviminde yer alan ve analistlerin 8 - 10 milyar dolar değer biçtiği Türk Telekom'un talipleri belli oldu. Telekom için şu ana kadar Koç - Sabancı konsorsiyumunun yanı sıra, İspanya Telefonica, Telecom Italia, Belçika Telekom, Deutsche Telekom ve Oyak Grubu şartname aldı. Şartname alanlar arasında dikkati çeken diğer bir şirket de Suudi Arabistanlı Suudi Oger Grubu. 1978 yılında kurulan merkezi Riyad'da bulunan Suudi Oger Grubu inşaat işleri yapıyor. Suudi Oger aynı zamanda Oger Telekom ile Suudi Arabistan telekomünikasyon sektöründe faaliyet gösteriyor. 

Yunanlılar da ilgili 
Yine tekstilci Çalık Grubu şartname alanlar arasında. 
Bu arada, Yunanlı Alfa Grubu'nun da Telekom'la ilgili olduğu yönünde duyumlar alıyoruz. Yine Eser Telekom, Güney Kore Telekom henüz şartname almamasına karşın Telekom'la ilgili şirketler. 

Satış haziranda 
Yaz aylarında en az yüzde 51 hissesinin blok satışı planlanan Türk Telekom ihalesi için Turkcell de ihale şartnamesi aldı. Çukurova Grubu Telekom şartnamesini Turkcell'in yüzde 99.9 iştiraki olan Turktell vasıtasıyla aldı. Ancak Rekabet Kurulu'nun açıkladığı tavsiye kararına göre, Çukurova Grubu, ihaleye girip kazanırsa Turkcell'deki çoğunluk hissesinden vazgeçmek zorunda. Çünkü Rekabet Kurulu çok net ifadelerle GSM sektöründeki h kim hissedarın, Telekom'da da h kim hissedar olmasının mümkün olamayacağı yönündeki kararını açıkladı. 
Özelleştirme İdaresi Başkanlığı ÖİB , 11 Ocak tarihine kadar Telekom'a talip olan şirketlerin ön yeterlilik kıstaslarını sağlamasını isteyecek. ÖİB'nin iki haftalık bir süreçte ön yeterlilik durumlarını değerlendirip sonuçlandırması bekleniyor. Ön yeterliliği sağlayan gruplar bilgi odasına alınacak. Burada bu gruplara Telekom'un mali tabloları ve detaylı faaliyetleri gibi birçok konuda bilgi verilecek. Talipli gruplar bu bilgiler doğrultusunda tekliflerini oluşturacak ve 31 Mayıs tarihine kadar Telekom için finansal tekliflerini ÖİB'ye sunacaklar. ÖİB, 25 Kasım'da ihale süreci başlayan Telekom'un özelleştirmesini haziran - temmuz gibi fiili olarak tamamlamayı planlıyor. 

Turkcell kazanırsa Telekom işi uzar Turkcell'in ihaleye girip kazanması durumunda satış devrinin yapılabilmesi için Rekabet Kurulu'nun onayı zorunlu. Bu taktirde, Rekabet Kurulu Çukurova Grubu'na Turkcell'deki çoğunluk hissesinin satılması için süre tanıyacak. Çukurova Grubu'nun en değerli ve nakit yaratma kapasitesi yüksek Turkcell'den vazgeçeceğini düşünmek zor. Ancak Rekabet Kurulu hisse devri yapılmadan satışa onay vermeyecek. Bu taktirde, Turkcell'in açacağı olası davalar nedeniyle Telekom özelleştirmesinde çok ciddi hukuksal sorunlar yaşanabilir. 
Tabii eğer Turkcell ihaleye girip de kazanamaz veya kazandığı taktirde Turkcell'deki çoğunluk hisselerini devrederse sorun yaşanmayacak. Bu arada, Turkcell'in Telekom ihalesi için 3 yabancı grupla görüşmeler yaptığı da söyleniyor. 


</TEXT>
</DOC>
