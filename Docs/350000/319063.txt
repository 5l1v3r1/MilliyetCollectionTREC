<DOC>
<DOCNO> 319063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo11.html </URL>
<DATE> 2005/02/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Fenerbahçe'nin acı günü... Önder Dai toprağa verildi... 
</HEADLINE>
<TEXT>

     Fenerbahçe Kulübü'nün, dün vefat eden eski basketbolcu ve antrenör yüksek divan kurulu üyesi Önder Dai, toprağa verildi. 
     Fizyoterapist olduğu için yakın çevresi tarafından ''doktor'' diye anılan Dai, yıllarca atletizm sporunda da mücadele etti. 
     76 yaşında vefat eden Dai'nin naaşı Dereağzı Tesisleri'ndeki eski sporcular anıtının önünde düzenlenen törenden sonra Kızıltoprak Zühtüpaşa Camii'ne getirildi. Dai, burada öğle namazına müteakip kılınan cenaze namazının ardından Zincirlikuyu Mezarlığı'nda defnedildi. Dereağzı Tesisleri'nde düzenlenen törene ve cenaze namazına oldukça kalabalık bir topluluk katıldı. 
     Fenerbahçe Kulübü Yüksek Divan Kurulu Başkanı Yüksel Günay, başkan Aziz Yıldırım, asbaşkan Murat Özaydınlı, genel sekreter Vedat Olcay ve bayan basketbol şubesinden sorumlu yönetici Işık Eyigüngör'ün yanı sıra Basketbol Federasyonu Başkanı Turgay Demirel, Fenerbahçe Erkek Basketbol Takımı Antrenörü Aydın Örs, Fenerbahçe Bayan Basketbol Takımı Antrenörü Zafer Kalaycıoğlu, yüksek divan kurulu üyeleri, kulüp üyeleri, eski sporcu arkadaşları, ailesi ve yakınları Dai'yi son yolculuğuna uğurlayanlar arasında yer aldı. 
     
</TEXT>
</DOC>
