<DOC>
<DOCNO> 340225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo22.html </URL>
<DATE> 2005/05/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fenerbahçe Diyarbakırspor maçına hazır... İşte muhtemel 11 
</HEADLINE>
<TEXT>

     Birinci Süper Lig’de yarın deplasmanda Diyarbakırspor ile karşılaşacak lider Fenerbahçe hazırlıklarını tamamladı. 
     Sarı-lacivertliler, akşam üstü Sabiha Gökçen Havalimanı’ndan özel uçakla Diyarbakır’a gidecek. 
     Fenerbahçeli futbolcular, Diyarbakırspor karşılaşmasıyla başlayacak 2 maçlık deplasman serisinden galibiyetlerle ayrılarak, şampiyonluk mücadelesinde son haftalarda sıkıntı yaşamak istemiyor. 
     Sarı-lacivertliler, ligin 32. haftasında yine deplasmanda Ankaragücü ile karşılaşacak. 
     
     4 EKSİK 

     Kırmızı kart cezalısı Ümit ve sarı kart cezalısı Luciano’nun yanısıra sakatlıkları bulunan Anelka ve Servet, yarınki karşılaşmada forma giymeyecek. 
     Teknik direktör Christoph Daum’un, Büyükşehir Belediyesi Ankaraspor maçında yaptığı gibi, savunmanın sol tarafında Mahmut Hanefi’yi görevlendirmesi bekleniyor. 
     Sarı-lacivertlilerin Diyarbakırspor karşısına çıkması beklenen muhtemel 11’i ise şöyle 
     Rüştü, Serkan, Önder, Deniz, Mahmut Hanefi, Serhat, Selçuk, Aurelio, Tuncay, Alex, Nobre. 
     Diyarbakır Atatürk Stadı’nda saat 19.00’da başlayacak karşılaşmayı, hakem Yunus Yıldırım yönetecek. 

     
</TEXT>
</DOC>
