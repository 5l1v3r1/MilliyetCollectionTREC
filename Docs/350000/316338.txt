<DOC>
<DOCNO> 316338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/sazak.html </URL>
<DATE> 2005/02/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD ile nereye 
</HEADLINE>
<TEXT>


The Wall Street Journal'da, Türkiye'de yükselen ABD karşıtı dalgayı irdeleyen hayli sert ve gelecekteki siyasi ilişkiler açısından 'örtülü tehdit' satırları içeren bir haber-analiz yayımlandı. 
Robert L. Pollock imzalı yazıda, son dönemde Türkiye-ABD ilişkilerindeki gerilemenin nedeni olarak 'eski solcu, yeni İslamcı' ittifakı gösterilirken Irak ve Ortadoğu'ya bakış açısında AKP iktidarının değişen tutumuna, Başbakan Erdoğan'ın seçimlerin meşruiyetini sorgulayan sözlerine dikkat çekiliyor. 
Makalede, son dönemde ABD'nin kamuoyunda suçlanmasına yol açan 'komplo' iddialarına yer verilmiş CHP kurultayında Deniz Baykal'ın rakibini 'CIA müdahalesinin bir parçası' olarak suçlamasından, Kuzey Amerika'ya düşeceği varsayılan göktaşı nedeniyle ABD'nin Ortadoğu'yu sömürgeleştirdiğine ilişkin 'sekizinci gezegen' teorisine dek örnekler sıralanıyor. 'Yahudi düşmanlığı'na değinilmiş. 
Pollock'un makalesinde Türkiye'ye 'aba altından sopa' gösteriliyor 
"Dışişleri Bakanı Rice, Türk liderlerle görüşmelerinde, eğer iki ülke arasındaki ilişkilere değer veriyorlarsa, bazı tehlikeli söylemlere karşı çıkılması konusunda bastırdı. Bu konuda tatmin edici yanıt aldıklarına dair hiçbir işaret yok. 
Türk liderleri, atıfta bulundukları kamuoyu tavrının h l tersine döndürülebilir olduğunu anlamalı. 
Fakat işler birkaç yıl daha böyle giderse ne olacağını kim bilebilir 
Atatürk'ün mirasının büyük bölümü kaybedilme riski altında ve bu kez eski Osmanlı haşmetinden de geriye kalan hiçbir şey yok. Türkiye kolayca ikinci sınıf ülkelerin safında yer alabilir, dar kafalı, paranoyak, marjinal ve tam da bu yüzden Amerika ile dostluğu bitmiş, Avrupa'da ise sevilmeyen bir ülke." 
ABD'nin Irak'tan sonra Suriye ve İran'la gerilimi tırmandırdığı bir dönemde 1 Mart tezkeresi öncesinde yaşandığı şekliyle bir kez daha 'taraf olmaya' zorlayan bu tür ağır eleştiriler ve niyetler, dikkatli gözlerden kaçmıyor. 
Kimi okurlarımızın yorumu şöyle 
"ABD hükümeti, kendi medyası ile Türk hükümeti'ne ve insanına baskı yapıyor. Neden .. ABD, Kuzey Irak'a Türkiye üzerinden giremediği ve Türkiye'yi Irak savaşında kullanamadığı için kızgın, halen Irak'taki kan kaybını ve durumu kontrol edememesine Türkiye'nin neden olduğunu düşünüyor. 
Doğru da düşünüyor, biraz şansına bu işe neden olduk. Musul'da askerin başına çuval geçirilmesi buna tepkidir. 
İki taraf da diğerinin boşluğunu arıyor. 
AKP aklını başına almalı, devlet işi şakaya gelmez, hiçbir güç Türkiye'yi Batı'dan kopartamaz. Türkiye genç ve dinamik bir ülke, iyi yönetilir ve hata yapılmazsa 10 yıl sonra AB'deyiz." 
Wall Street Journal'ın atladığı soru şu olmalı 
Türkiye-ABD ilişkileri nereye gidiyor 



</TEXT>
</DOC>
