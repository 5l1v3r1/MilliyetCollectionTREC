<DOC>
<DOCNO> 304393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo19.html </URL>
<DATE> 2005/01/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beşiktaş hazırlıklarını tek antrenmanla sürdürdü... 
</HEADLINE>
<TEXT>

     Beşiktaş, ligin ikinci yarı hazırlıklarını bugün yaptığı tek antrenmanla sürdürdü. 
     BJK Nevzat Demir Tesisleri'nde gerçekleştirilen antrenmanda, Teknik Direktör Vicente Del Bosque çalışmanın ilk yarım saatinde basın mensuplarına görüntü alma izni verdi. 
     Antrenmana salonda başlayan siyah-beyazlı oyuncuların, daha sonra sahada çift kale maç yaptığı öğrenildi. 
     Sakat oyunculardan Sergen'in salonda çalıştığı, Tayfun ve Serdar Özkan'ın ise çalışma sırasında koşu yaptığı bildirildi. 
     Beşiktaş, ikinci yarı hazırlıklarını yarın yapacağı antrenmanla sürdürecek. 
     
     YARIN ANTALYA'YA GİDECEKLER 

     Beşiktaş, ikinci yarı hazırlık kampı yapmak üzere yarın akşam saatlerinde Antalya'ya gidecek. 
     Antalya kampı süresince Efes Cup'da mücadele edecek siyah-beyazlı takım, A Grubu'nda 9 Ocak Pazar günü Hollanda'nın Vitesse Arnhem ve 11 Ocak Salı günü de İsveç'in Malmö ekipleriyle karşılaşacak. Beşiktaş, grubu lider tamamlaması halinde 13 Ocak Perşembe günü finalde mücadele edecek. 
     Siyah-beyazlı ekip, 14 Ocak Cuma günü İstanbul'a dönecek ve ikinci yarı hazırlıklarını burada sürdürecek. 
     
</TEXT>
</DOC>
