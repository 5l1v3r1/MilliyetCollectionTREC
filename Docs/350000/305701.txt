<DOC>
<DOCNO> 305701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun03.html </URL>
<DATE> 2005/01/12/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Barroso Türkiye'nin üyeliğini anayasa tartışmasına karıştırmayalım 
</HEADLINE>
<TEXT>

     AB Komisyonu Başkanı Jose Barroso, Türkiye'nin AB üyeliği veya iç politika konularının Avrupa anayasasının onaylanması tartışmasına ''bulaştırılmamasını'' istedi. 
     Barroso, Avrupa Parlamentosu'nun bugün AB anayasasını oylaması öncesinde aralarında Le Figaro'nun da bulunduğu dört Avrupa gazetesine verdiği demeçte, ''Anayasa konusundaki tartışmanın, ortaya konan sorulara yanıt vermemesi ve diğer polemiklere karıştırılması riskinin bulunduğunu ve bunların tartışmaya bulaştırılmaması gerektiğini'' belirtti. 
     ''Türkiye'nin üyeliği konusunun çok önemli bir sorun olduğunu, bunlardan ayrı tutulması ve kendi değerlerine göre tartışılması gerektiğini'' vurgulayan Barroso, ''Fransa'da, Cumhurbaşkanı Jacques Chirac'ın söz verdiği gibi vatandaşların Türkiye'nin üyeliğine evet ya da hayır deme fırsatları bulunuyor, ancak şu an bu noktadan uzaktayız'' dedi. 
     AB Komisyonu Başkanı ayrıca, AB Anayasası'nın referandum veya ulusal parlamentolarda onaylanması perspektifinde Komisyon'un üye ülkelere destek vermesini önerdi. 
     Barroso, İspanya'da yaptıkları gibi üye ülkelerin isteği üzerine harekete geçmeye hazır olduklarını belirterek, eğer Paris de bunun yararlı olacağını düşünüyorsa müdahale edebileceklerini kaydetti. 
     
</TEXT>
</DOC>
