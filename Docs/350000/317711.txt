<DOC>
<DOCNO> 317711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/ekonomi/eko04.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvancılığa toplam destek 300 milyon YTL 
</HEADLINE>
<TEXT>


ANKARA Milliyet 

Tarım ve Köyişleri Bakanı Sami Güçlü, bu yıl, hayvancılığın geliştirilmesi için, 100 milyon YTL'si bütçeden, 200 milyon YTL'si de sosyal yardımlaşma kaynaklarından olmak üzere kooperatiflere, toplam 300 milyon YTL destek sağlanacağını söyledi. 
Dün, tarımsal kooperatif destekleri konusunda bilgi vermek amacıyla basın toplantısı düzenleyen Güçlü, kooperatif kredilerinde faizin yüzde 9'dan yüzde 7'ye indirildiğini, sosyal yardımlaşma kaynaklarından verilenlerde ise sıfır olduğunu söyledi. 
Kredinin yerinde kullanımını kontrol için bir mekanizma oluşturduklarını kaydeden Güçlü, tarım sektöründe 5 milyon üyesi olan 11 bin kooperatifin bulunduğunu söyledi. 

90 milyon YTL tesis yapımına 
Bu yıl kooperatif projeleri için genel bütçeden 100 milyon YTL kaynak ayrıldığını anlatan Güçlü, 90 milyon YTL'lik bölümünün süt sığırcılığı, damızlık sığır veya koyun yetiştiriciliği, soğuk hava deposu, zeytin salamura, üzüm tasnif ve paketleme tesislerinin yapımında kullanılacağını kaydetti. 
Güçlü, kırsal alanda sosyal destek projesi kapsamında bu yıl 200 kooperatife sağlanacak toplam 200 milyon YTL'lik kaynağın kullanımına ilişkin ayrıntıların ise yakında açıklanacağını vurguladı. Güçlü, 2005'te uygulanacak hayvancılık desteklerine ilişkin Bakanlar Kurulu kararnamesinin tamamlandığını, 2004'e ilişkin doğrudan gelir desteği ödemelerinin de bu hafta sonunda başlayacağını bildirdi. 


</TEXT>
</DOC>
