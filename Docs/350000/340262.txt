<DOC>
<DOCNO> 340262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur12.html </URL>
<DATE> 2005/05/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tartıştığı minibüs muavininin başına balta vurdu 
</HEADLINE>
<TEXT>

     Arif ARSLAN BATMAN, DHA 

BATMAN’da seyyar satıcılık yapan Cengiz Normal, Yol verme’ yüzünden tartıştığı minibüs muavini Ömer Faruk Kaya’yı baltayla ağır yaraladı. Diyarbakır Tıp Fakültesi Araştırma Hastanesi'ne kaldırılan Kaya, yoğun bakım servisinde tedavi altına alındı. 
     Olay, bugün saat 11.30 sıralarında SSK kavşağında meydana geldi. Şehir içinde Mobil Hattı’na bağlı olarak yolcu taşıyan amcası Davut Kaya’nın kullandığı 72 D 0168 plakalı minibüste muavinlik yapan 19 yaşındaki Ömer Faruk Kaya, SSK kavşağında yolu işgal ettiği gerekçesiyle, seyyar satıcı 23 yaşındaki Cengiz Normal’ı uyardı. Bunun üzerine, muavin Kaya ile seyyar satıcı Normal arasında çıkan tartışma, kısa sürede büyüyerek kavgaya dönüştü. 
     Kavga sırasında Cengiz Normal, sebze ve meyve sattığı tablasına gizlediği baltayı alarak Kaya’ya saldırdı. Minibüs muavini Kaya, kafasından aldığı balta darbesiyle kanlar içerisinde yere yığıldı. Çevreden yetişenler tarafından Petrol hastanesine kaldırılan Kaya, burada yapılan ilk tedavisinin ardından Diyarbakır Tıp Fakültesi Araştırma hastanesine sevk edildi. Durumu ağır olan muavin, yoğun bakım servisinde tedavi altına alındı. 
     Bu arada, bir anlık öfke sonucu minibüs muavinini baltayla ağır yaralayan seyyar satıcı Cengiz Normal, olay yerine gelen polisler tarafından yakalanarak gözaltına alındı. Olayla ilgili soruşturma başlatılırken, amcası Davut Kaya, sinir krizleri geçirdi. 
     
</TEXT>
</DOC>
