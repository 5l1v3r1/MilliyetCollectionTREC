<DOC>
<DOCNO> 341507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko13.html </URL>
<DATE> 2005/05/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
IMF Türkiye için toplanıyor 
</HEADLINE>
<TEXT>

     Uluslararası Para Fonu IMF İcra Direktörleri Kurulu bugün Türkiye için toplanacak. 
     IMF İcra Direktörleri Kurulu'nun Türkiye'ye göre akşam saatlerinde Washington'da yapılacak toplantısında, 10 milyar dolarlık finansman desteğini de içeren, 3 yıllık stand-by anlaşmasının onaylanması bekleniyor. 
     Niyet Mektubu, Türkiye tarafından 26 nisanda imzalanarak IMF'ye gönderilmişti. Bundan önceki Stand-by anlaşması ise 3 şubat 2005'te sona ermişti. 
     IMF ile Türkiye'nin yaptığı son anlaşma 28 ocak 2002'de IMF İcra Direktörleri Kurulu'na gönderilen 48 maddelik Niyet Mektubu'nun, 4 şubat 2002'de İcra Direktörleri Kurulu tarafından onaylanmasıyla yürürlüğe girmişti. 
     Borç planı da gündemde Bugün yapılacak olan toplantıda, Niyet Mektubu'nun yanı sıra Türkiye'nin IMF'ye olan borç geri ödeme planı da ele alınacak. 
     
     SON STAND-BY 
     IMF ile imzalanarak yürürlüğe girmesi planlanan üç yıllık stand-by anlaşmasının IMF ile yapılacak son stand-by anlaşması olması planlanıyor. 
     Türkiye'nin IMF ile bundan sonra mali kaynak içeren yeni bir anlaşmaya gereksinimi olmayacağını düşündüğünü kaydeden Devlet Bakanı Ali Babacan, stand-by anlaşmasının muhtemelen mayıs 2008'de sona ereceğini belirtti. 
     Babacan, Türkiye'nin bundan sonra IMF ile ilişkilerinin devam edeceğini, Türkiye ekonomisine en uygun ilişki formatının belirleneceğini, fakat IMF'nin mali kaynaklarına gereksinimi olmayacağını ifade etti. 
     3 şubatta sona eren bundan önceki anlaşmada, borç geri ödemesinin, borç yönetimini güçlendirmek ve yetkililerin başarısına destek olması amacıyla, 2004-2005 döneminden 2005-2006 dönemine kaydırılması onaylanmıştı. Türkiye'nin, 2004'te ödemesi gereken 9.7 milyar dolarlık borcu 5.2 milyar dolara, 2005'te ödemesi gereken 10.1 milyar dolarlık borcu ise 7.8 milyar dolara indirilmişti. 
     Eski anlaşmadaki ödeme planı, Türkiye'ye, iki yıllık dönemde IMF'ye yapılacak borç servisinde 11 milyar dolarlık bir rahatlama sağlamıştı. 
     IMF uygulamalarına göre, üye ülkelerin Fon'dan kullandığı kaynakların normal geri ödeme döneminden bir yıl önce ödemeleri imkanı bulunurken, üye ülkelerin bunu zamanında ödeme imkanı da bulunuyor. Ayrıca üye ülkenin, borcunu normal zamanında ödemesi dahi, vadelerde, belirli anlamda bir geri ödeme rahatlığı sağlıyor. 
     
     On gözden geçirme 
     IMF'nin, üç yıllık Stand-by dönemi içinde 10 gözden geçirmede bulunması bekleniyor. 
     Bu yıl, Stand-by'ın yürürlüğe girmesinin biraz gecikmesi nedeniyle, dört gözden geçirme yerine gözden geçirmeler birleştirilerek üç gözden geçirmenin yapılabileceği belirtiliyor. Gelecek yıl dört gözden geçirme ve 2007 yılında da 3 gözden geçirmenin gerçekleştirilmesi bekleniyor. Duruma göre, gözden geçirmelerin birleştirilebileceği de belirtiliyor. 
     
</TEXT>
</DOC>
