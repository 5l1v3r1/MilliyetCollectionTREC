<DOC>
<DOCNO> 330144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy17.html </URL>
<DATE> 2005/04/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Gönül Irak güvenlik yetkililerine Ankara'da eğitim vermeyi planladık 
</HEADLINE>
<TEXT>

     Milli Savunma Bakanı Vecdi Gönül, Irak güvenlik yetkililerine Ankara'daki Barış İçin Ortaklık Eğitim Merkezi'nde eğitim vermeyi planladıklarını belirterek, ''Aynı zamanda, 100 bin avroluk bir miktarı destek ve eğitim için kullanmaktayız'' dedi. 
     Bakan Gönül, Türk Atlantik Konseyi tarafından Antalya'nın Belek Beldesi'nde düzenlenen 15. Uluslararası Antalya Güvenlik ve İşbirliği Konferansı'nda, Irak'a güvenlik ve istikrarı getirebilmek adına yapılan çalışmalarda, Türkiye'nin, Irak güvenlik güçlerinin eğitilmesi, ulusal kapasitenin oluşturulması konusunda katkıda bulunmaya devam edeceğini bildirdi. 
     NATO'nun eğitim misyonu çerçevesinde şu anda iki Türk görevlinin Irak'ta çalışmakta olduğunu belirten Gönül, şöyle konuştu 
     ''Irak'ta çalışan görevlilerimizin sayısını artırmayı da düşünüyoruz. Bu misyonun önemli unsurlarından bir tanesi de Irak güvenlik güçlerine, Irak dışında verilecek eğitimdir. Irak güvenlik yetkililerine Ankara'daki Barış İçin Ortaklık Eğitim Merkezi'nde eğitim vermeyi planladık. Aynı zamanda, 100 bin avroluk bir miktarı destek ve eğitim için kullanmaktayız. Türkiye'nin bu anlamdaki çalışmaları devam etmektedir.'' 
     
     NATO VE AB... 
     NATO'nun rolünün giderek gelişmesine büyük önem verdiklerini belirten Bakan Gönül, NATO ve AB'nin savunma ve güvenlik anlayışlarının bugün şeffaflık ve işbirliği kelimeleriyle tanımlanması gerektiğini vurguladı. Bakan Gönül, şöyle devam etti 
     ''NATO bir ortak vizyon kullanmalı ve çağdaş güvenlik sorunlarını ele alma yolunda bir girişim başlatmalıdır. Böyle ortak bir çaba, her şeyden önce ilk organizasyonların, dokümanların deklarasyonunu gerektirecektir. Tabi ki yapılması gereken şeylerden ilki, NATO ve AB arasındaki ilişkileri iyileştirmek, ama bunu yaparken iki teşkilatın kendilerine özgü yapılarını muhafaza etmek ve bu çabaları birbirlerini tamamlayıcı mahiyette yürütebilmektir. 
     AB son zamanlarda Avrupa güvenlik ve savunma politikalarına çok büyük katkılarda bulundu. Askeri ve sivil kapasitelerini artırma yönünde de önemli çabalar sarf etti. Avrupa güvenlik stratejisinin geliştirilebilmesi için 2010'a kadar gerçekleştirilmek istenen bir hedef Avrupa Savunma Ajansı kurulması. Aynı zamanda bir değerlendirme grubunun kurulması da önemli bir kurumsal gelişme olacaktır.'' 
     
     NATO'NUN DÖNÜŞÜMÜ... 
     Bakan Gönül, NATO'nun güvenlik ortamında çok ciddi bir takım değişikliklerin yaşandığının farkında olduğunu, İstanbul Zirvesi'nde ittifakın yeni güvenlik ortamına göre değiştirileceğinin sinyallerinin verildiğini ifade etti. 
     NATO askeri imkanlarının adaptasyonu için çalışmalara başlandığını da vurgulayan Gönül, bu bağlamda, NATO'nun çeşitli merkezler kurduğunu söyledi. Bu merkezlerden birisinin de terörizme karşı savunma eğitimi verilen merkez olduğuna dikkati çeken Bakan Gönül, ''Biz bu merkezlere büyük önem veriyoruz. Bu merkezlerin yakın dönemde NATO'nun dönüşümü açısından hızlandırıcı olacağına inanmaktayız. Buna uygun şekilde katkıda bulunmaya devam edeceğiz'' dedi. 
     Küreselleşme ve beraberinde getirdiği risklerin, dönüşümü daha da gerekli kıldığını belirten Gönül, ''Bugün uluslararası güvenlik atmosferi, her şeyden önce çok kapsamlı bir şekilde NATO'nun bir dönüşümden geçmesini gerekli kılmaktadır'' diye konuştu. 
     
</TEXT>
</DOC>
