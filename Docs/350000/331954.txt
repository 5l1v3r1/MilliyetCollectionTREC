<DOC>
<DOCNO> 331954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko10.html </URL>
<DATE> 2005/04/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Merkez Bankası Genel Kurulu 12 Nisan'da yapılıyor... 
</HEADLINE>
<TEXT>

     Merkez Bankası'nın 2004 yılına ait olağan genel kurulu, 12 Nisan'da toplanıyor. Toplantıda, görev süresi sona erecek olan iki Banka Meclisi üyesinin yerine atama yapılacak. 
     Merkez Bankası'nın 2004 yılına ait 73'üncü hesap dönemi olağan genel kurul toplantısı, 12 Nisan Salı günü saat 14.00'te Banka İdare Merkezi Konferans Salonu'nda yapılacak. 
     Genel Kurul'da, Banka Meclisi ve Denetleme Kurulu'nun 2004 hesap yılına ait raporları okunacak ve görüşülecek. 
     2004 yılına ait bilanço, kar ve zarar hesabı onaylanacak. 
     
     İKİ ÜYE İÇİN SEÇİM DE YAPILACAK 
     Merkez Bankası'nın genel kurulunda, 30 Nisan'da görev süreleri sona erecek olan Banka Meclisi üyeleri Nevbahar Şahin ile Doğan Sevim'in yerine atama yapılacak. 
     Ayrıca, Denetleme Kurulu'nda boş bulunan bir üyelik için de seçim gerçekleştirilecek. 
     Banka'nın genel kurul toplantısında, Banka Meclisi üyeleri ile Denetleme Kurulu üyeleri de ibra edilecek. 
     
     2004'TE 509.7 TRİLYON ZARAR ETTİ 
     Merkez Bankası, 2003 yılının ardından 2004 yılını da zararla kapatmıştı. Geçen yıl da piyasadaki Türk Lirası likidite fazlasını sterilize etmeye dönük bir para politikası izleyen Merkez Bankası, bu nedenle 2004 yılında 509.7 trilyon lira zarar etti. Banka'nın zararı, 2003 
     yılındaki 1 katrilyon 548 trilyon liralık düzeyine göre yüzde 67.1 oranında azaldı. Banka, şimdiye kadar en yüksek kar rakamına 5 katrilyon 154.5 trilyon lira ile kriz yılı olan 2001 yılında ulaşmıştı. 2001 yılında elde edilen bu kar ise Merkez Bankası'nın piyasaları fonlamasından kaynaklanmıştı. Banka 2002 yılında ise 31.3 trilyon lira düzeyinde kar elde etmişti. Bu arada Merkez Bankası, yasası gereğince bilançosunda değerleme farkı adıyla ayrı bir hesapta izlediği kambiyo işlemlerinden ise geçen yıl 2 katrilyon 32 trilyon lira zarar etti. 

ANKA 
     
</TEXT>
</DOC>
