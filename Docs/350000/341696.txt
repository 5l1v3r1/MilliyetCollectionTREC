<DOC>
<DOCNO> 341696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/ekonomi/eko05.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vergi reformu şart, borç uzatma oldu' 
</HEADLINE>
<TEXT>



IMF Avrupa Bölümü kıdemli danışmanı ve eski Türkiye direktörü Reza Moghadam İcra Direktörleri'nin toplantısı ardından düzenlediği telekonferansta, yeni stand - by düzenlemesinin en önemli yapısal bileşenlerinden birinin "daha geniş vergi tabanı, basitleştirilmiş mevzuat ve usulsüzlüklerin önlenmesini sağlayacak bir vergi reformu" olacağını söyledi. 
Moghadam, Türkiye'nin 2006 yılına ilişkin yaklaşık 3.80 milyar dolarlık borç geri ödemesinin bir yıl ertelenmesini açıklarken, "2006'da Türkiye'nin yapması gereken geri ödeme miktarının çok arttığını bilen İcra Direktörleri Kurulu, Türk hükümetinin borçların geri ödenmesi için bir yıllık uzatma talebini benimsedi. Böylece, Türkiye'nin beklenen ödeme zamanı olan 2006 yerine zorunlu ödeme zamanı olan 2007'de geri ödeme yapması sağlanıyor" dedi. 

'İşgücü maliyeti düşmeli' 
Moghadam, Devlet Bakanı Ali Babacan'ın dün yaptığı "gerçek anlamda enflasyon hedeflemesine 2008 sonrasında geçileceği" yönündeki açıklamanın hatırlatılması üzerine, "Belki bir yanlış anlama var. Niyet Mektubu enflasyon hedeflemesinin Ocak 2006'da başlamasını açıkça öngörüyor" dedi. 
IMF yetkilisi, Fon ile Ankara arasında sorun oluşturan asgari ücret tartışmasına ilişkin bir soruyu da, işsizlikle mücadele için işgücü maliyetinin düşürülmesinin de gerektiğini, ancak konunun "karmaşık" olduğunu ve ancak toplumsal uzlaşıyla halledilebileceğini vurgulayarak yanıtladı. 


</TEXT>
</DOC>
