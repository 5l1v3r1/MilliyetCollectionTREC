<DOC>
<DOCNO> 343892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo11.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
10'dan iyisi yok 
</HEADLINE>
<TEXT>


Avrupa Karate Şampiyonası'nda 10. kez zirveye çıkan Yıldız Aras, Türkiye'de en fazla zafer kazanan isim olmayı başardı 


Avrupa Karate Şampiyonası'nda altın ve bronz madalya kazanarak kariyerine yeni bir zafer daha ekleyen Yıldız Aras, Türkiye'nin zirvesine kuruldu. 
İspanya'da hafta sonu düzenlenen organizasyonun artı 60 kilo müsabakalarında birincilik kürsüsüne çıkan Aras, 10. kez Avrupa Şampiyonluğu'na ulaştı. Türk sporcuları arasında en fazla Avrupa Şampiyonluğu kazanan isim olan 27 yaşındaki karateci Halil Mutlu, Hamza Yerlikaya, Şeref Eroğlu gibi isimleri geride bıraktı. 
Karatenin olimpik branş olmadığı için kazandıkları başarılara rağmen ikinci planda kaldıklarını ifade eden Aras, "Diğer branşlarda bir kez Avrupa Şampiyonluğu kazananlar, sansasyonlarla gündemden düşmeyenler bizden daha fazla değer görüyorlar. İster istemez bir burukluk oluyor" dedi. 
Yoğun bir tempo içine giren başarılı sporcu, Akdeniz Oyunları ile Dünya Şampiyonası'nda da ter dökeceğini sözlerine ekledi. 


</TEXT>
</DOC>
