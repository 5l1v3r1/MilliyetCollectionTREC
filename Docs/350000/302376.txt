<DOC>
<DOCNO> 302376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/yasam/yas07.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yemek yemeyene başhekim cezası 
</HEADLINE>
<TEXT>

      SERKAN AYDEMİR Zonguldak DHA 
   
   Ereğli Devlet Hastanesi Başhekimi Ufuk Özşeker, yemeklerin hijyenik olmadığı konusunda şikayette bulunan 55 personelin adlarını, yemekhane kapısına asarak teşhir etti. 
   150 personelin çalıştığı hastanede Öz - Sağ firmasından gelen yemeklerden şikayetçi personel, geçen cuma Başhekim Özşeker'e dilekçeyle şikayette bulundu. Bunun üzerine Başhekim Özşeker de, yemekhanenin kapısına 'Yemek yeme hakkını kullanmak istemeyenler' başlığıyla 55 kişinin listesini astı. Özşeker, durumu şöyle açıkladı "Ben devleti zarara uğratmamak için 55 kişilik eksik yemek hazırlanması talimatı verdim. Bunun üzerine 50'si yemek yemek istediklerini belirtti. Yemek şirketini de uyardım." 
   Sağlık Emekçileri Sendikası Zonguldak Şube Sekreteri Dr. Özgür Nizam ise, uygulamanın antidemokratik olduğunu belirterek "Başhekim, arkadaşlarımıza dilekçelerini geri çekmeleri için baskı yaparak tehdit etmiş. Böyle bir bakış kabul edilemez. " dedi. 
   
   
</TEXT>
</DOC>
