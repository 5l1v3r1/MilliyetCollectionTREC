<DOC>
<DOCNO> 333544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo04.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanında var 
</HEADLINE>
<TEXT>


Müthiş formuyla alkışlanan Szymkowiak, "Savaşçı ruhla futbol oynamak benim karakterim" dedi. Polonyalı futbolcu, vatandaşı olan Zurawski'nin de Trabzonspor'a geleceğini iddia etti 

ÖMÜR AVCI DHA 


Attığı kritik goller ve hırsıyla kısa sürede Bordo-Mavili taraftarların sevgisini kazanan Szymkowiak birçok konuda çarpıcı yorumlar yaptı. Devre arasında geldiği Trabzonspor'da mutlu olduğunu dile getiren Polonyalı futbolcu, "Savaşçı ruhla oynamak benim karakterim. Hırsım yüzünden kimi kırdıysam özür dilerim" diye konuştu. 
"Polonya Ligi'nde oynadığım dönemde de Türkiye'deki şampiyonluk mücadelesinin dört takım arasında geçtiğini biliyordum" diyen Szymkowiak, "Diğer ekipler adeta asistan rolü oynuyor. Gelince bunu daha iyi anladım. Ancak bana göre ligdeki futbol kalitesi yüksek. Günümüzde takımların para durumu da çok önemli. Mali durumu iyi olan takımın ligi şampiyon olarak bitirme şansı yüksek. Yabancı 5-6 futbolcu alır. Bu da takımın yüzde 60'ı eder. Bu işi de Türkiye'de en iyi 1-2 takım yapar" dedi. 

Hocam beni gole zorluyor 
Polonyalı futbolcu, 9 maçta 5 gol atmasında Teknik Direktör Şenol Güneş'in büyük payı olduğunu söyledi. Ülkesindeki 250 lig sınavında 25 gol attığını kaydeden Bordo - Mavili futbolcu, "Hocam forvetin arkasında serbest adam olarak oynamamı istiyor ve sürekli hücuma çıkmamı söylüyor. Bu nedenle gol şansım yükseldi" ifadesini kullandı. Szymkowiak, yönetimin devre arasındaki uzun uğraşlara rağmen kadroya katamadığı vatandaşı Zurawski'nin de Trabzonspor'a geleceğini vurgulayarak, "Onun tercihi de burası olacak. Buna eminim" yorumunu yaptı. 

Olağanüstü koruma 

Trabzonspor kafilesi dün maç için Diyarbakır'a giderek kampa girdi. Son günlerde Trabzon'da yaşanan olaylar yüzünden Diyarbakır Emniyeti'nin önceki karşılaşmalara oranla aldığı olağanüstü güvenlik tedbirleri dikkat çekti. 
Bordo - Mavili takımı taşıyan otobüse, kamp yapacağı otele ulaşana kadar polis araçları eşlik etti. Trabzonspor Kulübü Başkanı Atay Aktuğ, "Spor ile siyaseti asla birbirine karıştırmamak gerekir. Diyarbakır'a daha önce de geldik ve hiçbir sorun yaşamadık. Yine dostluk içinde bir karşılaşma oynayıp, evimize döneceğiz" ifadesini kullandı. 

Yattara'ya uyarı geldi 

Bordo - Mavili takımda teknik heyet son haftalarda form grafiği düşen Yattara'yı uyardı. Gineli futbolcu ile özel bir görüşme yapan Şenol Güneş'in, "Ligde kritik bir döneme girdik. Diyarbakır maçı çok önemli. Bu karşılaşmada gerçek kimliğini sahaya yansıtmalısın" diyerek uyardığı ifade edildi. 

Yeditepe çıkarması 

Yeditepe Üniversitesi dün Milliyet Taktik ekibini ağırladı. Spor Müdürümüz Necil Ülgen, yazarlarımız Mehmet Demirkol, Bilgin Gökberk ile Milliyet yazı işleri müdürlerinden Cem Dizdar panelde öğrencilerin sorularını yanıtladı. 
"Taktik" hakkında öğrencilere çeşitli bilgiler veren Necil Ülgen, başta futbol olmak üzere sporun bütün dallarına sayfalarda yer ayırdıklarını söyledi. Demirkol, Gökberk ve Dizdar da, sorulara açık yüreklilikle yanıtlar verdi. 

'Üç puan şart' 

ADNAN SUNGUR DHA 

Trabzonspor Teknik Direktörü Şenol Güneş, ilk planda belirlenen Şampiyonlar Ligi hedefine ulaşmak için Diyarbakır'ı yenmek zorunda olduklarını açıkladı. Geçen hafta Galatasaray'ı İstanbul'da yenerek bu yolda çok önemli bir engeli kayıpsız geçtiklerini hatırlatan Güneş, "Bu galibiyetin bir anlam kazanmasını istiyorsak bu haftayı da 3 puanla kapatmalıyız" dedi. Bordo - Mavili takım maça cezalı Erdinç ve ameliyat olan İbrahim Ege'den yoksun çıkacak. Diyarbakır'da ise eksik bulunmuyor. 

Kupa primi 750 bin YTL 

Trabzonspor Yönetimi, Türkiye Kupası şampiyonluğu primini belirledi. Önceki akşam beş saat süren bir toplantı yapan Bordo - Mavili idareciler, geçen sezon 600 milyar ödedikleri futbolculara bu yıl da şampiyon olmaları halinde toplam 750 bin YTL prim dağıtılmasına karar verdi. Genel Sayman Yüksel Şimşek birkaç hafta sonra da Şampiyonlar Ligi'ne katılma primini açıklayacaklarını söyledi. 


</TEXT>
</DOC>
