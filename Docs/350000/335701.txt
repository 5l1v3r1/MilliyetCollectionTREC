<DOC>
<DOCNO> 335701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas31.html </URL>
<DATE> 2005/04/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Uzay turizmi 5 ila 10 yıl içinde patlayacak 
</HEADLINE>
<TEXT>

     ABD'de geçen yıl başarıyla yapılan ilk sivil uzay uçuşunun mimarı Burt Rutan, özel uzay turizminin 5 ila 10 yıl içinde patlayacağını söyledi. 
     İlk sivil uzay aracının yaratıcısı Rutan, Amerikan Kongresi'nin Uzay ve Havacılık için Bilim Dairesi alt komisyonunda yaptığı konuşmada, ''Çabalarımızı, 5 ila 10 yıl içinde 3 veya 4 tur operatörüyle uzay uçuşlarının ticarileştirilmesi yolunda yoğunlaştırıyoruz'' dedi. 
     Bu turizm şirketlerinin ilk yıllarda 500 kadar amatör astronotu uzaya götüreceği tahmininde bulunduklarını söyleyen Rutan, bu sayının beşinci yılda 3 bine, 12. yılda 50 bin ila 100 bine çıkabileceğini ifade etti. 
     ''Bir gün belki de milyarlarca dolar iş hacmine ulaşacak, hedefi insanları uzaya sadece kendi zevkleri için ve uygun fiyatlarla götürecek yeni bir ekonomik faaliyeti başlatacağımızı söylemekten onur duyuyorum'' diyen Rutan, özel uzay uçuşlarının zamanla artarak daha güvenli hale geleceğinin altını çizdi. 
     İngiliz Virgin Atlantic havayolu şirketinin sahibi İngiliz milyarder işadamı Sir Richard Bronson tarafından kurulan uzay turizmi şirketi Virgin Galactic'in Başkanı Will Whitehorn da önceki gün alt komisyonda yaptığı konuşmada, 5 yıl içinde ticari açıdan verimli bir ekonomik faaliyeti yaratmayı planladıklarını söyledi. 
     Virgin Galactic şirketi Rutan'ın şirketiyle birlikte yaptığı 21,5 milyon dolar tutarındaki anlaşmayla, uzaya giden ilk sivil araç SpaceShipOne'ın teknolojisinin kullanılması ve California'da 5 uzay aracının üretimi için 100 milyon dolar yatırım yapılması konusunda uzlaşmıştı. 
     SpaceShipOne geçen yıl 3 başarılı uzay uçuşu yaparak uzay turizminin yolunu açmış, 100 kilometre irtifa sınırını aşan ilk özel uzay aracı olarak 10 milyon dolar tutarındaki ödülü de kazanmıştı. 
     
</TEXT>
</DOC>
