<DOC>
<DOCNO> 325520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko04.html </URL>
<DATE> 2005/03/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsada gözler yurtdışı ve IMF'de olacak 
</HEADLINE>
<TEXT>

     Geçtiğimiz hafta sert satışlara hedef olan ancak haftanın son günü toparlanma çabasına giren borsada bu hafta yurtdışındaki gelişmeler ve IMF ile ilgili haberler takip edilecek. 
     25 bin 150 puanın ilk destek olduğu borsada, 25 bin 500 puanın aşılması ile alımların hızlanabileceği belirtiliyor. 
     Geçtiğimiz hafta ABD tahvil faizlerinde yaşanan yükseliş sadece Türkiye piyasalarının değil, tüm gelişmekte olan ülke piyasalarının dengesini bozdu. Bu ülkelerden fon çıkışı yaşanırken, ABD'de yükselen faizlerden yararlanmak isteyen yatırımcıların rotayı ABD'ye çevirdiği gözlendi. 
     
     Borsa son gün rahatladı 
     Borsada haftanın son günü ise yurtdışı piyasalardaki rahatlama ve alternatif piyasalardaki olumlu seyrin etkisiyle tepki alımları gözlendi ve endeks 25 bin 500 direncine yaklaştı. 
     Geçen hafta yurtdışının etkisi altında kalan İMKB'de bu hafta da yurtdışı piyasalar takip edilecek. Bu anlamda yarın yapılacak olan FED toplantısı gündemin ilk sırasına otururken, çıkacak olan faiz kararı ve önümüzdeki dönemdeki faiz politikasına ilişkin ipuçlarının piyasaları etkileyeceği ifade ediliyor. 
     Bunun yanında yurtiçinde IMF anlaşması ile ilgili gelişmeler de yakından takip edilecek. Özellikle IMF'nin istediği yasalarla ilgili olası açıklamalar ve yaşanacak tartışmaların borsa üzerinde etkili olması bekleniyor. 
     
</TEXT>
</DOC>
