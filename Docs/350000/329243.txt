<DOC>
<DOCNO> 329243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun39.html </URL>
<DATE> 2005/04/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bulgaristan Papa suikastiyle ilgimiz yok, arşivleri açabiliriz 
</HEADLINE>
<TEXT>

     Bulgaristan Dışişleri Bakanlığı, Papa'ya karşı 1981 yılında düzenlenen suikast girişimiyle Bulgaristan'ın hiçbir ilgisi ve bağlantısının olmadığını açıkladı. 
     Dışişleri Bakan Yardımcısı Gergana Grınçarova, yaptığı yazılı açıklamada, suikast girişiminde Bulgaristan bağlantısı olduğu iddialarını ''asılsız'' olarak niteledi ve ''Biz bu iddialarla ilgili gereken tüm yanıtları ayrıntılı olarak açıkladık. Ayrıca Papa, 2002 yılında Bulgaristan'ı ziyareti sırasında Bulgaristan'ın bu olayla ilgisi olmadığını kendisi bizzat dile getirmiştir. Bizim açımızdan suikast girişiminde sözde Bulgar bağlantısı olayı artık kapanmıştır'' ifadelerine yer verdi. 
     ''Bulgaristan'ın suçsuzluğunun tüm dünyanın gözleri önünde kanıtlanmış olduğunu'' belirten Grınçarova, açıklamasında daha sonra şunları kaydetti 
     ''Her şeye rağmen, eğer bize bir talep gelirse bu konuyla ilgili arşivlerimizdeki tüm bilgi ve belgeleri vermeye hazırız. Ancak bize bugüne kadar bu konuda hiçbir talep gelmemiştir.'' Bulgaristan İçişleri Bakanlığı Genel Sekreteri Boyko Borisov da, yaptığı açıklamada, İçişleri Bakanlığı arşivlerinde Papa'ya karşı düzenlenen suikast girişiminde Bulgar bağlantısının olduğuna dair hiçbir bilgi ve belgeye rastlanmadığını belirtti. 
     Arşivlerde bizzat kendisinin de araştırma yaptığını kaydeden Borisov, ''Arşivleri şahsen en ince ayrıntısına kadar inceledim. Her ismi, her ayrıntıyı araştırdım. Ve bu olayda Bulgaristan'ın veya bir Bulgar vatandaşının izine rastlamadım'' dedi. 
     
</TEXT>
</DOC>
