<DOC>
<DOCNO> 334717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun08.html </URL>
<DATE> 2005/04/19/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD Dışişleri KKTC'yi tanımıyoruz, konsolosluk söz konusu değil 
</HEADLINE>
<TEXT>

     ABD Dışişleri Bakanlığı, KKTC'yi tanımadığı için, bu ülkenin Los Angeles'ta konsolosluk veya fahri konsolosluk açmasının söz konusu olamayacağını bildirdi. 
     ABD Dışişleri Bakanlığı'nda düzenlenen basın toplantısında sorulan bir soru, daha sonra yapılan yazılı açıklamayla yanıtlandı. 
     ''Kuzey Kıbrıs Türk Cumhuriyeti'' başlığını taşıyan yazılı açıklamada, ''ABD, Kuzey Kıbrıs Türk Cumhuriyeti'ni tanımıyor. Dolayısıyla ABD'de fahri konsolos veya konsolosluk dahil diplomatik veya resmi hiçbir temsil söz konusu olamaz'' ifadeleri kullanıldı. 
     Açıklamada, ''Kıbrıs Türk toplumunun üyeleri, Los Angeles'ta böyle bir temsilci görevlendirme niyetleri hakkında bize bilgi verdi. Bu kişinin, ABD'de resmi bir konumu yoktur'' denildi. 
     KKTC'nin Washington Temsilcisi Osman Ertuğ, daha önce A.A'ya yaptığı açıklamada, New York ve Washington'daki temsilciliklerin ardından Los Angeles'a bir fahri temsilci atadıklarını söylemişti. 
     Kıbrıs Türk kökenli bir Amerikan vatandaşı olan Mehmet Mustafaoğlu, bir temsilcilik ofisi bulunmadan, kendi iletişim imkanlarıyla fahri olarak bu görevi yürütüyor. Ertuğ, Mustafaoğlu'nun atamasına ilişkin ABD Dışişleri Bakanlığı'na bilgi verdiklerini de söylemişti. 
     
</TEXT>
</DOC>
