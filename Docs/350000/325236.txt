<DOC>
<DOCNO> 325236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yasam/yas02.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerin çay limiti 6 ince belli 
</HEADLINE>
<TEXT>


Bilim adamlarına göre Türkler günde en fazla 6 ince belli bardak çay ya da 2 fincan sütlü kahve içmeli 

ŞÜKRAN PAKKAN İstanbul 

Çay ve kahvenin vücuda etkilerini konu alan 'Vücut Sinyal İletim Sistemi' adlı araştırma, tiryakilere 'aşırısı zarar' mesajı verdi. ABD'deki Instute of Moleculer Medicine tarafından da desteklenen araştırmayı yürüten bilim adamları, Türklere günde en fazla 6 ince belli bardak çay ya da 2 fincan sütlü kahve önerdi. 
Araştırmayı yapan İstanbul Tıp Fakültesi Moleküler Tıp Ana Bilim Dalı'nın Başkanı Prof. Dr. Turgay İsbir, 300 kişi üzerinde çay ve kahvenin yan etkilerini araştırdıklarını anlattı. İsbir, aşırı tüketimin genel olarak uyku bozuklukları, diyabet, aşırı terleme ve yorgunluğa neden olduğunu saptadıklarını açıkladı. 

'Kimini etkilemiyor' 
Her vücudun kendi limiti olduğunu da söyleyen İsbir, bazı kişilerde bir bardak çayın bile yan etkilerin ortaya çıkması için yeterli olduğunu, bazı kişilerin ise 10 bardak kahveye rağmen etkilenmediğini de vurguladı. 
Özellikle Karadeniz'de üretilen çaylara yoğunlaştıklarını vurgulayan İsbir, şunları anlattı "Piyasadan aldığımız 6 ayrı marka çayı inceledik. Türkiye'de toplanma şekillerinden elde edilen kalite de farklı. Bu değişikliğe bağlı olarak içerisinde aktif maddeler de değişiyor." 


</TEXT>
</DOC>
