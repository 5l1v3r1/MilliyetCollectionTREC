<DOC>
<DOCNO> 300665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur18.html </URL>
<DATE> 2004/12/24/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Yeni Galata Köprüsü, 5.5 saat ulaşıma kapatıldı... 
</HEADLINE>
<TEXT>

     Yeni Galata Köprüsü, periyodik bakım ve ''Eminönü-Kabataş Raylı Toplu Taşıma Sistemi''nin test sürüşünün yapılabilmesi amacıyla yaklaşık 5.5 saat süreyle araç ve yaya trafiğine kapatıldı. 
     AA muhabirinin aldığı bilgiye göre, haftada bir gün kapakları açılan, ayda bir defa da periyodik olarak bakım ve yağlama çalışması gerçekleştirilen köprü, bu işlemler ile Eminönü-Kabataş arasındaki raylı sistemin test sürüşü için gece saatlerinde trafiğe kapatıldı. 
     Ardından kapakları açılarak bakım çalışması yapılan köprüde, mesnet, kiriş ve kilitlerin yağlandığı bildirildi. Açılan kapaklar ise bir süre sonra indirildi. 
     Bu işlemler sonrası görevlilerce yapılan kontrollerde, ''Eminönü-Kabataş Raylı Toplu Taşıma Sistemi'' için köprü üzerine yerleştirilen hattaki elektrik kablolarının kısmen zarar gördüğü anlaşıldı. Bundan dolayı, söz konusu hatta gece saatlerinde yapılması planlanan test sürüşü gerçekleştirilemedi. Zarar gören elektrik kablolarının tamiri çalışmalarına ise başlandı. 
     Öte yandan yaklaşık 5.5 saat süreyle trafiğe kapatılan Yeni Galata Köprüsü dışında deniz ulaşımına açılan Atatürk Köprüsü de bir süre araç ve yaya trafiğine kapalı kaldı. Her iki köprüde araç ve yaya trafiği, sabah saatlerinde normale döndü. 
     
</TEXT>
</DOC>
