<DOC>
<DOCNO> 337878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur39.html </URL>
<DATE> 2005/04/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Seyyar satıcı trenle peron arasında sıkışarak öldü 
</HEADLINE>
<TEXT>

     Trenlerde seyyar satıcılık yapan bir kişi, dengesini kaybederek düştüğü peron ile tren arasında sıkışarak öldü. 
     AA muhabirinin aldığı bilgiye göre, trenlerde çakmak gazı satan 43 yaşındaki Sabahattin Beyazgül, Kadıköy Söğütlüçeşme Tren İstasyonu'ndan yolcularını aldıktan sonra Gebze istikametine hareket eden Adapazarı Ekspresi'ne binmek istedi. Koşarak son vagonun kapısına tutunan Beyazgül, bir süre sonra dengesini kaybederek tren ile peron arasına düştü. Burada sıkışan Beyazgül, olay yerinde hayatını kaybetti. 
     Beyazgül'ün parçalanan cesedi, Cumhuriyet Savcısı ve polisin olay yerindeki incelemelerinin ardından Adli Tıp Kurumu'na kaldırıldı. 
     Kaza nedeniyle bir süre aksayan tren seferleri, daha sonra normale döndü. 
     
</TEXT>
</DOC>
