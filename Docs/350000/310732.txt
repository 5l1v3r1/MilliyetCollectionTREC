<DOC>
<DOCNO> 310732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun22.html </URL>
<DATE> 2005/01/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Almanya'da 6 yıl önce kaybolan Hilal için TV'de çağrı... 
</HEADLINE>
<TEXT>

     Almanya'nın Hamburg kentinde 27 Ocak 1999 tarihinde kaybolan 10 yaşındaki Hilal Ercan'ın bulunması için televizyonda yeniden yardım çağrısında bulunulacak. 
     Hamburg polisinin verdiği bilgiye göre, yarın TSİ 23.45'te SAT.1 özel televizyonunda yayınlanacak ''Spiegel TV'' adlı programda, Türk kızının bulunması için halktan yardım istenecek. 
     Hilal, son olarak, babasından aldığı parayla bir süpermarkette alışveriş yaparken görülmüş, alışveriş yaptıktan sonra evinin yakınlarındaki bir parka gitmişti. 
     Polis, Hilal'in Türkiye'ye kaçırıldığı yönündeki olasılığın, araştırma sonucunda saf dışı edildiğini, küçük kızın bir suç olayının kurbanı olmasından endişe edildiğini kaydetti. 
     Hilal'in, kimliği belirsiz bir kişi tarafından bilinmeyen bir yere kaçırıldığı şüphesinin ağırlık kazandığını belirten polis, olayın açıklığa kavuşmasını sağlayacak bilgiyi verenlere 10 bin euro ödül vaadinde bulundu. 
     Bu konuda bilgi vermek isteyenlerin 04286 56789 numaralı telefona başvurabilecekleri belirtildi. 
     
</TEXT>
</DOC>
