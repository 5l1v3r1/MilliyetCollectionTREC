<DOC>
<DOCNO> 326466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/ekonomi/eko03.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
4 milyar dolarlık satış imza bekliyor 
</HEADLINE>
<TEXT>



Tasarruf Mevduatı Sigorta Fonu TMSF , Uzan Grubu şirketlerinin 4 milyar dolar dolayında gelir getirebilecek satışı için Cumhurbaşkanı Ahmet Necdet Sezer'in onayını bekliyor. TBMM Genel Kurulu'ndan geçen hafta çıkan yasanın onaylanması halinde, TMSF 10-15 gün içinde Telsim, Uzan Grubu çimento fabrikaları ve Star Medya Grubu'nun ihale sürecini başlatacak. 
Sezer'in imzasını bekleyen yasa, TMSF'ye 'Satılan mal batık bankacıya iade edilemez' yetkisi veriyor. Buna göre, örneğin Telsim satıldıktan sonra, Uzan Ailesi eğer şirketin iadesi yolunda dava açıp, kazanırsa, iade yerine satış değeri kadar tazminat ödenmesi gündeme gelecek. Bu durum, özellikle yabancı alıcıları rahatlatacak. Bilindiği gibi Demirbank'ın Cıngıllıoğlu Ailesi'ne iade kararı, bir süre bu bankayı almış olan HSBC Bank'ı tedirgin etmişti. 
Sezer'de bekleyen yasanın diğer maddesi de yabancıların Türkiye'de bir ulusal TV kanalının yüzde 100'ünü almasına olanak tanıyor. Madde, Türkiye'de en fazla 6 ulusal kanalın tamamının yabancılara satılabilmesi sınırı getiriyor. Aynı zamanda aynı şirketin birden fazla TV kanalının yüzde 100'ünü almasına da izin verilmiyor. Ancak bu konuda AKP'nin kendi içi de dahil tartışmalar sürüyor. 

Telsim'in satışının yüzde 20'si Motorola'ya TMSF'nin Uzan Grubu şirketleriyle ilgili düzenleyeceği en büyük ihaleyi Telsim'in satışı oluşturuyor. Telsim'le ilgilenen yabancı gruplar arasında Vodafone, Telenor Norveç , Oger Telecom LübnanSuudi Arabistan , Orascom , Hutchison Whango ve Telefonica İspanya bulunuyor. Bu arada Orascom'un ortakları arasında Arafat ailesi de bulunuyor. Daha önce fiyatının 1.5 milyar dolardan başlayabileceği düşünülen Telsim için şimdi alt fiyat sınırı 2 milyar dolarlık olarak bekleniyor. Telsim'in fiyatının ihale sırasında 3-3.5 milyar dolara kadar çıkabileceği öngörülüyor. İhale sonrasında alt sınır 400 milyon dolar olmak üzere satış bedelinin yüzde 20'sinin Motorola'ya alacaklarına karşılık aktarılması planlanıyor. 

Yerli yabancı çimentoda rekabette 600 milyon dolar bekleniyor TMSF'nin Uzan Grubu şirketleri için ikinci önemli ihalesini sayıları 10'u bulan ve Şanlıurfa'dan Eskişehir'e, Trabzon'dan Van'a kadar Anadolu'ya yayılmış çimento fabrikaları oluşturuyor. Ayrı ayrı satılması planlanan bu fabrikalarla Lafarge, Cementir, Çimentaş, Eren Grubu, Sabancı Grubu ve Oyak Grubu ilgileniyor. Çimento fabrikaları için de daha önce 300 milyon dolar gibi öngörülen gelirin 600-700 milyon doları bulabileceği hesaplanıyor. Bu fabrikaların önemli bir bölümünün Irak'a satışların canlanmasından önemli pay aldığı belirtiliyor. 

Star Medya Grubu'na Ruslar da ilgi gösteriyor Star Medya Grubu ihalesiyle başta Fox Grubu olmak üzere, yabancılar da yakından ilgileniyor. Star Grubu'yla ilgilenenler arasında SBS'in yanı sıra Rusya ve Kazakistan'dan da yatırımcılar bulunuyor. Star'ın satışından beklenen gelirin de 150-200 milyon dolar dolayında olabileceği ifade ediliyor. 


</TEXT>
</DOC>
