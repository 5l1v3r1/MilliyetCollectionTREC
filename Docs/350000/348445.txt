<DOC>
<DOCNO> 348445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/spor/aspo.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ok yaydan çıktı 
</HEADLINE>
<TEXT>


Galatasaray camiasının ileri gelenleri dün kongre çalışmaları için düğmeye bastı. Park Şamdan'da yapılan zirveye Faruk Süren, Mehmet Cansun, Fatih Altaylı, Fatih Terim, Hıncal Uluç, Ali Dürüst gibi isimler katıldı 

HALİL ÖZER 


Galatasaray'da beklenen gelişme sonunda oldu. Sarı - Kırmızılı kulübün son üç yıldır içinde bulunduğu kötü durum nedeniyle camianın ileri gelenleri bir araya gelerek kongre için çalışmaya başladı. 
Nişantaşı Park Şamdan'da dün yapılan yemekli toplantıya oldukça ilginç simalar katıldı, Sarı - Kırmızılı takımın eski çalıştırıcı Fatih Terim'in de bu oluşumda yer alması dikkat topladı. Zirvedeki isimlerin çeşitliliği kulüpteki muhalefetin ya da kötü gidişe dur demek isteyenlerin sayısının ne kadar çok olduğunun bir kanıtıydı. Fatih Terim ilk kez böyle bir toplantıda yer aldı. Gazeteci Hıncal Uluç, eski başkanlardan Faruk Süren, Mehmet Cansun ile eski yöneticilerden Fatih Altaylı, Ali Dürüst, Burak Elmas, Özer Saraçoğlu ve Atilla Donat gibi isimler toplantıya damga vurdu. 

Rapor hazırlanacak 
Zirveye katılan isimlerin öncelikle hedefi olağanüstü kongre değildi. Ancak böyle bir durum olursa da her an harekete geçmeye hazır duruma gelmek, amaçlardan bir tanesiydi. Asıl hedef 10 ay sonra yapılacak olan kongreye en iyi şekilde hazırlanmaktı. İkinci toplantı için 20 gün sonrasına randevu verildi. Bu süre içinde kulübün tüm mali portresi, borçları ve sportif durumu en ince detayına kadar araştırılacak ve bir rapor hazırlanacak. Bu nedenle de bir komite kuruldu. Bu komitenin başına Faruk Süren getirildi. Komitede Ali Dürüst, Burak Elmas ve Mete Başol ile Fatih Altaylı da bulunuyor. Fatih Terim de ayrı bir görev üstlendi. Terim bu süre içinde alt yapı planlaması, dünya ve Avrupa'da uygulanan modeller ile hangisinin Galatasaray'a yararlı olacağını belirleyecek. 
Toplantıda en çok konuşulan konu ise bu zirveye katılan herkesin sadece Galatasaray sevgisi için biraraya geldiğinin üzerine basılmasıydı ve mesaj açıktı "Bu kulüp Özhan Canaydın'a mahkum değil. Hele sahipsiz hiç değil." 
Toplantının ilginç siması Fatih Terim, kulüp yönetiminden göreceği tepkilere aldırış etmediğini belirtti, "Galatasaray'ın iyi ve kötü gününde de vardım. Her zaman Galatasaray'ın emrindeyim. Bu yüzden kulübün düzlüğe çıkması için herşeye varım" dedi. 



</TEXT>
</DOC>
