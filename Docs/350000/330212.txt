<DOC>
<DOCNO> 330212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/dunya/axdun01.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni papa için kardinallerin internet kulisi 
</HEADLINE>
<TEXT>



114'ü kardinallik unvanını Papa Jean Paul II'nin elinden alan 117 seçmen kardinal, en erken 18 Nisan'da, en geç de 22 Nisan'da, Sistin Şapeli'ne kapanarak yeni papayı seçecek. Papalık seçimine, Papa'nın vefat tarihi itibariyle henüz 80 yaşını tamamlamamış kardinaller katılabiliyor. Bunlar oy hakkına sahip oldukları için "seçmen kardinaller" olarak tanımlanıyor. Yeni papa, büyük olasılıkla seçmen kardinallerden biri olacak. Ancak, papalık makamına mutlaka seçmen kardinallerden birinin oturması diye bir şart söz konusu değil. 
Vatikan geleneğinde, bir kardinalin papalık görevine bizzat talip olması ve kendisi için seçim kampanyası yapması söz konusu değil. Ancak öteki kardinaller tarafından aday gösterilebiliyorlar. Buna rağmen olası adayların seçim öncesinde gizli kulis faaliyeti yürütmeleri engellenemiyor. Kardinallerin internette birbirlerine e - mail atarak seçimi etkilemeleri büyük bir olasılık olarak görülüyor. 
Papa olacak kişinin oyların üçte ikisini alması gerekiyor. Adaylardan biri üçte ikilik çoğunluğu sağlayamazsa, kardinaller oylamayı iki turlu yapıp bir önceki oylamada en fazla oy alan iki adayı son tura bırakabiliyor. 


</TEXT>
</DOC>
