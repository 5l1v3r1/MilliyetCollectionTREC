<DOC>
<DOCNO> 336095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/aspo.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den çifte kıskaç 
</HEADLINE>
<TEXT>


Yıldırım, Seyrantepe arazisi için 300 trilyon lirayı gözden çıkardı. Fenerbahçe ayrıca devlete başvurup, Galatasaray'a sağlanan imk nın Anadolu kulüplerine de verilmesini isteyecek 

YUSUF KOBAL 


Seyrantepe arazisinin büyük bir rant kapısı olduğunu gören Fenerbahçe Yönetimi, bu durumu lehine çevirmek için çift koldan harekete geçecek. 
Sarı - Lacivertli taraftarın eğilimi doğrultusunda hareket eden Fenerbahçe Yönetimi, bu konuda tavrını belirleyip düğmeye bastı. Cim - Bom'a tahsis edilen arazinin değerinin gerçek olmadığını ve bu durumun Galatasaray Kulübü'ne çok büyük menfaat sağlandığını iddia eden yönetim, devlete başvurma kararı aldı. 

Haksız rekabet 
Seyrantepe arazisinin Galatasaray'a tahsisini "haksız rekabet" olarak nitelendiren yöneticiler, devletin herkese eşit yaklaşması ilkesinden yola çıktı. Buna göre, Sarı - Kırmızılılar'a sağlanan bu olanağın, diğer Anadolu kulüplerine de verilmesi gerektiği yolunda hareket edilmesi kararı aldı. 
Başkan Aziz Yıldırım'ın, ihaleye çıkarılacak arazi konusunda Galatasaray'a bir sürpriz hazırlığında bulunduğu öğrenildi. Yıldırım'ın, kurulan bir kooperatifi de ihaleye sokacağı ve fiyatı yükselteceği ifade edildi. Başkanın, 384 dönümlük alan için 300 trilyon lirayı gözden çıkardığı belirtildi. 
Galatasaray Başkanı Özhan Canaydın ise yönetiminden, arazi konusunda kimsenin polemiğe girmemesini istedi. 

Sambacılar tamam 

Fenerbahçe, Marcio Nobre ile Luciano'nun sözleşmelerini bir yıl daha uzattı 


Fenerbahçe Kulübü, Brezilyalı futbolcuları Fabio Luciano ile Marcio Nobre'nin sözleşmelerini bir yıl daha uzattığını açıkladı. İki oyuncunun menajerleri ile İstanbul'da bir süredir görüşmelerini sürdüren Sarı - Lacivertli yönetim nihayet uzlaşmaya vardı. 
Nobre'nin bonservisini almak için yoğun çaba harcayan ancak astronomik rakam karşısında geri adım atmak zorunda kalan Fenerbahçe, bir yıllık kiralık anlaşma yapmayı daha uygun buldu. Gelecek sezon da Sarı-Lacivertli formayı giyecek olan Luciano ile Nobre, takımda kalmaktan dolayı büyük mutluluk duyduklarını, üzerlerindeki stresin kalktığını belirttiler. 

Dalgın Daum 

MEHMET DEMİRCAN 

Teknik Direktör Christoph Daum, Denizlispor maçında az daha büyük bir skandala imza atıyordu. Alman hocanın, üç oyuncu değişikliği hakkını kullandıktan sonra uzatmanın son dakikalarında Pierre van Hooijdonk'u yanına çağırarak, "Hazırlan sen de gireceksin" dediği, Hollandalı yıldızın ise "Hocam zaten üç kişi değiştirildi" karşılığını verdiği öğrenildi. 
Bu arada Teknik Direktör Daum'un, Beşiktaş ve Denizlispor maçındaki oyuncu değişikliklerini ve taktiğini beğenmeyen taraftarların kulübe tepki faksları yağdırdığı ifade edildi. 


</TEXT>
</DOC>
