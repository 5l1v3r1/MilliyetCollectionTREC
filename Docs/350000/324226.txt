<DOC>
<DOCNO> 324226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/guncel/gun04.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya tanıtımı iptal 
</HEADLINE>
<TEXT>


'Kar'ı tanıtmak için Almanya gezisi planlayan Pamuk'un yayınevi, "Yazar, şimdilik halka açık etkinliklere katılmayacak" açıklaması yaptı 

GÜRSEL KÖKSAL Frankfurt 

Orhan Pamuk, "Türkler bir milyon Ermeni'yi ve 30 bin Kürt'ü katletti" açıklamasına gelen tepkiler nedeniyle Almanya turnesini iptal etti. 
Pamuk, yayınevi Carl Hanser Verlag'ın "Schnee" adıyla yayımladığı romanı "Kar"ın tanıtımı için Münih, Stuttgart, Köln, Berlin ve Leipzig'de düzenlenecek toplantılara katılacaktı. Yayınevinden yapılan açıklamada, "Pamuk, bir İsviçre dergisinde yayımlanan açıklamalarına Türk basınından gelen sert tepkiler nedeniyle Almanya seyahatini iptal etmeye karar verdi. Kendisi çok üzgün, fakat tartışmaların keskinleşmesini önlemek amacıyla kamuoyuna açık etkinliklere şimdilik katılmama kararında" denildi. 
Carl Hanser Verlag'ın basın sözcüsü, Pamuk'un "İstanbul, Hatıralar ve Şehir" adlı son kitabının Almancasını da "İstanbul" adıyla yayımlayacaklarını belirtti. Alman basınında ise, "Nobel Edebiyat Ödülü'nü alabilmek için provokatif tezleri savunmakla" suçlanan Pamuk'un ölüm tehditleri aldığı kaydedildi. 


</TEXT>
</DOC>
