<DOC>
<DOCNO> 335822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun11.html </URL>
<DATE> 2005/04/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiliz basını Ermeniler Uluslararası sempati kazanıyor 
</HEADLINE>
<TEXT>

     Ermeniler'in "soykırım"ı andıkları 24 Nisan öncesi dünya basınında Ermeni sorununa ilişkin değerendirmeler çoğalıyor. The Times gazetesi, Osmanlı kuvvetlerinin "1.5 milyon Ermeni'yi katlettiklerini öne sürerken "Ermeniler, uluslararası sempati kazanıyor" yorumunu yaptı. Financial Times ise, TBMM'nin İngiliz Parlamentosu'na yönelik mektuba dikkat çekerek Türkiye'nin "sahte" gibi gördüğü "soykırım" iddialarına meydan okuduğunu yazdı. 
     
     THE TİMES 
     İngiliz The Times gazetesi, "Ermeni soykırımının bazı kurbanlarının" açıklamalarına yer verdiği haberinde Pazar günü 1.5 milyon Ermeninin olayların 90'ıncı yıl dönümünü anmak için Erivan sokaklarında yürüyeceğini belirtti. Bunun, Türkiye'yi "soykırım"ı kabul etmeye ve AB'ye katılmadan önce Ermenistan ile diplomatik ilişkileri kurmaya zorlamak için şimdiye kadar düzenlenen en büyük etkinlik olacağını kaydeden gazete, "Ankara, AB ile katılım müzakerelerine başlamaya hazırlanırken Ermeniler, uluslararası sempati kazanıyor" yorumunu yaptı. 
     1915-1918 yıllarında kitlesel tehcir sırasında 1.5 milyon 
     Ermeninin Türklerce "katledildiği" yada açlık veya hastalık sonucunda öldüğü öne sürülen haberde "Türkiye, 300 bin Ermeni ve 500 bin Türkün, milliyetçi Ermenilerin işgalcı Rus kuvvetlerinin yanına geçmesinin ardından patlak veren etnik çatışmalar sonucunda öldüğünü belirterek sorumluluk kabul etmiyor. Ancak artan sayıda Batılı hükümet, Türk resmi çizgisini reddediyor" denildi. 
     Polonya'nın, öldürmeleri "soykırım" olarak kabul eden 15 ülkeye katıldığını kaydeden gazete, Polonya eski cumhurbaşkanı Lech Walesa'nın "Gerçek ortaya çıkmalıdır. Türkiye'nin AB'ye katılımının soykırımı kabul ettikten sonra gerçekleşmesi talebi, Ermenilerin haklı bir talebidir" sözlerine de yer verdi. 
     The Times, Fransa Cumhurbaşkanı Jacques Chirac'ın de Türkiye'nin AB üyeliğinden önce "soykırım"ı tanımasında ısrar ettiğini, İngiltere ve ABD'nin ise, Irak sınırlarındaki NATO müttefikini üzmemek için böyle bir yola girmediğini belirterek İngiliz hükümetinin konunun tarihçilerin işi olduğunu söylediğine dikkat çekti. 
     Türkiye üzerindeki baskı artarken Başbakan Recep Tayyip Erdoğan'ın Ermenistan ile ortak bir komisyon kurulmasını önerdiğini ancak bu önerinin Ermeniler için "geç" diye yorumlandığını öne sürdü. 
     Genelkurmay Başkanı Orgeneral Hilmi Özkök'ün Lozan Antlaşması'nın "soykırım" iddialarına son verdiği yolundaki sözlerine de dikkat çeken gazete, AB ve Türkiye'deki sağcıların, konuyu Türkiye'nin AB üyeliğini yoldan çıkarmak için kullandıklarını belirterek bunun oluşturduğu "risk"i vurguladı. 
     
     FİNANCİAL TİMES TÜRKİYE İDDİALARA MEYDAN OKUYOR 
     Ekonomi gazetesi Financial Times ise, Türkiye'nin "Ermeni soykırımı" iddialarının temeli oluşturan "Mavi Kitap"ın reddedilmesi için İngiliz Parlamentosu nezdinde bir girişimde bulunmaya hazırlandığını belirterek Türkiye'nin sahte gibi gördüğü iddialara meydana okuduğunu yazdı. 
     Gazete, Ankara kaynaklı Vincent Boland imzalı haberinde Türkiye'nin bu girişiminin Türkler ile Ermeniler arasındaki acı ihtilafı daha da derinleştirebileceğini yazdı. 
     Türk milletvekillerinin Avam Kamarası'na göndereceği mektupta söz konusu belgenin uydurma olduğunu belirttiğini kaydeden gazete, mektubun ana muhalefet partisi CHP'nin bir girişimi olduğunu, CHP'nin öteden beri var olan, "soykırım" iddiasına muhalefeti şekillendirdiğini belirtti. 
     
</TEXT>
</DOC>
