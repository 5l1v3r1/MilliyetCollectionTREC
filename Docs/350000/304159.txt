<DOC>
<DOCNO> 304159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur46.html </URL>
<DATE> 2005/01/06/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Filistin seçimlerine 15 gözlemci gitti 
</HEADLINE>
<TEXT>

     Türkiye'den 15 gözlemci, 9 Ocak Pazar günü düzenlenecek Filistin Ulusal Yönetimi Başkanlık Seçimleri için bugün Filistin'e giderek, çalışmalarına başladı. 
     Dışişleri Bakanlığı'ndan yapılan açıklamada, Filistin makamlarının Türkiye'den seçimlere gözlemci gönderilmesi talebinde bulunduğu hatırlatılarak, bu talebi karşılamak üzere, 5'i Dışişleri Bakanlığı mensubu, 10'u akademisyen olmak üzere toplam 15 kişilik gözlemci heyetinin bugün Filistin'e giderek, çalışmalarına başladığı belirtildi. 
     Türk gözlemcilerin, Türkiye adına seçim süreci hakkında bilgi derleyerek, hazırlıkları takip edeceğinin kaydedildiği açıklamada, gözlemcilerin seçim günü ise oy verme ve oy sayımını izleyecekleri bildirildi. 
     ''Türkiye, bu seçimleri yol haritasının ve Ortadoğu Barış Süreci'nin canlandırılması yolunda önemli bir aşama olarak değerlendirmekte ve başarıyla gerçekleştirilmesi için üzerine düşeni yapmaktadır'' denilen açıklamada, gözlemci heyeti gönderilmesinin de bu kapsamda bir katkı olduğu belirtildi. 
     Dışişleri Bakanlığı, seçimlerin huzur içinde geçmesi ve Filistin halkına kalıcı barış ve esenlik getirmesini de diledi. 
     
</TEXT>
</DOC>
