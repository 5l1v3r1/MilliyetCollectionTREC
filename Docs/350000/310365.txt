<DOC>
<DOCNO> 310365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur44.html </URL>
<DATE> 2005/01/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sarayburnu'ndaki Çakıl Gazinosu ile bir çay bahçesi yıkıldı 
</HEADLINE>
<TEXT>

     Sarayburnu'ndaki Çakıl Gazinosu ile bir çay bahçesi, Kıyı Koruma Kanunu'na aykırı olduğu gerekçesiyle yıkıldı. 
     Büyükşehir Belediyesi ekiplerinin 3 iş makinesi yardımıyla gerçekleştirdiği yıkım öncesi, işyeri çalışanlarından bazılarıyla ekipler arasında gerginlik yaşandı. 
     Çok sayıda Çevik Kuvvet polisi, panzer ve itfaiyenin de eşlik ettiği yıkım çalışmaları başlamak üzereyken, bazı işyeri çalışanları, işsiz kalacaklarını söyleyerek yıkım ekiplerine tepki gösterdi. 
     Gazinodan çıkardıkları Atatürk posterini basın mensuplarına gösteren çalışanlar, polisin uyarıları üzerine sakinleşerek, içerideki malzemeleri hızlı bir şekilde dışarıya çıkartmaya başladı. 
     Eşyanın dışarıya çıkartılmasının ardından, önce çay bahçesi, daha sonra da Çakıl Gazinosu yıkıldı. 
     Çakıl Gazinosu'nun sahibi Türkan Şerbetçi, basın mensuplarına yaptığı açıklamada, gazinoyu 30 yıldır işlettiklerini ve daha önce mezbelelik olan bu yeri iyi bir hale getirdiklerini söyledi. 
     Şerbetçi, buradaki otoparkı yaptırarak belediyenin emrine verdiklerini kaydederek, ''300 kişinin çalıştığı bu yeri yıkarak ellerine ne geçecek. Bu memlekette esnafa, iş yapana, dürüst insana fırsat vermiyorlar. Benim ruhsatım vardı, devlete vergi ödüyordum. Karşılığı bu mu olmalıydı '' şeklinde konuştu. 
     
</TEXT>
</DOC>
