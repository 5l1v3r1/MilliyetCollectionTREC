<DOC>
<DOCNO> 324558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur54.html </URL>
<DATE> 2005/03/17/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Sivas Valisi Canpolat ''Toprak kayması devam ediyor.'' 
</HEADLINE>
<TEXT>

     Sivas'ın Koyulhisar İlçesi Sugözü Köyü Kuzulu mezrasında meydana gelen toprak kayması sonucu başlatılan arama kurtarma çalışmalarına ara verildiği bildirildi. 
     Sivas Valisi Hasan Canpolat, arama kurtarma çalışmalarına ara verdiklerini belirterek, ''Toprak kaymaları devam ediyor. Bu nedenle arama kurtarma çalışmalarına ara vermek zorunda kaldık. Sabah saatlerinde çalışmalara başlamadan önce durum tespiti yapacağız. Ardından arama kurtarma çalışmalarına uygun zemin olduğunu tespit edersek arama kurtarma çalışmalarına başlayacağız'' dedi. Canpolat, güçlükle yürütülen arama kurtarma çalışmaları için her türlü araç gerecin mevcut olduğunu, ancak çalışma yapılacak yerin kaygan zemin olduğuna dikkat çekti. 
     Toprak kaymasının yaşandığı Kuzulu mezrasındaki mahallenin tamamen boşaltılacağını ifade eden Canpolat, şöyle konuştu 
     ''Bu bölge tamamen buradan nakledilecek. Bu mahalle boşaltılacak. Bunun gibi bir çok yerleşim birimimiz var. Buraların tespitini yapıp nakillerini sağlayacağız. Kelkit Vadisi adını verdiğimiz bu bölgede toprak kayma riski çok fazla. Coğrafi yapı dik ve toprak kaymasına müsait bir zemine sahip. Bu mahalleyle birlikte bölgedeki riskli diğer yerleşim birimlerinin de nakillerini yapmaya çalışacağız.'' 
     
</TEXT>
</DOC>
