<DOC>
<DOCNO> 348107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo30.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



VOLEYBOL 

Efeler Prag yolcusu 
A Milli Erkek Voleybol Takımımız, Çek Cumhuriyeti ile deplasmanda oynayacağı 2 Avrupa Ligi maçı için bugün Prag'a gidiyor. 3 ve 4 Haziran'da Çek Cumhuriyeti ile karşılaşacak olan Ay-Yıldızlı ekibimizin kadrosunda şu isimler yer alıyor Volkan Güç, Ali Peçen, Emre Toktamış, Burak Hascan, Ali Çayır, Gökhan Öner, Sinan Cem Tanık, Selçuk Keskin, Can Ayvazoğlu, Fatih Ulusoy, Ahmet Toçoğlu, Hüseyin Koç. 

OKÇULUK 

Uğur Erdener'in gözü yüksekte 
Okçuluk Federasyonu Başkanı Uğur Erdener, FITA'nın Başkanlığı'na aday oldu. Erdener, İspanya'da 19 Haziran'da yapılacak Uluslararası Federasyonluğu Başkanlığı seçimlerinde İngiltere'den Lynne Evans ve Hollanda'dan Willem Trienekens ile yarışacak. 

HALTER 

Dev adım 
Halter Federasyonu, Türkiye'de uluslararası organizasyon düzenlemek için atağa kalktı. 2006 Dünya Üniversiteler Şampiyonası'na ev sahipliğini yapma hakkı kazanan Türkiye, 2007 Avrupa Şampiyonası'na da talip oldu. Ayrıca Güney Kore Halter Federasyonu'nun, Dünya Gençler Şampiyonası sırasında Federasyon Başkanı Hasan Akkuş'a ortak kamp teklifinde bulunduğu öğrenildi. 

REAL MADRİD 

Figo'ya izin 
İspanya'nın Marca gazetesi, Real Madrid yönetiminin, Portekizli Luis Figo'ya ayrılması için izin verdiğini yazdı. Haberde, Teknik Direktör Vanderlei Luxemburgo'nun gelmesinin ardından ilk 11'de şans bulamayan yıldızın, bir yıl daha sözleşmesinin bulunduğuna dikkat çekildi. 

B GENÇ MİLLİLER 

Bu sese kulak verin 
Avrupa Şampiyonu olan 17 Yaşaltı B Genç Milli Futbol Takımı'nın antrenörü Abdullah Avcı bu futbolcuların korunmasını istedi. Ellerindeki kadronun çok yetenekli olduğunu belirten Avcı "Bu çocuklar artık sınıf atladı. Onları PAF Ligi'ne terketmeyin. Bazılarının önü gerçekten çok açık" diye konuştu. 

YALOVASPOR 

Favori Erbil 
Teknik direktör arayışlarını sürdüren Yalovaspor'da Cihat Erbil ağırlık kazandı. Ulvi Güveneroğlu ve Lemi Çelik'i de gündemine alan Yalovasporlu yöneticilerin Erbil'e daha sıcak baktıkları vurgulandı. 

BARCELONA 

Hennry'e müthiş teklif 
İspanya Ligi'nde bu sezon ezeli rakibi Real Madrid'in önünde şampiyonluğa ulaşan Barcelona, transfer girişimlerine çok hızlı başladı. Katalan ekibinin Arsenal'in Fransız yıldızı Thierry Hennry için 50 milyon Euro'yu gözden çıkardığı öğrenildi. İspanyol ekibin hocası Rijkaard da "Henry'i takımımda görmek beni mutlu eder, Arsenal ile görüşmeler sürüyor" diye konuştu. 

NORVEÇ 

Centilmen Viking 
Norveç Ligi takımlarından Viking, UEFA Fair Play liginde ilk sırayı elde ederek gelecek sezon UEFA Kupası'nda mücadele etme hakkını kazandı. UEFA'ya bu yolla gidecek diğer takım ise kura çekimi ile belirlenecek. Hammarby İsveç , Mainz Almanya , Tottenham İngiltere , Young Boys İsviçre ve Danimarka liginden ismi daha sonra belirlenecek bir ekip kuraya katılacak. 

11 ALTIN ADAM 

Ayın golcüleri Fatih ve Hakan 
Işık Sigorta tarafından düzenlenen "11 Altın Adam" yarışmasında mayıs ayının altın forvetleri Trabzonsporlu Fatih ile Galatasaraylı Hakan Şükür, altın kalecisi ise Mondragon oldu. Fenerbahçeli Nobre, Galatasaraylı Necati gümüş, Konyasporlu Zafer ve Beşiktaşlı İbrahim Akın da bronz golcüler olarak seçildi. Ayın teknik direktörü Şenol Güneş, ayın hakemi Serdar Tatlı, ayın yöneticisi ise İstanbul Büyükşehir Belediye Başkanı Kadir Topbaş oldu. 

MALATYASPOR 

Tanrıverdi'den destek çağrısı 
Başkan Hikmet Tanrıverdi, Malatyaspor'u kurumsallaşmış yapıya kavuşturmayı hedeflediklerini söyledi. Şehir takımlarının başarısının kentin tanıtımına ve ekonomisine canlılık getirdiğini ifade eden Tanrıverdi, Sarı - Kırmızılı kulübün, Malatya için çok önemli bir değer olduğunu belirterek, "Hedefimiz Malatyaspor'u kişilere bağlı olmaktan uzak kurumsallaşmış yapıya kavuşturmaktır. Malatyaspor tüm Malatyalılar'ın takımıdır. Bu yüzden 'Malatyalıyım' diyen tüm hemşehrilerimiz kulüplerine sahip çıkmalıdır" dedi. 

SİVASSPOR 

Bütçeye uygun oyuncu aranıyor 
Süper Lig'in yeni takımı Sivasspor ayağını yorganına göre uzatıyor. Teknik Direktör İsmail Kartal'ın raporu doğrultusunda hareket edileceğini açıklayan Genel Menajer Bülent Uygun, "Geçen yıl kiralık oynayan Can Arat'ı almak için Fenerbahçe ile görüştük. Yurt dışında çalışmalar sürüyor. Türkiye içinden ise üç büyük kulüple yollarını ayıran oyuncularla görüşüyoruz" dedi. İsmail Kartal ise "Benim trilyonluk futbolcularla işim yok. Bütçemize uygun ve Sivasspor formasını taşıyabilecek oyuncular alacağız" diye konuştu. 

GENÇLERBİRLİĞİ 

Cavcav Herkes şartlara uyacak 
Gençlerbirliği Başkanı İlhan Cavcav, kulüplerin ekonomik sıkıntı içinde olduklarını ifade ederek, futbolcuların yeni koşullarına uyum sağlamaları gerektiğini kaydetti. Cavcav, "Yeni sezondan itibaren kadroya dahil edilen bütün oyunculara taahhüt ettiğimiz paranın yüzde 30'unu peşin, yüzde 30'unu 10 aylık taksitler halinde, yüzde 40'ını da maç başı şeklinde ödeyeceğiz" dedi. Başkan Cavcav, futbolcuların vergilerini de kendilerinin ödeyeceğini sözlerine ekledi. 


</TEXT>
</DOC>
