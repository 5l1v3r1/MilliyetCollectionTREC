<DOC>
<DOCNO> 326376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur11.html </URL>
<DATE> 2005/03/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Polis bey gözlüğümü kırmayın. Aylin ben vuruldum" 
</HEADLINE>
<TEXT>

     Hüseyin TÜCCAR Nail KAHRAMAN BURSA, DHA 

      BURSA'da, maaş konusunda tartıştığı eski patronu tarafından tabancayla yaralanan işçi, yaralı bir durumda cep telefonuyla karısını aradı. Kapanan cep telefonunu Aylin' pin koduyla polislere açtıran yaralı işçi, yere düşen gözlüğüne basan polisi ise uyardı ''Polis bey, gözlüğümü kırmayın. Aylin ben vuruldum.'' Bursa'da, kentin en işlek caddesi olan Setbaşı Meydanı'nda bu akşam meydana gelen olayda, bir barda garson olarak çalışan 40 yaşındaki İlhan Varlı, ayaklarından ve sırtından 3 tabanca kurşunuyla yaralandı. İddiaya göre olay 36 yaşındaki Faruk Aslan'a ait barda bir ay garson olarak çalıştıktan sonra ayrılan İlhan Varlı'nın parasını almak için bara gitmesi sonucu meydana geldi. Burada kendisine verilen 100 YTL'nin emeğinin karşılığı olmadığını söyleyen İlhan Varlı patronu Faruk Aslan ile tartıştı. Çalışanlar ve müşteriler tarafından sakinleştirilen Varlı ve Aslan birlikte bardan çıkıp Setbaşı Meydanı'na doğru yürümeye başladı. Yolda, İlhan Varlı ile para konusunda anlaşamayan Faruk Aslan sinirlenince belindeki tabancasını çıkararak İlhan Varlı'nın ayaklarına 2 el ateş etti. Her 2 ayağına da isabet eden kurşunlar nedeniyle dengesini kaybeden Varlı, yere düşerken bu kez 3'üncü kurşun sırtına isabet etti. 
     Olayın ardından kaçmaya çalışan Faruk Aslan ise, bölgede devriye gezmekte olan polisler tarafından yakalandı. Bu sırada acılar içerisinde yerde kıvranan İlhan Varlı, trafik yoğunluğundan dolayı geç gelen ambulansı beklerken yaralandığını eşi Aylin'e bildirmek istedi. Kapanan cep telefonunu eşinin ismi olan Aylin' koduyla polise açtıran yaralı işçi eşini arayarak ''Beni vurdular, Devlet Hastanesi'ne götürüyorlar, çabuk hastaneye gel''dedi. Varlı, bu sırada yere düşen gözlüğünü fark etmeyerek üzerine basan polise de ''Ne yapıyorsun Dikkat etsene gözlüğümü kıracaksın''şeklinde uyarıda bulundu. Yerde acıyla kıvranan Varlı'nın başının altına olay yerinde bulunan bir gazetecinin çantası konularak bir süre ambulans beklendi. 
     Devlet Hastanesi'ne kaldırılan İlhan Varlı, ameliyata alınırken olayla ilgili soruşturmaya başlandı. 
     
</TEXT>
</DOC>
