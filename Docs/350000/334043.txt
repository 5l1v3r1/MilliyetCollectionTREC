<DOC>
<DOCNO> 334043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur07.html </URL>
<DATE> 2005/04/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yargıtay Evlat edinilen evlat edinenin sağlık sigortasından yararlanır 
</HEADLINE>
<TEXT>

     Yargıtay, evlat edinmede, sağlık sigortasının nasıl uygulanacağı konusuna açıklık getirdi. 
     Yüksek Mahkeme, evlat edinilen kişinin evlat edinenin sağlık sigortasından yararlanabileceğine, ancak, evlat edinenin, edindiği kişinin sağlık sigortasından yararlanamayacağına hükmetti. 
     AA muhabirinin aldığı bilgiye göre, Tarım Bağ-Kur sigortalısı olan davacı, kendisini evlat edinen anne ve babası için sağlık karnesi aldı. Bağ-Kur Samsun İl Müdürlüğü, sağlık karnelerini ''evlat edinilen sigortalının sağlık sigortasından yararlanılamayacağı'' gerekçesiyle iptal etti. 
     Davacı, kurum işleminin iptali ve anne-babasının sağlık yardımından yararlanması gerektiğinin tespitine karar verilmesi istemiyle dava açtı. 
     Davaya bakan Samsun İş Mahkemesi, Medeni Kanun uyarınca gerçekleştirilen evlat edinme ilişkisinin, gerçek ana-baba ile çocuk arasındaki ilişkiye eşdeğer olduğunu belirterek, davayı kabul etti. Hüküm, davalı Bağ-Kur tarafından temyiz edildi. 
     Temyiz istemini görüşen Yargıtay 10. Hukuk Dairesi, yerel mahkemenin kararını oybirliğiyle bozdu. 
     Kararda, 2926 Sayılı Tarımda Kendi Adına ve Hesabına Çalışanlar Sosyal Sigortalar Kanunu'nun ''sağlık sigortası kapsamı'' başlıklı 1. maddesinde kimlerin sağlık yardımından nasıl yararlanacağının belirtildiği kaydedildi. 
     Buna göre, evlat edinilenin evlat edinenin sağlık sigortasından yararlanmasının mümkün olduğu anlatılan kararda, ancak evlat edinenin, evlat edinilenin sağlık sigortasından yararlanamayacağının hüküm altına alındığı belirtildi. 
     Kararda, ''Mahkemenin, davacıya evlat edinen anne ve babanın davacının sağlık sigortasından yararlanabileceğine ilişkin tespiti yasa koyucunun amacına uygun bulunmamıştır'' denildi. 
     
     ''BAĞ-KUR'UN PARA İSTEMESİ DOĞRU DEĞİL'' 
     Bağ-Kur'un evlat edinen kişilere sehven sağlık karnesi verdiği ve bu karnelerle söz konusu kişilere sağlık yardımı yapıldığı belirtilen kararda, şöyle devam edildi 
     ''Yanlışlığın farkedilmesi üzerine sağlık karnesi iptal edilmiş ve kurumca yapılan sağlık harcamalarının davacıya ödetilmesi gündeme getirilmiştir. Bu durumda davacının iyi niyetli olduğu, kurumu yanıltmadığı dikkate alınarak, Borçlar Kanunu'nun 63. maddesi hükmünden yararlandırılması ve sehven düzenlenen sağlık karneleri uyarınca yapılan sağlık yardımlarının geri istenmesinin mümkün bulunmadığının tespitine karar verilmelidir.'' 
     
</TEXT>
</DOC>
