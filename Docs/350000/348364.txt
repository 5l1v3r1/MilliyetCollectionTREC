<DOC>
<DOCNO> 348364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas05.html </URL>
<DATE> 2005/06/02/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
TV izleyip SMS yolluyorlar Hatalı sürüşte Atinalılar Avrupa birincisi 
</HEADLINE>
<TEXT>

     SOFIA ANGELİDİS Atina DHA 

      TAM bir trafik keşmekeşinin yaşandığı Yunanistan’ın başkenti Atina’da sürücüler direksiyon başındayken otomobil kullanmaktan başka birçok işle de uğraşıyor. Trafiğin yoğun olduğu saatlerde kısa bir mesafe için bile birkaç saat araçlarının içinde ’hapis kalabilen’ Atinalılar, araba kullanırken bir taraftan cep telefonlarıyla konuşup kısa mesaj gönderiyor, televizyon izliyor, hatta yemek yiyip içki içiyor. Bütün bu özellikleriyle Atinalı sürücüler Avrupa’da hatalı otomobil kullanma açısından ’rekorları’ da elinde bulunduruyor. 
     
     YÜZDE 63.7’Sİ DİREKSİYON BAŞINDA SMS YOLLUYOR 
     Yapılan bir kamuoyu araştırmasında, Atinalı sürücülerin yüzde 63.7’si otomobil kullanırken cep telefonundan kısa mesaj gönderdiğini itiraf etti. Yunanlardan sonra Avrupa’nın en kötü sürücüleri İtalyanlar, ancak onların bile sadece yüzde 3.2’si direksiyon başındayken yazılı mesaj gönderiyor. 
     Yunan trafik yasalarına göre sürücülerin otomobilde sadece radyo dinlemesine izin veriliyor. Cep telefonlarıyla konuşmaya ise yalnızca kulaklık ya da mikrofon kullanılırsa müsade var, ancak Atinalıların birçoğu bu kuralı hiçe sayıyor. Sürücülerin cep telefonu kullanma oranı Roma’da yüzde 51, Paris’te yüzde 48, Londra’da yüzde 47 ve Brüksel’de yüzde 32.5 olarak tespit edilirken, bu oran Atina’da yüzde 87.5’e kadar yükseliyor. 
     
     YENİ MODA MİNİ TELEVİZYONLAR 
     Yunanistan’da son yılların ’yeni modası’ da otomobillere televizyon yerleştirmek. Avrupa’da direksiyon başında televizyon izleyen sürücülerin oranı yüzde 0.1 ile yüzde 1 arasında değişirken, Atinalılar bu alanda da bir Avrupa rekoruna sahip Yunanistan’ın başkentinde, sürücülerinin yüzde 4.9’u haftada bir kez, otomobil kullanırken aynı zamanda televizyon izlediğini de itiraf etti. 
     
     CEP TELEFONUNDA KONUŞAN SÜRÜCÜLER, ALKOLLÜ ŞOFÖRLERDEN BİLE TEHLİKELİ 
     Ulaşım uzmanı Notis Paraskevopulos "Otomobil kullanırken cep telefonlarında konuşan sürücüler, alkollü sürücülerden bile daha tehlikeli" dedi. 
     Yapılan araştırmalara göre Atina’daki sürücüler, 70 yaşındaki bir kişiyle aynı reflekslere sahip. Yaş faktörü gözetilmeksizin, araç kullanırken telefonda konuşan, kitap veya gazete okuyan sürücülerin, dikkatli sürücülerden 18 kat daha yavaş tepki gösterdiği ifade ediliyor. 
     
</TEXT>
</DOC>
