<DOC>
<DOCNO> 301813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun09.html </URL>
<DATE> 2004/12/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Felaketin ardından tatilde bulunan Bush, duyarsızlıkla suçlandı... 
</HEADLINE>
<TEXT>

     Güney Asya'yı vuran deprem ve tsunaminin ardından tatilde bulunan ABD Başkanı George Bush, ''duyarsız'' davranmakla suçlandı. 
     Önce 15 milyon dolarlık bağış yapacağını açıklayan ABD de yardımın azlığı konusunda gelen eleştirilerden sonra, bu yardım miktarını 20 milyon daha artırarak 35 milyona çıkardı. 
     Amerikan yardımı, ABD Ulusal Kalkınma Ajansı'ndan gelecek. Ayrıca ABD Savunma Bakanlığı Pentagon , bir uçak gemisiyle diğer askeri malzemelerini bölgeye gönderdi. 
     ABD Dışişleri Bakanı Colin Powell, dün erken saatlerde Amerikan televizyonlarında katıldığı programlarda, Güney Asya felaketinden etkilenen ülkelere yapılacak yardımı 15 milyon dolar olarak açıklamıştı. Powell, BM'nin Acil Durum Yardım Koordinatörü Jan Egeland'ın pazartesi günü yaptığı konuşmada ABD'yi cimrilikle suçlamasını da eleştirdi ve ''Bu yorum keşke yapılmamış olsaydı. ABD cimri değil'' dedi. Egeland ise, bir gün önce yapmış olduğu yorumu geri aldığını açıkladı. 
     Bush'un, bu doğal trajedi hakkında televizyon ekranlarına çıkıp acıları paylaştığını ifade etmemesi ise eleştirilere hedef oldu. Noel tatili için bulunduğu Texas'taki çiftliğinden çıkmaması da dikkati çeken Bush, bunun yerine ABD'nin yardımda bulunacağı sözü veren ve taziyelerini belirten bir Beyaz Saray açıklaması yayımlattı. 
     Gelen eleştirilerin ardından Bush geç saatlerde, bu doğal felaketi Ulusal Güvenlik Konseyi ile telekonferansta görüşeceğini belirten bir açıklama yaptı. 
     Bush'un yerine, Londra'da bulunan eski Başkan Bill Clinton, BBC televizyonuna demeç vererek, bu felaketin ''korku filmi'' gibi olduğunu söyledi ve eşgüdümlü uluslararası desteğin önemine işaret etti. Bush'un yardımcıları ise Clinton'ın ''bu kadar çabuk'' demeç vermesini şaşırtıcı bulduklarını ve eski Başkan'ın, sempati toplamak için bu yola başvurduğunu iddia etti. 
     Amerikan basınındaki yorumlarda, Almanya Başbakanı Gerhard Schröder'in, tatilini yarıda bırakarak Güney Asya krizi nedeniyle Berlin'e dönmesi örnek gösteriliyor. 
     Beyaz Saray Sözcüsü Trent Duffy, bu eleştirilere karşılık, Bush'un, ''Acınızı paylaşıyoruz'' yönünde ''sembolik açıklama'' yapmak istemediği için sessiz kaldığını savundu. 
     Duffy, Bush'un salı gününü nasıl geçirdiği sorusunu yanıtlarken, Başkan'ın, gününün bir bölümünü Crawford'daki çiftliğinde çalı temizlemek ve bisiklete binmekle geçirdiğini söyledi. 
     The Washington Post gazetesi, bazı dış politika uzmanlarının, 11 Eylül saldırılarında ABD'nin başına gelen felakete karşılık bütün dünyadan yardım ve sempati aktığını hatırlatarak Bush'un tutumunu eleştirdiklerini yazdı. Gazeteye konuşan Dış İlişkiler Konseyi CFR uzmanlarından Leslie Gelb, ''Çok sayıda insan teröristlerin veya doğanın elinde hayatını kaybettiğinde, bunun sizin için önemli olduğunu, umursadığınızı göstermeniz gerekir'' dedi. Gelb, ''ABD'nin politikalarına karşı seslerin dünyada yükseldiği bir sırada Bush'un, Güney Asya felaketine karşı duyarlılığını, ABD'nin iyicil yüzünü göstermeyerek büyük bir fırsat kaçırdığını'' da kaydetti. Cumhuriyetçi Parti Virgina milletvekili Frank Wolf, ABD'nin öngördüğü yardımın uygun olduğunu söyleyerek, eleştirileri haksız bulduğunu kaydetti. Wolf, ''Bana göre dünya, ne kadar cömert insanlar olduğumuzu biliyor'' dedi. 
     
</TEXT>
</DOC>
