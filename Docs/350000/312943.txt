<DOC>
<DOCNO> 312943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur15.html </URL>
<DATE> 2005/02/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstanbul... İETT seferleri güçlükle yapılıyor, metroda sorun yok 
</HEADLINE>
<TEXT>

     İstanbul'da etkili olan yoğun kar yağışı nedeniyle İETT'nin toplu taşıma seferleri büyük ölçüde yapılamazken, metro, hafif metro ve tramvay normal seferlerini sürdürüyor. 
     Alınan bilgiye göre, Boğaz köprülerinin zaman zaman ulaşıma kapanması nedeniyle kent içinde toplu taşıma hizmeti veren İETT otobüsleri, 2 yaka arasında ulaşım hizmeti veremiyor. 
     İstanbul ile bağlantılı köy yollarının kapalı olması, kent içinde de buzlanma ve trafik kazaları sonucu bazı arterlerin trafiğe kapanması üzerine İETT otobüsleri seferlerini yapamazken, bazı güzergahlarda seferlerin aralıklarla sürdürüldüğü öğrenildi. 
     Yetkililer, yarın otobüslerin normal seferlerini sürdürebilmesinin yolların açık olmasına bağlı olduğunu kaydettiler. 
     Kar yağışının en fazla etkilediği İkitelli bölgesinde trafiğin kapalı olduğu, özellikle Başakşehir'de araçların ulaşıma çıkamadığı öğrenildi. 
     Yollardaki tıkanmanın buzlanma ve trafiğe tedbirsiz çıkan araçların yolda kalması ya da kaza sonucu yolda kalmalarının neden olduğu bildirildi. 
     
     METRO VE TRAMVAY ÇALIŞIYOR 

     Öte yandan, sabah saat 06.00'dan itibaren Aksaray-Havalimanı arasında çalışan Hafif Metro, Taksim-4. Levent arasında çalışan İstanbul Metrosu ve Eminönü-Zeytinburnu arasında çalışan tramvay hattında bir aksama olmadan seferlerin sürdürüldüğü, sadece Eminönü-Fındıklı arasındaki tramvay seferlerinin yapılamadığı bildirildi. 
     İstanbul Ulaşım A.Ş yetkilileri, kar yağışının 10 santimin üzerine çıkması halinde tramvay seferlerinde aksama olabileceğini, buna karşın ekiplerin 24 saat aralıksız hat üzerinde çalışmalarını sürdürdüklerini bildirdiler. 
     
     DENİZ OTOBÜSLERİ 

     İstanbul Deniz Otobüsleri A.Ş'den alınan bilgiye göre de, saat 12.15'te yapılacak Kartal-Yalova deniz otobüsü seferi ile saat 17.15'teki Mudanya-Armutlu-Yenikapı-Bostancı seferleri karşılıklı olarak iptal edildi. 
     Kent içindeki diğer deniz otobüsü ulaşım seferlerinin normal olarak yapıldığı bildirildi. 
     
</TEXT>
</DOC>
