<DOC>
<DOCNO> 318397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/magazin/amag.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Simpson ailesine yerli malı rakip 
</HEADLINE>
<TEXT>


Kanal D'de yayımlanan Türkiye'nin ilk çizgi dizisi Pembe ve Mavi, tüm dünyada ilgiyle izlenen Simpsonlar'a kafa tutacak 

Deniz Altuntaş 

Türkiye'nin yetişkinlere yönelik ilk çizgi dizisi Pembe ve Mavi, 20 Şubat Pazar günü Kanal D'de başladı. Yapımcısı Varol Yaşaroğlu, her pazar saat 16.00'da 25'şer dakikalık bölümler halinde ekrana gelecek olan "Pembe ve Mavi"de ünlü isimlerin de yer alacağını söyledi. Çizgi dizinin ilk bölümünde 'çizgi' Beyaz vardı. 
Beyaz karakterini, ünlü şovmen bizzat seslendirdi. Yaşaroğlu, dizinin ikinci bölümüne Okan Bayülgen'in konuk olduğunu, sonraki bölümlerde ise Cem Yılmaz, Nil Karaibrahimgil, Berna Laçin, Ebru Cündübeyoğlu, Ata Demirer gibi ünlülerin yer alacağını açıkladı. 

İki ailenin hayatı 
12 karakterli dizinin ilk bölümünün reyting sıralamasında 19. olmasının kendisini şaşırtmadığını, bu ilgiyi beklediğini belirten Yaşaroğlu, "Dizideki Portakal Ailesi orta halli, Bronz Ailesi ise zengin bir aile. Portakal Ailesi'nin reisi Taci, Bronz Ailesi'nin reisi Celal'in yanında çalışıyor. Bu iki ailenin başından geçen olaylar anlatılıyor. Bunları Türk bakış açısıyla vermeye çalışıyoruz" dedi. 


</TEXT>
</DOC>
