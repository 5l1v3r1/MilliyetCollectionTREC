<DOC>
<DOCNO> 329611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun04.html </URL>
<DATE> 2005/04/02/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Papa ölürse halefi kim olacak 
</HEADLINE>
<TEXT>

     Ölüm döşeğinde olduğu bildirilen Papa İkinci Jean Paul'ün ölmesi durumunda yerine kimin geçeceği bilinmiyor. 
     Katoliklerin ruhani lideri İkinci Jean Paul'ün ölmesi halinde kardinaller meclisi yeni papayı belirleyecek. Halen mecliste oy kullanma hakkına sahip kardinallerin sayısının 117 olduğu belirtiliyor. 
     2003 yılında yeni kardinaller atayan Jean Paul, halefi için gönlünden geçen bir ismin olduğunu söylemiş, ancak bu kişinin adını açıklamamıştı. 
     Bazı kaynaklar, Papa'nın kalbinden geçenin, özel sekreteri Monsenyör Stanislaw Dziwisz olduğunu kaydediyor. 
     Papa'nın ölmesi halinde resmi yas periyodu 9 gün sürecek. Cenaze töreni ve defin işlemininse 4 ila 6 günde yapılması gerekiyor. 
     Bunun ardından ''kilisenin prensleri'' denen kardinallerin oluşturduğu meclis yeni papayı seçmek için Sistine Kilisesi'nde toplanacak. Kardinaller meclisinin en az 15 en çok 20 gün içinde toplanması gerekiyor. Seçimlerde sadece 80 yaşın altındaki kardinaller oy kullanabiliyor. İkinci Jean Paul, seçimlerin ikinci gününde ve 8. tur oylamada papalığa getirilmişti. 
     
</TEXT>
</DOC>
