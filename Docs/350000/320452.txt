<DOC>
<DOCNO> 320452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur24.html </URL>
<DATE> 2005/03/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kıl keçisini satan köylüye düşük faizli kredi 
</HEADLINE>
<TEXT>

     Ormanlara zarar veren kıl keçisi sürüsünü satan orman köylüsüne Çevre ve Orman Bakanlığı Orman-Köy İlişkileri Genel Müdürlüğü'nce, 7 kat düşük faizle kredi sağlanıyor. 
     Orman Köy İlişkileri ORKÖY projesi kapsamında, orman köylülerine ekonomik ve sosyal amaçlı ferdi ve kooperatif kredileri verilen projede, vasıfsız hayvancılık vasıflı hale getirilmeye çalışılıyor. Ayrıca, taze ağaç yaprakları ve tohumlarıyla beslenen kıl keçilerinin verdiği zarar en aza indirilmeye çalışılıyor. 
     Adana Çevre ve Orman İl Müdürü Nebi Erol Metin, AA muhabirine yaptığı açıklamada, projenin uygulandığı bölgelerde olumlu gelişmeler yaşandığını, bundan sonra gerçekleşecek çalışmalardan daha iyi sonuç beklediklerini söyledi. 
     Ormanların tahrip olmasını engellemeyi amaçladıklarını vurgulayan Metin, proje aracılığıyla gelecek nesillere yeşil alanlar bırakabilmenin mutluluğunu yaşadıklarını kaydetti. 
     Metin, projeyle sadece ormanların korunmadığını, bu sayede ekonomik gelirleri sınırlı olan orman köylülerine de yeni iş alanları açtıklarını belirtti. 
     Proje kapsamında orman köylülerine ayni ve nakdi yardımda bulunduklarını ifade eden Metin, ''Daha önce yapacak bir işi veya sanatı olmayan köylüler, ormandaki ağaçları kesip satıyordu. Bu projeyle onlara yeni imkanlar sunuyoruz. Böylece orman alanlarında yaşanan sıkıntılara çözüm getirilmiş olacak'' dedi. 
     Ormanlara büyük zarar verdiği bilinen kıl keçisine karşı önlem alabilmek için köylüleri teşvik ettiklerini belirten Metin, ''30 ve daha fazla keçisi olanlara, sürülerinin tamamını satmaları durumunda kuraya tabi tutmadan kredi temin ediyoruz. Üstelik bu kredi Ziraat Bankası tarafından tarımsal kredilere uygulanan faizin 7'de biri oranında'' dedi. 
     Metin, ormanların korunması, geliştirilmesi, işletilmesi ve genişletilmesini hedefleyen projeyle orman köylülerinin yüzünün güldüğünü vurguladı. 
     Metin, Adana genelinde sosyal ve ekonomik projeler kapsamında geçen yıl 22 köyde 149 aileye 737 bin 500 YTL kredi uygulaması sağladıklarını belirterek, şöyle devam etti 
     ''Uygulanan ferdi krediler kapsamında 3 köyde 12 aileye 20'şer adet arılı kovan ve malzemelerinden oluşan arıcılık kredisi, 7 köyde 27 aileye süt sığırcılığı kredisi, 12 köyde 45 aileye süt koyunculuğu kredisi verildi. Ayrıca, sosyal krediler kapsamında ise 1 köyde 65 kişiye Dam Örtülüğü Kredisi verilerek toprak olan damların oluklu sac ile kapanması sağlandı.'' Köylülere ekonomik ve sosyal katkı sağlayan bu kredilerin tesisin işletmeye geçmesinden itibaren 1 yılı ödemesiz devre olmak üzere hayvancılık kredilerini 5, fenni aracılık kredilerini ise 3 yılda geri tahsil edildiğini kaydeden Metin, şöyle konuştu 
     ''Sosyal amaçlı kredilerde ödemesiz devre yok. Proje konusuna göre krediye 4-5 yıl vade uygulanabiliyor. Kredi alacak köylüleri kurayla belirliyoruz. Ancak kursa gitmiş olanlara öncelik veriyoruz. Bu yıl bu amaçla 850 bin YTL bütçe tahsis edildi. Bunun köylülere kredi şeklinde dağıtımı için çalışmalar sürüyor.'' 
     
     KÖYLÜ MEMNUN 
     Proje kapsamında süt sığırcılığı kredisi verilen Adana'nın Pozantı İlçesi'ne bağlı Hamidiye köylüleri ağaç kesimi ve keçi bakımını bıraktıklarını şimdi daha mutlu olduklarını bildirdiler. 
     Krediden yararlanan Nevzat Aybar, kendisine ait keçileri satarak, yerine süt sığırcılığı kredisiyle 2 inek aldığını, hamile olarak aldığı ineklerin de doğum yaptığını anlattı. 
     Aybar, keçicilikten daha karlı bir işe sahip olduğunu, kredilerle aldığı bir sığırdan günde yaklaşık 20 kilogram süt elde edebildiğini söyledi. 
     Hamidiye Köyü Muhtarı Mehmet Akkoy da projenin köyün ekonomisine destek, geçim sıkıntısı çeken köylülere de umut olduğunu kaydetti. Akkoy, projenin devam etmesi halinde daha yeşil alanlara sahip olacaklarını, ayrıca erozyon tehdidi altındaki dağ ve orman köylerinin de kurtulacağını belirtti. 
     
</TEXT>
</DOC>
