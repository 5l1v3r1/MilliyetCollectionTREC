<DOC>
<DOCNO> 339352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas07.html </URL>
<DATE> 2005/05/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'Her derde deva’ olacak teknoloji geliyor... 
</HEADLINE>
<TEXT>

     NEW YORK DHA 

      AMERİKALI bilim adamlarının, kellikten diş eti hastalıklarına, yanıklardan cilt bozukluklarına kadar ’her derde deva’ olacak bir teknoloji geliştirmekte olduğu bildirildi. 
     Merkezi Teksas’ta bulunan Isolagen adlı biyoteknoloji firmasının üzerinde çalıştığı teknoloji, deri, kemik ve diğer dokularda bulunan kolajen ve elastin proteinlerinin seviyesini düzenleyen minik ’fibroblast’ hücrelerinin vücuda enjekte edilmesi prensibine dayanıyor. 
     Örneğin yanık tedavilerinde bilim adamları önce vücuttaki yanmamış bölgeden hücreler alıp, bunların içinden fibroblastları çıkarıyor. Elde edilen fibroblast hücreleri laboratuvar ortamında çoğaltılıyor ve daha sonra tekrar hastaya enjekte ediliyor. 
     İngiltere’nin başkenti Londra’da bulunan University College okulundan Mark Lewis, "Fibroblast hücreleri vücutta ne yapılması gerektiğini çok iyi bilir" dedi. 
     
     KELLİĞİ TEDAVİ ETTİ AMA İLACI YAPILIR MI BİLİNMİYOR 
     Kellikle ilgili testlerde ise erkek kafa derisinin saçlı bölümünden alınan fibroblastlar daha sonra kelleşmeye ya da seyrelmeye başlayan bölgeye enjekte edildi. Bu denemelerde, fibroblast teknolojisinin kelliği tedavi ettiği gözlendi, ancak uzmanlar bu teknoloji kullanılarak bir ilaç ya da ürün geliştirilip geliştirilemeyeceğini bilmiyor. 
     Fibroblast teknolojisi son birkaç yıldır yüz güzelleştirme operasyonlarında ve kadınların ciltlerinde gerilme nedeniyle ortaya çıkan lekelerin yok edilmesinde kullanılıyor. 
     
</TEXT>
</DOC>
