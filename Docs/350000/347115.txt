<DOC>
<DOCNO> 347115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun32.html </URL>
<DATE> 2005/05/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkiye'yi rahatlatan açıklamalar Müzakereler 3 Ekim'de başlayacak 
</HEADLINE>
<TEXT>

     Fransa'daki tarihi referandumdan 'hayır' çıkmasıyla gözler yeniden AB-Türkiye ilişkilerine çevrilirken, ilk açıklamalar da geldi. AB Komisyonu, Fransa’daki referandumla "genişleme" konusunun birbirine karıştırılmaması gerektiğini, AB’nin Türkiye’yle müzakerelere öngörüldüğü gibi 3 Ekim’de başlayacağını açıkladı. İngiltere Dışişleri Bakanı Jack Straw ise, Türk meslektaşı Abdullah Gül'ü arayarak Türkiye’nin üyelik müzakereleri kararı konusunda teminat verdi ve Fransa’da Türkiye’ye ilişkin yapılan tartışmalara katılmadıklarını iletti. 

AB Komisyonu Başkanı Jose Manuel Barroso’nun sözcüsü François Le Bail, günlük olağan basın brifingi sırasında referandum sonuçlarıyla ilgili değerlendirmelerde bulundu. 
     Genişlemeyle AB Anayasası konularının birbirinden farklı şeyler olduğunu vurgulayan Le Bail, "AB içinde genişlemeyle ilgili daha önce kararlar alındı. Türkiye için de 17 Aralık’ta tüm kararlar verildi. AB, Türkiye’yle 3 Ekim’de müzakerelere başlayacak. Lütfen bu tartışmaları birbirine karıştırmayalım" dedi. 
     François Le Bail, şunları kaydetti 
     "Anayasa tartışmalarını başka konularla karıştırmamak lazım. Avrupa daha önce de zor günler atlattı. Ama şu an itibariyle AB normal fonksiyonlarına devam edecek. 
     Referandumdan çıkan sonuç herkesi bazı konularda düşünmeye iten bir sonuçtur. Özellikle de Avrupalı olmanın ne demek olduğu hakkında görüşmeler Brüksel’de 16-17 Haziran’da yapılacak AB Devlet ve Hükümet Başkanları zirvesinde yapılacak. 
     Anayasa’nın kabülü 25 ülkenin onayı da alınarak gerçekleşecek, bir ülkenin değil. AB Komisyonu bu çerçevede öneri veya yaklaşımını ortaya koymadan önce Hollanda’da 1 Haziran’da yapılacak referandumun sonucunu bekleyecek. 
     Fransa ve Hollanda’daki referandum sonucunu iyi algılamamız ve analiz etmemiz lazım. Bugün spekülasyon yapmanın zamanı değil. 25 ülke daha önce anayasayı kabul etti ve tekrar yeni bir anayasa için birlikte karar verecek. 
     Referandum konusunda bir B planımız yok." Le Bail, Fransa’daki referandumun ardından AB’de Türkiye’ye "imtiyazlı ortaklık" önerilmesi yönünde girişimler olduğunun söylenmesi üzerine, "Böyle bir şey yok. Bu tür spekülasyonları yaratmamak lazım. Bu oldukça saçma bir konu" dedi. 
     
     STRAW, GÜL’Ü ARAYARAK TEMİNAT VERDİ 

     İngiltere Dışişleri Bakanı Jack Straw’un, Dışişleri Bakanı ve Başbakan Yardımcısı Abdullah Gül’ü telefonla arayarak, 17 Aralık’taki zirvede Türkiye ile müzakerelere 3 Ekim’de başlanması yönünde alınan karara bağlı olduklarını söylediği öğrenildi. 
     Diplomatik kaynaklar, Straw’un, Türkiye’nin üyelik müzakereleri kararı konusunda teminat verdiğini ve Fransa’da Türkiye’ye ilişkin yapılan tartışmalara katılmadıklarını ilettiğini kaydettiler. 
     Gül de telefon görüşmesinde, verdiği beyanatlarda Türkiye’nin reform sürecine olan bağlılığını sürekli teyit ettiğini hatırlattı. 
     Bakan Gül, görüşmede, üyelik müzakerelerinin başlamasına yönelik hazırlıklara kararlılıkla devam edeceklerini ve bunu Nice Anlaşması zemininde yapacaklarını belirtti. 
     
     YUNANİSTAN FRANSIZLARIN "HAYIR’I" TÜRKİYE’YE DEĞİL 

     Yunanistan Dışişleri Bakan Yardımcısı Evripidis Stilyanidis, Fransızların dünkü referandumda Türkiye’ye değil Avrupa Anayasası’na "Hayır" dediğini söyledi. 
     Stilyanidis, özel Antenna radyosuna verdiği demeçte, "Hayır" diyen Fransızların bir bölümünün niyetinin belki Türkiye’ye de "Hayır" demek olabileceğini, ancak Avrupa’nın bu konudaki kararını başka zaman vereceğini vurguladı. 
     Türkiye’nin AB sürecinin devam ettiğini belirten Stilyanidis, "Türkiye, Avrupa tarafından reddedildiği hissine kapılırsa geçmişteki bölgesel güç olma mantığına dönebilir. Bu, hem Türk-Yunan ilişkilerini hem de Balkanlardaki istikrar ve güvenliği olumsuz etkileyebilir" dedi. 
     Atina’nın Türkiye-AB üyelik müzakerelerinin başlamasına destek verdiğini kaydeden Yunanistan Dışişleri Bakan Yardımcısı Stilyanidis, Türkiye’nin müzakere sürecinde aşama kaydettikçe kendisini daha çok AB’ye yakın hissedeceğine inandığını belirtti. 
     
     JUNKER BÜYÜK BİR SORUNLA KARŞI KARŞIYAYIZ 

     AB Dönem Başkanı Lüksemburg Başbakanı Jean Claude Juncker, Fransa’daki referandumun sonuçlarını değerlendirirken "Büyük bir sorun ile karşı karşıyayız. Buna çözümü, 16-17 Haziran’da yapılacak AB Zirvesi’nde bulmaya çalışacağız" dedi. 
     Jean Claude Juncker, Avrupa Komisyonu’nda gazetecilerin "Referandumun sonucu genişlemeyi nasıl etkiler " sorusunu yanıtlarken Fransızların dörtte üçünün oylamaya katılmasının kendilerini çok etkilediğini belirterek şöyle devam etti 
     "Anayasa referandumunun onaylanma sürecine devam edilmeli. 
     Fransızlar da kendi aralarında tartışmaya ve diğer ülkeleri izlemeye devam etsinler. Avrupa mimarisi bugün son bulmadı. Büyük bir sorun ile karşı karşıyayız. Buna çözümü, 16-17 Haziran’da yapılacak AB Zirvesi’nde bulmaya çalışacağız." ABHaber’e göre, Juncker, "Türkiye’nin de içinde bulunduğu genişleme süreci bu sonuçtan nasıl etkilenir " şeklindeki soruya ise "Ben geniş bir Avrupa’yı, ikiye bölünmüş, içine kapanık ve tutucu bir Avrupa’ya tercih ederim" yanıtını verdi. Juncker "Biz onbeş yıldır attığımız adımları, halka anlatmadık. Doğu Avrupa ülkeleri, bu sonuçtan kendilerini sorumlu tutmasınlar. Bizler, büyük emelleri gerçekleştirecek cesareti kendi içimizde bulmalıyız" dedi. 
     

     
</TEXT>
</DOC>
