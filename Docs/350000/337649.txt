<DOC>
<DOCNO> 337649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/yture.html </URL>
<DATE> 2005/04/28/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Pivotsuz bu kadar 
</HEADLINE>
<TEXT>



Fenerbahçe, futbolda Şampiyonlar Ligi'nden sonra, Avrupa'daki son macerasında, basketbolun "UEFA Kupası", FIBA Avrupa Ligi'nde de umduğunu bulamadı. 
Sezon başından beri "ısrarla" gerçek bir pivotu olmadığından bahsettiğimiz Sarı - Lacivertliler'in dün BC Kiev karşısında en çok belini büken yine bu pozisyon oldu. Rakibinin "alan savunması" ısrarıyla maç boyunca ortaya koyduğu defansif anlayışa karşı Fenerbahçe, hep "el üstünden" şut atmak zorunda kalırken, Ukrayna takımı, "sabırlı hücum" girişimleriyle Fenerbahçe'nin sahadaki "en büyük kozunu", savunmasını alt üst etti. Devre bittiğinde, BC Kiev'de dokuz oyuncu skor üretme başarısı gösterirken, Fenerbahçe'nin, "sayıların en kolayı", faul atışlarında ilk yarıdaki 9 "isabetsiz denemesi", farkın büyümesindeki diğer bir önemli faktördü. Bir diğer sıkıntı da, Mrsic'e ikili, hatta zaman zaman üçlü sıkıştırmalarla nefes aldırmayan rakipti. O rakip ki, ilk devre sahaya sürdüğü 9 oyuncudan "hiçbiri" Ukraynalı değildi. Zaten, 12 oyuncunun sadece üçü Ukrayna vatandaşı idi. Tabii en önemlisi, yabancıların hepsi de pozisyonuna göre takımına "zarar" değil "fayda" sağlayan, kalburüstü isimlerdi. Ukraynalı yoktu ama, komşuları Rusya'nın, iki yıl önce "alkol tedavisi görüp" potalara yeniden dönen forveti Chikalkin öyle müthiş oynadı ki, herkesi tek kelimeyle "sarhoş etti"... 
BC Kiev'in İtalyan coachu Renato Pasquali, Fenerbahçe'yi "kitabını yazacak kadar" iyi analiz etmiş ve tüm zaafları avantaja dönüştürmüştü. 
Türkiye Ligi'nde de yoluna doğru dürüst pivotu olmadan devam eden Fenerbahçe'nin dünkü kaybında başrolü, "pivotsuzluk" oynadı. Pota altında tehdidi olmayan Sarı - Lacivertliler, dış adamları da "kilitlendiğinde" tribünlerden farksız görüntü çizdi sadece rakibi izledi. Sahada tek başına savaşan yegane isim Ömer Onan'dı, O'nun da şahsi gayreti yetmedi, yetemezdi... 


</TEXT>
</DOC>
