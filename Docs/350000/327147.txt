<DOC>
<DOCNO> 327147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur37.html </URL>
<DATE> 2005/03/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Türkiye bugün ''bayrak'' için yürüdü... 
</HEADLINE>
<TEXT>

     Nevruz kutlamaları sırasında Türk Bayrağı'na yapılan saygısızlığa tepki için yurdun çeşitli yerlerinde gerçekleştirilen yürüyüşlere vatandaşların katılımı büyük oldu. 
     Şanlıurfa'nın Siverek İlçesi Kaymakamlığı ve belediyesince düzenlenen yürüyüşe katılan grup, ellerindeki bayraklarla Kanlı Kuyu Meydanı'ndan Cumhuriyet Alanı'na kadar yürüdü. 
     Grubun, ''Bayrak onurumuzdur çiğnetemeyiz'', ''Bayrağa uzanan eller kırılsın'' sloganları attığı yürüyüşün ardından mahalli sanatçılar türkü söyledi. 
     
     HAKKARİ 

     Hakkari'de Şehir Stadyumu önünden başlayan yürüyüşe Hakkari Vali Yardımcıları Sıdkı Zehin, Sezgin Üçüncü, Dağ ve Komanda Tugay Komutanı Tuğgeneral Erdal Öztürk, kamu kurum ve kuruluşlarının temsilcileri, öğrenciler ve çok sayıda vatandaş katıldı. 
     Hakkari Valiliği'nin önünde son bulan yürüyüş sırasında vatandaşlar ''Bayrağa Uzanan Eller Kırılsın'', ''Ya Sev Ya Terk'', ''Türkiye Bütündür Bölünemez'' sloganları attılar. Yürüyüş sırasında vatandaşlar tarafından dev boyutlarda Türk bayrakları taşındı. 
     Yaklaşık 2 kilometrelik yürüyüş sonunda vatandaşlar, valilik önünde İstiklal Marşı'nı okuyarak dağıldı. 
     ADANA Adana'nın Kozan Kaymakamlığı ve Belediye Başkanlığı'nca ''Bayrağa Saygı'' yürüyüşü düzenlendi. 
     Kaymakam Yıldırım Uçar, Belediye Başkanı Kazım Özgan, bazı siyasi parti temsilcileri ve vatandaşın katılımıyla gerçekleştirilen yürüyüş, Adnan Menderes Parkı'ndaki saygı duruşunda bulunulması ve İstiklal Marşı'nın okunması sonrasında başladı. 
     Uçar, yürüyüş öncesindeki konuşmasında, Türk Bayrağı'na yönelik saldırıyı şiddetle kınadıklarını söyledi. 
     Özgan da Türk gençliğinin her birinin bir bayrak olduğunu belirterek, ''Türk milletinin son ferdi, vatan için toprağa düşmedikçe ay yıldız bu vatan topraklarında sonsuza kadar dalgalanacaktır'' diye konuştu. 
     Konuşmaların ardından, kent merkezinde yaklaşık 3 kilometreyi kapsayan yürüyüş gerçekleştirildi. 
     
     ÇANAKKALE 

     Çanakkale şehitliklerine dikkat çekmek için Gaziantep'ten Çanakkale'ye yürüyen Erdoğan Erikçi, şimdi de Türk Bayrağı'na yapılan saygısızlığa tepki göstermek için Gelibolu Yarımadası'ndaki Şehitler Anıtı'ndan, İstanbul'a kadar sürecek ''Bayrağa Saygı'' yürüyüşüne başladı. 
     İki hafta önce Gaziantep'ten başladığı yürüyüş sonrası Çanakkale'ye ulaşan ve Şehitler Anıtı'nda 1 hafta kalan Erikçi, buradan yürüyüşe geçti. 
     Erikçi, bayrağın rengini şehitlerin kanından aldığını, kimsenin böyle bir saygısızlık yapmaya hakkının bulunmadığını ifade ederek, yaklaşık 400 kilometre sürecek yürüyüşünü Taksim'de sona erdireceğini kaydetti. 
     
     SAMSUN 

     Samsun'da bir pilot, uçağının arkasına bayrak takarak tepkisini gösterdi. 
     Samsun Sportif Havacılık Kulübü Başkanı Ahmet Altuniç, 3 metre uzunluğundaki Türk Bayrağı'nı Cessna 172 tipi eğitim amaçlı uçağının arkasına takarak, Samsun semalarında dolaştı. 
     Samsun Sportif Havacılık Kulübü Başkanı Ahmet Altuniç, Türk Bayrağı'na yapılan saldırıyı kınadığını belirterek, ''Bayrağımızı en yükseklere çıkarmak istiyoruz. Hainlerin yaptığı bu olayı da kınıyoruz'' dedi. 
     
     MALATYA 

     2. Ordu Komutanı Orgeneral Şükrü Sarıışık, nevruz kutlamalarında Türk Bayrağı'na yapılan saygısızlığı protesto etmek amacıyla Malatya'da düzenlenen yürüyüşe katıldı. 
     Orgeneral Sarıışık, ''Malatya halkının gösterdiği duyarlılık, Türk Bayrağı'nın hiçbir zaman dalgalandığı yerden aşağıya indirilemeyeceğinin göstergesi oldu'' dedi. 
     Mersin'deki nevruz kutlamaları sırasında Türk Bayrağı'na yapılan saygısızlığa tepki göstermek amacıyla düzenlenen yürüyüşe onbinlerce vatandaş katıldı. 
     Malatya Öğretmenevi önünde toplanan ve yaklaşık 3 kilometre uzunluğunda kuyruk oluşturan vatandaşlar, İnönü Caddesi'nden Atatürk Anıtı'na kadar bando eşliğinde yürüdü. Vatandaşlar, yürüyüş sırasında sloganlar atarak, bayrağa yapılan saldırıyı lanetlediler. 
     Yürüyüşe katılan Orgeneral Sarıışık, gazetecilerin sorusu üzerine, çok önemli bir konuda Malatya halkının büyük duyarlılık gösterdiğini belirtti. Sarıışık, ''Bu duyarlılık, bayrağımızın hiçbir zaman dalgalandığı yerden aşağıya indirilemeyeceğinin göstergesi oldu'' dedi. 
     Vali Vekili Erol Rüstemoğlu'nun da katıldığı yürüyüşte ayrıca Belediye Başkanı Cemal Akın, İnönü Üniversitesi Rektörü Prof. Dr. Fatih Hilmioğlu, AK Parti İl Başkanı İhsan Koca ve CHP İl Başkanı Celal Berktaş yer aldı. 
     Öte yandan, Mardin'in Midyat ve Diyarbakır'ın Eğil İlçelerinde düzenlenen ''Türk Bayrağı'na Saygısızlığa Tepki Yürüyüşü''ne katılan çok sayıda vatandaş, Mersin'deki Türk Bayrağı'na yapılan saygısızlığı lanetledi. 
     
</TEXT>
</DOC>
