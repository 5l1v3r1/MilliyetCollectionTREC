<DOC>
<DOCNO> 322977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur22.html </URL>
<DATE> 2005/03/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Annesinin maaşını kadın kılığına girerek 2 yıl çekti ama sonunda... 
</HEADLINE>
<TEXT>

     Hilmi DUYAR DHA 

BALIKESİR'de, 2 yıl önce ölen annesi Ümmühan Gencel'in emekli maaşını kadın kılığına girerek her ay çektiği belirlenen 47 yaşındaki Şerafettin Gencel, banka memurlarının şüphelenmesi sonucu yakalandı. 
     Yaklaşık 2 yıl boyunca, kadın kılığına girerek gittiği Ziraat Bankası Şubesi'nden annesinin maaşını çeken Şerafettin Güncel'in 1 ay önce ses tonundan kuşkulanan bankanın veznedarı durumu banka müdürüne bildirdi. Maaşı alan Güncel, hemen bankayı terketti. 
     Annesinin maaşını her zaman olduğu gibi almayı başaran Güncel, kadın kılığıyla geldiği bankadan gönül rahatlığı ayrıldı. Bugün, öğle saatlerinde Şerafettin Gencel, her ay başında olduğu gibi kadın giysileri içinde, yüzü eşarpla örtülü, ellerine de siyah eldiven takılı bir şekilde, Ali Hikmet Paşa Meydanı'ndaki Ziraat Bankası Şubesi'ne geldi. 
     Sıraya giren Gencel'in banka memurları tarafından gizlice fotoğrafları çekildi. Elindeki evrakları uzatarak annesine ait emekli maaşını aldı. Banka memurları tarafından şubeye çağırılan polis memurları, yaşlı kadının yanına gelerek, konuşmaya başladı. 
     Polisler fazla para çektiğini, hırsızlara dikkat etmesi gerektiğini söyledikleri Gencel'i bankadaki, bir odaya aldı. Polisin sorularıyla köşeye sıkışan Gencel, sesini incelterek "Beni sorguluyor musunuz Ne biçim sorular soruyorsunuz Eğer sorguluyorsanız, avukatımı çağıracağım'' dedi. 
     Bunun üzerine polis, erkek olduğundan emin olduğu Gencel'in eşarbını çıkardı. Foyası ortaya çıkan Gencel, gözaltına alınarak Asayiş Şube Müdürlüğü'ne götürüldü. 
     
     ANNESİNİ GÖMMÜŞ 

     Asayiş Şube Müdürlüğü'nde sorgulaması süren, asker firarisi olduğu bildirilen zanlının, silah tehdidiyle soygun, ruhsatsız silah taşıma, hırsızlık ve gasp suçlarından sabıkalı olduğu ve ölen annesini evinin bodrumuna gömdüğü ifade edildi. 
     Şerafettin G'nin ölen annesinin kıyafetlerini giyerek 2 yıl içinde 8 kez maaş çektiği, çektiği paranın toplam 8 bin 879 YTL 8 milyar 879 milyon lira olduğu da anlaşıldı. 
     Bu arada, zanlının yer göstermesi sonucu gömüldüğü bodrumdan çıkarılarak Balıkesir Devlet Hastanesi morguna konulan Ümmühan G'nin çürümüş cesedi, ölüm nedeninin belirlenmesi için İstanbul Adli Tıp Kurumu Başkanlığı'na gönderildi. 
     Öte yandan, Vicdaniye Mahallesi Aşık Sokak'ta oturan komşuları, zanlının annesiyle birlikte yaklaşık 8 yıldır aynı evde oturduğunu, yaşlı kadını 2.5 yıldır görmediklerini söylediler. 
     Şerafettin G'ye annesini sorduklarında ''İzmir'e kız kardeşimin yanına gitti'' yanıtını aldıklarını kaydeden komşuları, zanlının bazen yaşlı kadın kıyafetleri giyerek, evden çıktığını gördüklerini belirttiler. 
     

     
</TEXT>
</DOC>
