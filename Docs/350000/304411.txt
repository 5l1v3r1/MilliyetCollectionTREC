<DOC>
<DOCNO> 304411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo38.html </URL>
<DATE> 2005/01/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Süreyya Ayhan Kop, tempoyu artırdı... 
</HEADLINE>
<TEXT>

     Atina Olimpiyatları öncesi rahatsızlığı nedeniyle yarışmalardan çekilen ve daha sonra da doping iddiaları nedeniyle zor günler geçiren milli atlet Süreyya Ayhan Kop antrenman temposunu artırdı. 
     Atatürk Orman Çiftliği koşu parkurunda bugün eşi ve antrenörü Yücel Kop nezaretinde, atlet Arzu Berk ile çalışmalarını sürdüren Süreyya Ayhan Kop,''Kendimi çok iyi, çok hırslı ve mükemmel hissediyorum. Spora yeni başlamış gibiyim'' dedi. 
     Türkiye'de spor yapmanın zor koşullarda gerçekleştiğini ifade eden Ayhan Kop, ''Sporcular ülkesine güvenmeli. Ülkesine güvenmeli ki çocuklar spor yapabilsin. Türkiye'de spor yapmak çok zor. Sorumlu insanlardan anlayış bekliyoruz'' diye konuştu. 
     Süreyya Ayhan Kop, çok zor koşullardan bugünlere geldiklerini kaydederek, şunları söyledi 
     ''15 yıl öncesinden başlayan çok olumsuz koşullardan bugünlere geldik. Aynı şeyleri yaşamak istemiyorum. Ülkeme hizmet etmek istiyorum. Spordan aldığım zevki hiçbir şeyden alamıyorum. Yaptığım işi en iyi şekilde yapmaya çalışmak gibi bir inancım olduğu için de yine ülkeme madalya kazandıracağım.'' 
     
     YÜCEL KOP ''SUÇLU DEĞİLİZ'' 
     Süreyya Ayhan Kop'un eşi ve antrenörü Yücel Kop ise milli atletin hiçbir kusurunun olmadığını ifade ederek, ''Suçlu değiliz, ceza almamız sözkonusu değil. 13 Ocak'ta yapılacak mahkemeden istediğimiz sonuç çıkar'' dedi. 
     Kop, milli atletin herhangi bir sağlık sorununun olmadığını da belirterek, ''Midesindeki sorun iyileşmeye başladı. Sadece midenin üst kısmında bir kızarıklık olduğu söylendi. Onun da önemsiz olduğu belirtildi'' diye konuştu. 
     Yaklaşık 1 aydır çalışmaları sürdürdüklerini ifade eden Kop, ''6-14 Ağustos tarihleri arasında Finlandiya'nın başkenti Helsinki'de yapılacak Dünya Şampiyonası'ndan şampiyon olarak dönmeyi ümit ediyoruz. Bu arada ''Golden League''in bir ayağını da koşmayı hedefliyoruz'' dedi. 
     
</TEXT>
</DOC>
