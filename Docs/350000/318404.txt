<DOC>
<DOCNO> 318404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/siyaset/asiy.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyeti aileden 
</HEADLINE>
<TEXT>


Moskova Belediyesi'nin davetlisi olarak Rusya'ya giden Başkan Topbaş'ın 5 kişilik heyetinde oğlu, damadı ve belediyeye iş yapan 2 müteahhit var 

Sinan Toros - İstanbul 


İstanbul Büyükşehir Belediye Başkanı Kadir Topbaş, Moskova Belediye Başkanı Yuri Luzhkov'un davetlisi olarak Rusya Federasyonu'na gitti. Topbaş'ın 5 kişilik heyetinde oğlu Hüseyin Ersan Topbaş ve damadı Ömer Faruk Kavurmacı ile belediyeden ihale alan müteahhit ve ortağı da yer aldı. Başkan Topbaş, nezaket ziyaretine gittiğini söyledi. 
Moskova'da şehircilik açısından son dönemlerde ilginç gelişmeler yaşandığını ifade eden Topbaş, "Her şeyden önce aydınlık bir kent. Son yıllarda ciddi yatırımlar oldu, gelişti. Kendine özgü, farklılığı olan bir kent. Bilgi ve deneyim paylaşımında bulunacağız" dedi. 

Ziyaret kararı 
Topbaş, bir süre önce İstanbul'a geçen Dünya Büyükşehirler Belediye Başkanları Birliği Dönem Başkanlığı'nın yapılamayan devir teslim töreninin de bu ziyarette gerçekleşeceğini sözlerine ekledi. Topbaş, heyetle birlikte, THY'ye ait uçakla 08.40'ta Moskova'ya uçtu. Topbaş'ın Moskova ziyaretiyle ilgili 18 Şubat'ta alınan Belediye Meclisi kararında, "Belediye Başkanımız Sayın Dr. Mimar Kadir Topbaş'ın 24 - 26 Şubat 2005 tarihleri arasında Moskova ziyareti ile ilgili yol masrafı 6245 sayılı Harcırah Kanunu mucibince gereğince belediyemiz bütçesinden karşılanacaktır" deniyor. 

Başkanlığı devralacak 
Moskova Belediyesi yetkilileri de, Topbaş'ın başkanlığındaki 5 kişilik Türk heyetinin Belediye Başkanı Yuriy Lujkov'un davetlisi olduğunu açıkladı. Topbaş'ın Moskova'ya asıl geliş amacı ise, Dünya Belediye Başkanları Konferansı Başkanlığı'nı Lujkov'dan devralmak. Geçen yıl Moskova'da düzenlenen toplantıya 2006'da İstanbul ev sahipliği yapmaya hazırlanıyor. 

İşte o heyet 

Topbaş'ın 5 kişilik heyetinde, geçen eylül ayında 3 ortaklı KBT Dış Ticaret şirketini kuran oğlu Hüseyin Ersan Topbaş, tekstil işiyle uğraşan damadı Ömer Faruk Kavurmacı, İstanbul Büyükşehir Belediyesi'nden birçok inşaat ihalesi alan Yüzbaşıoğlu İnşaat şirketinin sahibi Hüseyin Yüzbaşıoğlu ile Yüzbaşıoğlu'nun bir başka şirketten ortağı ve Günay İnşaat'ın ortaklarından Mehmet Alp Delimollaoğlu yer aldı. 


</TEXT>
</DOC>
