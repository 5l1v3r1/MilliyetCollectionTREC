<DOC>
<DOCNO> 306357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yazar/akyol.html </URL>
<DATE> 2005/01/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye bir devrim yaşıyor 
</HEADLINE>
<TEXT>


TOBB Başkanı Rifat Hisarcıklıoğlu, Moskova'da düzenlediği basın toplantısında "Girişimci Orta Sınıf" kavramını vurgulayarak adeta bir toplum felsefesi yapıyor. 
- Sovyetler çöktü, çünkü ekonomiyi yürütecek girişimci orta sınıf yoktu. İkinci Dünya Savaşı'ndan sonra Almanya ve Japonya süratle toparlandı, çünkü güçlü, girişimci orta sınıfları vardı. Türkiye 1980'lerin başında 2 milyar dolarlık ihracatını bugün 63 milyar dolara çıkardı. Çünkü Türkiye'de de girişimci orta sınıf ekonomiyi çekip çevirecek kapasiteye ulaştı 
Hisarcıklıoğlu rakamlar veriyor 
- 1980'lerin başında 2 milyar dolarlık ihracatımızın hemen tamamı tarımsal ürünlerdi. İhracatçılarımızın sayısı bin kadardı. Bugün 63 milyar dolarlık ihracatımızın yüzde 85'i sanayi ürünü bunun içinde yüzde 15'i ileri teknoloji ürünü. 25 bin ihracatçı şirketimiz, 40 bin ihracatçımız var. 
Bu sayede bugünkü Türkiye yirmi, elli, yüz sene öncekinden daha refahlı, daha hür, daha güçlü 

KOLAY olmuyor tabii... 1990'larda siyasi istikrarsızlık yüzünden piyasa ekonomisinin gerektirdiği kurumları oluşturamadık, ekonomik disiplini yerleştiremedik, bu yüzden 2001 krizi patladı. Kriz, büyük acılarla, sağlıksız dönemin olgularını sildi süpürdü. "Acı ilaç"ı içtik. Ve işte 24 yıllık enflasyonu yenmiş, ihracatımızı 63 milyar dolara çıkarmış bulunuyoruz. 
Girişimci orta sınıf sayesinde. 
Orta sınıf toplumuna geçiş, siyasi kültürümüzü de değiştiriyor. Asırlarca "Devlet yapsın" demiştik, artık "Devlet karışmasın" diyoruz 
Tarım toplumuna dayalı geleneksel ahlaki değerler maalesef çözülüyor "orta sınıf ahlakı" ve "görgüsü" de henüz tam yerleşmiş değil. Ahlaki sorunlar besbelli... 
Ama orta sınıfın güçlenmesi, orta sınıf ahlakını ve sanat zevkini de geliştiriyor. Yolsuzluğa karşı en etkin tedbirin şeffaflık olduğunu görüyoruz, yasalarını çıkarıyoruz. Daha gelişmiş Türkiye, daha ahlaklı bir Türkiye olacaktır. 
Sanat galerilerinin artışı dikkatinizi çekiyor mu "Tarihi kültür mirası"mıza eskisinden daha fazla sahip çıkmıyor muyuz 

RUSYA, devleti patron yapmayı da, tekrar piyasa ekonomisine dönmeyi de acı tecrübelerle yaşadı. Hisarcıklıoğlu'nun dediği gibi 
- 1997'de moratoryum ilan eden Rusya, oluşan yeni orta sınıf sayesinde bugün dış ticaretinde fazla veriyor Enflasyon, faiz, işsizlik düşmüş Kredi kartı kullananların sayısı 5 milyondan 25 milyona, cep telefonu sayısı 1.5 milyondan 40 milyona çıkmış. 
Rusya'ya 8 milyar dolar daha fazla mal ve hizmet satmamız gerekiyor, dış ticaret dengesini tutturmamız için. 
Öngörüleri çıkan Devlet Bakanı Kürşad Tüzmen tüm ihracatımız için 150 milyar doları hedef gösteriyor. 
Kim yapacak bunları Tabii "girişimci orta sınıf"ımız daha da büyüyecek, daha çok istihdam ve üretim yapacak, dünyaya satacak. 
TOBB Başkanı konuşmasına şöyle devam ediyor 
- Devletten bir şey istemiyoruz, sadece yapısal reformları yapsın. Kayıt dışı ekonomiyi kayda alsın, sosyal güvenlik kara deliğini kapatsın. Kısaca gelişmiş ülkelerdeki siyasi ve ekonomik düzeni kursun. O zaman biz dünya piyasalarında en büyük devlerle rekabet ederiz ve Türkiye dünyanın en büyük on ülkesinden biri olur 
İşte Türkiye'nin geleceği müteşebbis orta sınıfın bu özgüvenindedir. 
Türkiye doğru yöndedir. 



</TEXT>
</DOC>
