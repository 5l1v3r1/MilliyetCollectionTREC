<DOC>
<DOCNO> 308420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun09.html </URL>
<DATE> 2005/01/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Guardian ABD ve İngiltere Irak'tan bir önce çıkmanın yolunu arıyor 
</HEADLINE>
<TEXT>

     Dilek Kocabaş bildiriyor 

      İngiltere'de yayımlanan The Guardian gazetesi, İngiltere ve ABD'nin Irak'tan bir an önce çıkmanın yolunu aradığını öne sürdü. 
     Washington, Bağdat ve Irak'ta Amerikalı ve İngiliz yetkililer arasında yapılan iç yazışmaların bir Dışişleri Bakanlığı yetkilisi aracılığıyla sızdırıldığını yazan gazete, bu yazışmalarda İngiliz ve Amerikan askerinin Irak'tan olabildiğince erken çekilmesine olanak sağlayacak senaryolar bulunduğunu iddia etti. 
     Irak'ta 30 Ocak'ta seçimin yapılabilmesi halinde, göreve gelecek Irak hükümetinin, yabancı askerlerin topraklarından çekilmesi için gün tespit etmesinden önce, Amerikan ve İngilizlerin kendi senaryolarını yapmak istedikleri belirtilen haberde, ABD'nin Irak'taki büyükelçisi John Negroponte'nin de BM'nin bu konudaki kararına atıfta bulunarak, ''Irak hükümeti, yabancı askerin ülkeden çekilmesini isterse bu isteğe uyarız. Şu ana kadar bize böyle bir istek gelmedi. Ama her türlü gelişmeye hazırız'' sözleriyle iddiaları dolaylı olarak doğruladığına dikkat çekildi. 
     Adı açıklanmayan bir İngiltere Dışişleri Bakanlığı yetkilisinin de Irak'tan çekilme planlarının varlığını doğruladığını yazan gazete, aynı yetkilinin, ''Ancak üzerinde 2005 veya daha sonrasına işaret eden bir tarih bulunan bir belgenin varlığı söz konusu değil. Tabii ki değişik senaryoların yer aldığı değişik yazışmalar var'' dediğini bildirdi. 
     Guardian, hükümetin yakın zamana kadar 2005 yılı haziranını çekilme tarihi olarak gösteren bir senaryo üzerinde durduğunu, ancak bu senaryonun ''aşırı iyimser'' bulunarak terk edildiğini de yazdı. 
     
</TEXT>
</DOC>
