<DOC>
<DOCNO> 322393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/spo15.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Denizli gülüyor 

İRAN'DA Mustafa Denizli'nin çalıştırdığı Pas takımı, Asya Kupası'ndaki 1. Grup maçında Katar'ın El Reyan takımını 2-1 yendi. Pas'tan Cevad Nekunam'ın 26'daki golüne 68'de serbest vuruştan Galatasaraylı eski oyuncu Frank De Boer cevap verdi. Nekunam son dakikadaki penaltı golüyle turu getirdi. 

Irkçılık suçlaması 

CHELSEA'NİN Barcelona'yı 4-2 yenerek, Şampiyonlar Ligi'nde çeyrek finale kaldığı maç sonrası Eto'o'nun açıklamaları gündeme oturdu. Kamerunlu golcü, Stamford Bridge'deki görevlilerin "Maymun" diyerek kendisiyle dalga geçtiklerini iddia etti. Eto'o ayrıca Chelsea'nin hocası Mourinho için "Utanmaz" terimini kullandı. 

Lucescu'nun UEFA sınavı 

UEFA Kupası'nda 4. tur ilk maçları bugün oynanacak. Beşiktaş'ın eski hocası Mircea Lucescu'nun çalıştırdığı Shakthar Donetsk sahasında 18.00'de Alkmaar'ı ağırlayacak. Fenerbahçe'yi eleyen Zaragoza da Avustria Wien'e konuk olacak. Diğer program şöyle Partizan-CSKA Moskova, Olympiakos-Newcastle, S.Bükreş-Villarreal, Lille-Auxerre, M.Brough-S.Lizbon, Sevilla-Parma. 

Muzzy müjdesi 

İNGİLTERE Premier Lig takımlarından Birmingham City'de forma giyen Mustafa İzzet sahalara geri dönüyor. Geçen kasımda geçirdiği sakatlık sonrası sezonu kapattığı bildirilen gurbetçi yıldızın birkaç hafta içinde takımla antrenmanlara başlayacağı ifade edildi. Teknik Direktör Steve Bruce, "Onu dört gözle bekliyorum" dedi. 

Uludağ'da kayak şöleni 

AUDİ Quattro Türkiye Kayak ve Snowboard Şampiyonası bugün Uludağ'da başlayacak. 10 kategoride toplam 160 sporcunun yarışacağı şampiyonadan 72 kanala da canlı yayın yapılacak. Çeşitli aktivite ve konserlerle renklenecek şampiyonanın finalleri ise hafta sonunda gerçekleşecek. 

Kartal'a son görev 

GÜREŞTE Dünya şampiyonluğu bulunan, eski milli sporcu Mehmet Kartal 69 tedavi gördüğü Mersin Tıp Fakültesi Hastanesi'nde vefat etti. 1957'de İstanbul'daki şampiyonada 52 kiloda zirveye çıkan Kartal, dün Güneykent Mezarlığı'nda toprağa verildi. 


</TEXT>
</DOC>
