<DOC>
<DOCNO> 300157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun14.html </URL>
<DATE> 2004/12/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Müslüman, Hırvat ve Sırp gaziler, birbirlerini 'sporla' anlıyor 
</HEADLINE>
<TEXT>

     Bosna'yı 1992 ile 1995 yılları arasında kan gölüne çeviren savaşta sakat kalan Müslüman, Hırvat ve Sırp askerleri, şimdi yepyeni bir mücadelenin içindeler ancak bu kez mücadeleleri, muharebe meydanında değil voleybol sahasında, ağın iki tarafında cereyan ediyor. Amaçları, etnik uzlaşmanın sağlanabileceğini dosta düşmana göstermek... 
     33 yaşındaki eski Sırp askeri Miodrag Bayiç, kuzeydeki Banya Luka'da düzenlenen voleybol maçına katıldığını belirterek, ''Muharebe meydanında birbirimize göz gez arpacıktan bakardık. Şimdiyse düşmanlarımız maç boyunca filenin karşı tarafındalar...'' dedi. 
     Yaklaşık 200 bin kişinin can verdiği savaşta bacaklarını kaybeden Bayiç, ''Bunca badireden sonra artık sorunlarımızı aşarken yardımlaşmak için bir araya geliyoruz'' diye konuştu. 
     Savaşta bir bacağını kaybeden 44 yaşındaki Hırvat askeri Mile Corluka da, eski düşmanlarının yardımıyla toplumla yeniden bütünleşmeye çalışan gazilerden. ''Bu amaçla sporu seçtim'' diyen Corluka, ''Aramızdan hiçbirinin savaş suçu işlediğini sanmıyorum'' dedi. 
     36 yaşındaki Boşnak Nasır Muhiç de, sporun düşmanlıkların ortadan kaldırılması ve dayanışmanın pekiştirilmesinde önemli işlev gördüğünü belirtti. Savaşta bacağını yitirmiş olan Muhiç, ''Savaşta karşı karşıyaydık, artık bunun hiçbir anlamı yok. Önemli olan, hepimizin el ele verebilmesi'' diye konuştu. 
     Maçlar yapılırken, her üç etnik grubun ulusal bayrakları spor salonunun duvarlarını süsledi. Seyirciler maçlarda gayet centilmen davrandı, en küçük bir olay çıkmadı. 
     Gazilerin toplumla yeniden kaynaşabilmesi amacıyla savaştan sonra oturarak oynanan voleybolün epey yaygınlaştığı Bosna'da bugün 30 kadar kulüp faaliyet gösteriyor. Bosna, Atina'da bu yıl yapılan özürlüler oyunlarında altın madalya kazanmıştı. 
     
</TEXT>
</DOC>
