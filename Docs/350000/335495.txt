<DOC>
<DOCNO> 335495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun46.html </URL>
<DATE> 2005/04/21/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Berlusconi "Yeni kabine listesini yarın sunabilirim" 
</HEADLINE>
<TEXT>

     İtalya'da dün başbakanlıktan istifa eden Silvio Berlusconi, yeni kabinesindeki isimleri belirlediğini belirterek, yarın listeyi sunabileceğini söyledi. 
     Gün boyunca koalisyon ortaklarından çeşitli yetkililerle görüşen Berlusconi, gazetecilere yaptığı açıklamada, ''Cumhurbaşkanı arzu ederse yeni kabine listesini yarın takdim edebilirim'' dedi. 
     Berlusconi, Kuzey Birliği Partisi'nin KBP yeni kabinede de Reform Bakanlığı'nı istemesiyle ilgili soruya ise ''Problemler çalışılarak çözülür. Bahsettiğiniz konu da çözmek üzere olduğumuz problemlerden biridir'' yanıtını verdi. 
     Hıristiyan Demokratlar ve Merkez Demokratlar Birliği'nin HDMDB Genel Başkanı Marco Follini'nin yeni kabinedeki isimler arasında bulunup bulunmadığı sorusunu ise Berlusconi, ''Eğer dahil olsaydı bundan memnuniyet duyardık. Ama bu onun kendisini ilgilendiren bir karardır. Dolayısıyla saygıyla karşılıyoruz'' diye yanıtladı. 
     İtalya'daki merkez-sağ koalisyonun ortaklarından HDMDB, geçen hafta kabinedeki bakanlarını çekerek Berlusconi'yi istifaya zorlamıştı. 
     İlk koalisyonda Başbakan Yardımcısı olan Follini, Berlusconi'nin kuracağı yeni hükümeti dışardan destekleme eğiliminde olduklarını söylemişti. 
     Koalisyon ortağı KBP ise Berlusconi'nin istifa etmesine çok sıcak bakmamıştı. KBP, kurulacak yeni kabinede Reform Bakanlığı'nın mutlaka yine kendilerine verilmesini talep ediyor. 
     Bu arada İtalya Cumhurbaşkanı Carlo Azeglio Ciampi, siyasi partilerle istişarelerini sürdürüyor. 
     KBP'nin Meclis Grup Başkan Vekili Alessandro Ce akşam saatlerinde Ciampi'yle görüşmesinin ardından yaptığı açıklamada, ''Biz parti olarak teknokratlar hükümeti ve benzeri türden seçeneklere karşıyız. Yeni hükümeti kurma görevi Berlusconi'ye verilmeyecek olursa, en iyi çare bir an önce sandığa gitmektir'' dedi. 
     Cumhurbaşkanının Forza İtalya Partisi'nin lideri Silvio Berlusconi'yi de yarın Quirinale Sarayı'nda kabul edeceği bildiriliyor. Ciampi'nin hükümeti kurma görevini Berlusconi'ye verip vermeyeceği yarın belli olacak. 
     
</TEXT>
</DOC>
