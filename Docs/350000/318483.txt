<DOC>
<DOCNO> 318483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun25.html </URL>
<DATE> 2005/02/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
'Evli çocuk...' 11 yaşındaki Nuray Almanya'daki eşinin yanına gidemiyor 
</HEADLINE>
<TEXT>

     Almanya'nın Düsseldorf kentinde 22 yaşındaki bir Türkle evlenerek Almanya'ya gelen ve henüz 11 yaşında olduğu için Gençlik Dairesi tarafından Yunanistan'a geri gönderilen Türk kızının 14 yaşına kadar Almanya'ya gelmesinin yasak olduğu bildirildi. 
     Alman Die Welt gazetesi, ''Evli çocuk'' başlığıyla verdiği haberde, adını Nuray olarak değiştirdiği 11 yaşındaki Türk kızının, 2004 yılında, adı yine gazete tarafından Levent olarak değiştirilen gençle birlikte Düsseldorf'a geldiğini, ancak resmi ikamet başvurusunda Nuray'ın yaşının ortaya çıkması nedeniyle Türk kızının Yunanistan'a geri gönderildiğini anlattı. 
     Gençlik Dairesi yetkilileri, Lozan Antlaşması gereği Yunanistan'daki Müslümanların 11 yaşında da evlenmeye hakları olduğu için Levent hakkında soruşturma açılmadığını, Almanya'daysa yurtdışında yapılan evliliklerin resmen kabul edilebilmesi için asgari yaş sınırının 14 olduğunu belirttiler. 
     Haberde ayrıca, Yunanistan'daki Alman Büyükelçiliği görevlilerinin, Nuray'ın yaşadığı köye giderek ailesiyle irtibata geçtikleri ve 14 yaşına kadar eşiyle cinsel ilişkide bulunmaması konusunda ailesinden garanti aldıkları bildirildi. 
     Levent'i severek evlendiğini söyleyen Nuray'ın 14 yaşına girdikten sonra yeniden Almanya'ya gelebileceği kaydedildi. 
     
</TEXT>
</DOC>
