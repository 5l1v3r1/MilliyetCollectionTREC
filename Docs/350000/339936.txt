<DOC>
<DOCNO> 339936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur02.html </URL>
<DATE> 2005/05/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Çek Cumhuriyeti Devlet Başkanı Klaus Türkiye'de... 
</HEADLINE>
<TEXT>

     Çek Cumhuriyeti Devlet Başkanı Vaclav Klaus, "Hiç kimse Avrupa sahipliğine oynamasın. Hiç kimse Bu ülke ya da şu ülke Avrupa’ya dahil değildir deme cüretini göstermesin" dedi. 
     "Forum İstanbul" toplantısına katılmak üzere Türkiye’ye gelen Klaus, Swissotel’de onuruna verilen akşam yemeğine katıldı. 
     Klaus, yemekte yaptığı konuşmada, aralarında birçok ortak nokta bulunan Türkiye ve Çek Cumhuriyeti’nde köklü değişiklikler yaşandığını, isimleri farklı olsa da pek çok açıdan benzer süreçlerden geçtiklerini söyledi. 
     Vaclav Klaus, "Bizim geçmişimizde komünizm vardı. Şimdi daha çok Avrupalı olmaya başladık" diye konuştu. 
     "Demokrasiye Doğru" adlı kitabını anlatan Klaus, şöyle devam etti 
     "15 yıl önce yola çıktığımda verdiğim mesajla bugün vermek istediğim mesaj aynı. Eğer ülke olarak bir hedefiniz varsa bunun birinci ön koşulu, vizyon sahibi olmaktır. İkinci ön koşul, iyi çizilen bir strateji ve üçüncü koşul, insanları bunların doğru vizyon ve strateji olduğuna inandırmaktır. Kitabımın birinci bölümü bunlarla ilgili. İkinci bölüm ekonomiyle ilgili." Kitabının üçüncü bölümünde AB deneyiminin anlatıldığını ifade eden Klaus, 40 yıl boyunca kapalı kalmak isteyen AB’nin çok açık bir kurum gibi çalışması gerektiğini söyledi. 
     
     "GÖNLÜM ÇOK DAHA DERİN SİYASİ BİRLİKTEN YANA" 

     Vaclav Klaus, AB’nin, üye olmak isteyen her ülkeye, sıcak bakması gerektiğini dile getirerek, "Hiç kimse Avrupa sahipliğine oynamasın. 
     Hiç kimse Bu ülke ya da şu ülke Avrupa’ya dahil değildir deme cüretini göstermesin. Benim gönlüm çok daha derin bir siyasi birlikten, Avrupa kıtasından yana" şeklinde konuştu. 
     Klaus, bugün CNN-Türk’te katıldığı bir programda, "Avrupa bize her zaman tek beden gömlek giydirmeye çalışıyor. Tek beden gömlek olmaz. Bu, hayati bir hata olur" dediğini anlatarak, "Türkiye AB’ye girerse, AB farklı gömlek bedenleri olduğunu kabul etmek zorunda" diye konuştu. 
     Devlet Bakanı Kürşad Tüzmen ise bugün ekonomik diplomasiye her şeyden daha fazla önem verdiğini ifade ederek, ticaretin sadece mal değil, bir kültür alışverişi olduğunu söyledi. 
     Tüzmen, "Türkiye Cumhuriyeti’ni 100. yılında refah ve barış içinde görmek istiyorsak, sadece Türkiye’nin değil, komşu ülkelerin de barış içinde olması gerekir" dedi. 
     Kürşad Tüzmen, son yıllarda Türkiye’nin bölgesel travmalar yaşasa da komşu ülkelerle dış ticaretini 3 katına çıkardığını vurguladı. 
     Çek Cumhuriyeti Devlet Başkanı Klaus onuruna verilen yemeğe, Dünya Bankası Türkiye Direktörü Andrew Vorkink, İMKB Başkanı Osman Birsen, Forum İstanbul Yürütme Kurulu Başkanı Yavuz Canevi, İHKİB Başkanı Süleyman Orakçıoğlu ve Denizbank Genel Müdürü Hakan Ateş’in de aralarında bulunduğu çok sayıda davetli katıldı. 
     Bu arada, Vaclav Klaus’a "Demokrasiye Doğru" adlı kitabının Türkçe çevirisi hediye edildi. 
     
</TEXT>
</DOC>
