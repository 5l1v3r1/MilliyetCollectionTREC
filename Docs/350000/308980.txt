<DOC>
<DOCNO> 308980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur47.html </URL>
<DATE> 2005/01/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hacılar, Türkiye'ye dönüyor... İlk gelenler Erdoğan'ın kızı ve damadı... 
</HEADLINE>
<TEXT>

     Hac görevini yerine getirmek üzere kutsal topraklara giden ilk kafile, yurda döndü. 
     Esenboğa Havaalanı Dış Hatlar Terminali'nden Türkiye'ye giriş yapan 193 hacıyı, aileleri ve yakınlarından oluşan kalabalık bir grup karşıladı. 
     Cidde'den hareket ederek TSİ ile 10.50'de yurda gelmesi öngörülen THY'ye ait 2101 sefer sayılı uçak, ''teknik arızadan dolayı'' geç kalktı ve 14.30'da Esenboğa Havalimanı'na indi. 
     Hacılar, önce havaalanında gümrük kontrolünden geçtiler. Bu sırada hacıları dışarıda bekleyen ailelerinin sevinç gösterisinde bulundukları görüldü. 
     AA muhabirinin sorularını yanıtlayan Diyanet İşleri Başkanlığı Teftiş Kurulu Üyesi ve 1. Kafile Başkanı Ahmet Onay, genel olarak sorunsuz bir hac ziyareti yaşadıklarını bildirdi. 
     Onay, 45 gün süren ziyaret sırasında 35 Türk hacının kalp ve böbrek yetmezliği gibi hastalıklardan dolayı hayatını kaybettiğini belirtti. 
     
     ERDOĞAN'IN KIZI VE DAMADI DA GELDİ 

     Suudi Arabistan Hava Yolları'nın tarifeli uçağıyla Cidde'den İstanbul'a gelen hacılar arasında, Başbakan Recep Tayyip Erdoğan'ın damadı Berat ve kızı Esra Albayrak da yer aldı. 
     Sadık Albayrak tarafından karşılanan genç çift ile birlikte Sadık Albayrak'ın eşi Kıymet, oğlu Serhat ve gelini Şule de yurda döndü. 
     İstanbul'a gelen hacılar, yakınları tarafından sevinç gözyaşları içinde karşılandı. 
     
</TEXT>
</DOC>
