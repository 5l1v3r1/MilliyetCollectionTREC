<DOC>
<DOCNO> 338175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo08.html </URL>
<DATE> 2005/04/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Chelsea ile Liverpool beraberlikten memnun... 
</HEADLINE>
<TEXT>

     Şampiyonlar Ligi yarı finalinde golsüz berabere kalan iki İngiliz ekibi de skordan memnun. Temposuz geçen maçın rövanşında, finalist 3 Mayıs akşamı belli olacak Devler Ligi'nde final oynayacak İngiliz takımını belirleyen yarı final maçında Chelsea ile Liverpool Londra'da 0-0 berabere kaldı. İşin ilginci, her iki teknik adam da skordan mutlu olduklarını açıkladı Mourinho ikinci maçtaki baskının artık Liverpool'u sıkıştıracağını iddia ederken, Benitez ise deplasmanda gol yemeden maçı bitirmiş olmalarının haklı gururunu dile getirdi. Bilindiği gibi bu sene iki ekip arasındaki üç maçı da Chelsea kazanmıştı ve yarı final öncesi de favori gösterilen taraftı. Ama Mourinho aksini söylese de evine daha mutlu dönen taraf Liverpool oldu. 
     Düşük tempoda geçen karşılaşmada Carragher'ın iyi oyunu etrafında örgütlenen Liverpool defansı, hem rakibin milyon dolarlık oyuncularını iyi kontrol etti, hem de atak anında seri çıkışlarla forvetlerinin pozisyona girmesini sağladı. Nitekim maçın en gollük pozisyonunu yakalayan da Milan Baros'la yine Liverpool oldu. 
     İngiliz basını ise bu 'beraberliğin galibinin' Liverpool olduğu konusunda hemfikir. Guardian gazetesi, tempoyu düşüren ve yetenekli Chelsea forvetlerinin hızlı oyununu durduran Liverpool defansını 'Kızıl Direniş' diye tanımlarken, BBC yorumcuları bu sezon ilk defa Chelsea karşısında gol yemeyen Liverpool'un teknik direktörü Benitez'in oyun kurgusunu övdü. 
     
     Mourinho mu, Benitez mi 

     Yine de futbol kamuoyu, Anfield Road'da takımlarını 'asla yalnız bırakmayacak' taraftarlarının desteği önünde bile olsa, Liverpool'un işinin zor olduğunu söylüyor. Zaten Rafael Benitez de bunu kabullenmiş gibi "Zor olacak ama avantaj bizde" diyen İspanyol teknik adam, Alonso'nun yokluğunda Hamann'ı 11'e hazırlıyor. Chelsea'de ise Duff'ın yokluğunda yaşanan tempo eksikliği tartışılıyor. Moruinho ikinci maçı psikolojik baskı sayesinde kazanacaklarını söylüyor. Ama asıl merak edilen şey muhtemel ilk 11 tercihi... Deplasmanda son üç Şampiyonlar Ligi maçını kaybeden Londra ekibi özellikle pahalı transferleri Drogba ve Robben'den çok şey bekliyor. 
     Öte yandan önceki gün Premiership'te bir de erteleme maçı oynandı. St. James Park'taki mücadelede Newcastle United ve Middlesborough 0-0 berabere kaldı. Bu maçta sakatlanan Newcastle'ın milli oyuncusu Dyer ise sezonu kapattı. 

     
</TEXT>
</DOC>
