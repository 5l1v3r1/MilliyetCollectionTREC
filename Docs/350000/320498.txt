<DOC>
<DOCNO> 320498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur71.html </URL>
<DATE> 2005/03/03/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Antalya'da sahte rakıyla yakalanan şoför tutuklandı 
</HEADLINE>
<TEXT>

     Kamyonuna gizlenmiş 4 bin 344 şişe rakıyı Antalya'ya getirirken jandarma ekiplerince yakalanan şoför Mehmet Duran Başaran, tutuklandı. 
     Jandarmada sorgusu tamamlanan Başaran, adliyeye sevk edildi. Cumhuriyet Savcılığı ifadesinin ardından Mehmet Duran Başaran'ı, rakıların sahte olduğuna ilişkin ön ekspertiz raporları ve Tarım İl Müdürlüğü Laboratuvarı'nın analizlerinin sonuçlarının beklenmesi kapsamında TCK'nın 394 ve 395. maddeleri gereği, ''Halkın sağlığını tehlikeye düşürecek şekilde, piyasaya içki sürmek suçuna iştirak'' suçlamasıyla tutuklanması talebiyle, mahkemeye sevk etti. 
     Mehmet Duran Başaran, çıkarıldığı nöbetçi mahkemece tutuklanarak, Antalya E Tipi Kapalı ve Yarıaçık Cezaevi'ne konuldu. 
     Başaran, dün sabaha karşı Isparta-Antalya Karayolu'nun Antalya girişindeki Yeşilkaraman bölgesinde, kamyonunda boş kasaların altında gizlenmiş 362 koli, toplam 4 bin 344 şişe sahte rakıyla yakalanmıştı. 
     
</TEXT>
</DOC>
