<DOC>
<DOCNO> 327333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko13.html </URL>
<DATE> 2005/03/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
"Doğrudan yabancı sermaye 2 milyar 568 milyon dolara ulaştı" 
</HEADLINE>
<TEXT>

     Türkiye'ye gelen doğrudan yabancı sermaye miktarı, 2004 yılında 1 milyar 343 milyon dolarlık gayrimenkul satışı ile birlikte 2 milyar 568 milyon dolara ulaştı. 
     Hazine Müsteşarlığı Yabancı Sermaye Genel Müdürlüğü tarafından hazırlanan ''Yabancı Sermaye Raporu''nda, Doğrudan Yabancı Yatırımlar Kanunu'nun yürürlüğe girmesinden 2004 yılı Aralık ayı sonuna kadar 2461 yabancı sermayeli şirket ve 634 adeti de yerli sermayeli yabancı sermaye iştiraki olmak üzere toplam 3095 şirket kuruldu. 
     Toplam 3095 şirketin, 2226'sı hizmetler, 591'i imalat sektöründe, 278'i de diğer sektörlerde faaliyet gösteriyor. 
     Bu dönemde kurulan yabancı sermayeli şirketlerin toplam kayıtlı sermayesi 1 milyar 380 milyon dolara ulaşırken, yabancı ortaklar tarafından taahhüt edilen miktar 732 milyon dolar oldu. AB ülkeleri 1416 şirket ve 542 milyon dolar ile ilk sırada yer alırken, Almanya 410 milyon dolar ile yabancı sermaye yatırımda birinciliği aldı. 
     
     SERMAYE BÜYÜKLÜKLERİNE GÖRE DAĞILIMI 
     Bu şirketlerin sermaye büyüklüklerine göre dağılımında ise 50 bin dolardan daha az sermayeli şirketlerin toplamı 2097. 50 bin-100 bin dolar arası 476, 100 bin-200 bin dolar arası 248, 200 bin-500 bin dolar arası 139, 500 bin dolardan daha büyük sermayeli şirket sayısı da 135 oldu. 
     Şirketlerin arasında 500 bin doların üzerinde sermayeye sahip olan 135 şirketin taahhüt edilen sermaye tutarı 638 milyon dolar olarak gerçekleşti. 
     Hazine, aynı dönemde 154 adet irtibat bürosu kurulmasına izin verdi. İrtibat bürosu izni verilen il bakımından İstanbul 120 ile ilk sırada, Ankara 20 ile ikinci sırada, İzmir de 5 büro ile üçüncü sırada yer aldı. 
     Rapora göre, 2004 yılında nakit sermaye girişinin yüzde 81.13'ü AB ülkeleri kaynaklı oldu. 
     Yabancı sermayeli şirketler tarafından gerçekleştirilecek yatırımlar için 2004 yılında 249 adet teşvik belgesi düzenlendi. Bu yatırımların toplam tutarı 3 milyar 883 milyon dolar olarak belirlendi. Bu tutarın yüzde 42.4'ü yabancı ortaklar tarafından karşılanacak. 
     Türkiye'deki ilk 500 şirketin sağladığı istihdamın yüzde 24.7'si yabancı sermayeli şirketler tarafından gerçekleştirildi. 
     Raporda, Yatırım Danışma Konseyi ve Yatırım Ortamının İyileştirilmesi Koordinasyon Kurulu'nun faaliyetlerine de yer verildi. 
     
</TEXT>
</DOC>
