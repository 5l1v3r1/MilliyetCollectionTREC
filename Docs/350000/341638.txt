<DOC>
<DOCNO> 341638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur30.html </URL>
<DATE> 2005/05/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bedensel engelli kişi, eşini hastanede vurarak öldürdü 
</HEADLINE>
<TEXT>

     Gaziantep’te bedensel engelli bir kişi, karısını hastanede tabancayla vurarak öldürdü. 
     Alınan bilgiye göre, bedensel engelli B.K. 32 , bir süredir ayrı yaşadığı bedensel engelli eşi Emine K. 33 ile konuşmak için eşinin sağlık memuru olarak çalıştığı Gaziantep Cengiz Gökçek Devlet Hastanesi’ne gitti. Eşiyle görüşmek istediğini belirten B.K’yi, hastane görevlileri ikinci kattaki Üroloji Servisi’ne götürdüler. 
     Burada eşiyle bir süre konuşan B.K, bir anda sinirlenip, üzerinde bulunan tabancayla Emine K’ya 4 el ateş etti. B.K, olaya müdahale etmek isteyen hastane personelini de tabancayla tehdit etti. 
     Emine K, olay yerinde hayatını kaybetti, B.K. ise hastane polisi tarafından gözaltına alındı. 
     B.K’nin, Emine K’nin kendisini 3 ay önce terk edip boşanma davası açtığı ve bir başka kişiyle yaşamak istediği için eşini öldürdüğünü söylediği öğrenildi. 
     Gaziantep Emniyet Müdürlüğü’nde ifadesi alınan B.K, sağlık raporu almak için getirildiği Adliye binasında, gazetecilerin görüntü almasını istemediği için polis aracından inmedi. 
     Yetkililer, olayla ilgili soruşturmanın sürdürüldüğünü bildirdiler. 
     
</TEXT>
</DOC>
