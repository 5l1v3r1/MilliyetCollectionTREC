<DOC>
<DOCNO> 303734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo11.html </URL>
<DATE> 2005/01/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Jermaine O'Neal 55 sayıyla sezonun en yüksek rakamına ulaştı 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 5 maçla devam edildi. 
     Doğu Konferansı Merkez Grubu'nun iddialı takımlarından Indiana Pacers, sahasında Milwaukee Bucks'ı 116-99 yenerek, ligdeki 16. galibiyetini aldı. 
     Pacers'ta Jermaine O'Neal, attığı 55 sayıyla sezonun en yüksek rakamına ulaşırken, ligde bu sezon 50 sayıyı geçen 4. oyuncu oldu. 
     Karşılaşma başlamadan önce, yarın San Antonio Spurs'a attığı her sayı için Güney Asya'daki felaket bölgesine 1000 dolar yardım edeceği sözü veren O'Neal, Bucks karşısında 55 sayı, 11 ribaunt ve 3 asistlik performansıyla gecenin yıldızı olmayı başardı. Jamaal Tinsley 14 sayı, Jeff Foster ise 10 sayı ve 10 ribauntla double-double yaparak takımlarını galibiyete taşıdılar. 
     Milwakee Bucks'ta Desmond Mason 21 sayı, 5 ribaunt ve 3 asistle takımının en skorer oyuncusu olmasına rağmen yenilgiyi engelleyemezken, Gürcü asıllı Türk vatandaşı Zaza Pachulia, 10 sayı ve 4 ribauntluk performans sergiledi. 
     
     SPURS, LAKERS'I 100-83 YENDİ 

     NBA Ligi'nin güçlü takımlarından San Antonio Spurs ile Los Angeles Lakers karşılaşmasından Spurs, 100-83 galibiyetle ayrılmayı başardı. 
     Batı Konferansı Güneybatı Grubu'nda liderliğini sürdüren San Antonio Spurs, son 7 maçından 6'sını kazanırken, ligde çıktığı 33 maçta 26 galibiyet aldı. 
     Spurs'ta Bruce Bowen, 24 sayı, 4 ribaunt ve 2 asistle takımının en skorer oyuncusu olurken, NBA'de 2 sezon en değerli oyuncu seçilen Tim Duncan 12 sayı ve 15 ribauntla double-double yaptı. 
     Los Angeles Lakers'ta ise 17 sayı, 5 ribaunt ve 2 asistle oynayan Kobe Bryant'ın yanı sıra Ukraynalı Stanislav Medvedenko, rakip potaya 16 sayı göndermesine rağmen yenilgiyi engelleyemedi. 
     
     SUNS, 27. GALİBİYETİNİ TIMBERWOLVES'A KARŞI ALDI 

     Sezona çok güçlü bir kadroyla giren ve lig tarihinin en iyi başlangıç yapan 2. takımı unvanını elde eden Phoenix Suns, 27. galibiyetini Minnesota Timberwolves karşısında aldı. 
     Timberwolves'i deplasmanda 122-115 yenmeyi başaran Suns'ta Amare Stoudemire 34 sayı, 8 ribaunt ve 2 asistle takımının en skorer oyuncusu olurken, 28 sayı ve 8 ribauntla maçı tamamlayan Shawn Marion ve 20 sayı, 16 asistle double-double yapan Steve Nash, galibiyeti getiren oyuncular oldular. 
     Minnesota Timberwolve'ta geçen yılın en değerli oyuncusu MVP Kevin Garnett, 47 sayı ve 17 ribauntla maçın en skorer oyuncusu olmasına rağmen takımına galibiyeti getiremedi. Ligde diğer maçlarda Washington Wizards, New Jersey Nets'i 112-88 yenerken, Sacramento Kings de New York Knicks maçından 105-98 galibiyetle ayrıldı. 
     
</TEXT>
</DOC>
