<DOC>
<DOCNO> 344367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur23.html </URL>
<DATE> 2005/05/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kadıköy'de tartıştığı minibüs şoförünü bacağından vurdu 
</HEADLINE>
<TEXT>

     Kadıköy’de, tartıştığı minibüsün şoförünü silahla bacağından yaralayan saldırgan, daha sonra kaçtı. 
     Alınan bilgiye göre, Kadıköy-Küçükbakkalköy hattında çalışan 34 M 2862 plakalı yolcu minibüsünü İçerenköy Mezarlığı önünde durduran bir 
     kişi, araca bindi. Yolcuların şaşkın bakışları altında şoför Mustafa Çelik’i 43 tabancayla bacağından yaralayan saldırgan, daha sonra olay yerinden uzaklaştı. Sağ bacağından giren mermi sol bacağından çıkan Çelik, kaldırıldığı İsviçre Hastanesi’nde tedavi altına alındı. Hastanede AA muhabirine olayı anlatan Mustafa Çelik, şöyle konuştu "Duraktan aldığım yolcularla birlikte Kozyatağı yanyolda bir yolcu almak için durmuştum. Açık renkli bir araç arkadan korna çaldı ve içindeki kişi el kol hareketleri ile küfür savurdu. Aldırmadım devam ettim. İçerenköy Mezarlığı önüne gelince daha önce korna çalan vatandaşın aracından inmiş vaziyette beklediğini gördüm. Arabamı durdurdu ve içeri girerek belinden çıkardığı tabancasını başıma dayayıp tetiği çekti. Ateş almayınca da mekanizmasını çalıştırarak bu kez bacaklarıma ateş etti. Neye uğradığımı şaşırmıştım. Koltuğa yığıldım kaldım." Çelik, olay sırasında minibüste bulunan ve daha sonra buradan ayrılan yolculardan saldırgan hakkında polise bilgi vermesini istedi. Polisin olayla ilgili başlattığı çalışmalar sürüyor. 
     
</TEXT>
</DOC>
