<DOC>
<DOCNO> 335013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/axspo01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadere bak 
</HEADLINE>
<TEXT>


Fenerbahçe, Türkiye Kupası'nda Denizlispor'u elerse, Beşiktaş, UEFA Kupası'na gitmeyi garantileyecek. Aksi taktirde Kartal'ın ihtimali iyice zayıflayacak 

ORHAN YILDIRIM 


Beşiktaş, Avrupa'ya gidebilmek için üç gün önce yendiği Fenerbahçe'den medet umacak. Bu sezon Konyaspor yenilgisiyle Türkiye Kupası'na veda eden Siyah - Beyazlılar, en kötü dördüncü sırada kalacaklarını düşünerek, lig bitmeden UEFA Kupası'na gidebilmeyi garantilemek istiyor. 
Sarı - Lacivertliler, yarın Denizlispor'u yenip, Türkiye Kupası'nda finale uzanırsa, diğer takımlardan hangisi finalist olursa olsun, Beşiktaş Avrupa vizesini almış olacak. Ancak bunun tersi, Beşiktaş'ı büyük sıkıntıya sokacak, kupa ve lig sıralamasını beklemek zorunda kalacak. 

Şansı sürecek ama... 
Denizlispor'un kupayı alması halinde Beşiktaş'ın hiç şansı kalmayacak. Kartal ancak Trabzonspor ile aradaki 7 puanlık farkı kapatıp üçüncü sıraya yükselerek Avrupa'ya gidebilme şansı bulabilecek. Bunun da kolay olmayacağını bilen Siyah - Beyazlılar, yarın Sarı - Lacivertli renklerin başarısı için dua edecek. 

Beşiktaş'ın hesabı var 

Türkiye Kupası'nda Konyaspor'a elenen Kartal rövanşı ligde almak istiyor 

RAHMAN SAĞIROĞLU 

Türkiye Kupası'nda Konyaspor'a elenen Beşiktaşlı futbolcular, Yeşil - Beyazlılar'dan bunun rövanşını ligde almak istiyor. Del Bosque'nin gönderildiği maç olarak sezona damgasını vuran karşılaşmayı unutmayan Siyah - Beyazlılar, galibiyet serisini sürdürebilmek için de bu maçtan üç puan beklediklerini ifade ettiler. Az da olsa Şampiyonlar Ligi şanslarının bulunduğunu söyleyen Ahmet Dursun, "Konyaspor ile yapacağımız karşılaşmanın en ilginç yanı, kupanın rövanşı olması. Artık kalan tüm maçlarımızı kazanıp, rakiplerimizin kaybetmesini bekleyeceğiz" diye konuştu. 

Formanın hikmeti 

Ahmed Hassan, giydikleri nostaljik formanın adeta kendilerini Fenerbahçe kalesine doğru ittiğini söyledi, "İkinci yarıda Beşiktaş ruhu hepimizin bedenini sardı" dedi 

SÜLEYMAN HATISARU 

Fenerbahçe karşısında sağ kanatta görev yapan ve çok iyi bir futbol sergileyen Ahmed Hassan, "Alnımızın akıyla maçı bitirdiğimiz için çok mutluyuz" dedi. Sarı - Lacivertliler karşısında özellikle ikinci yarıda Beşiktaş ruhunun tüm futbolcuların bedenini sardığını vurgulayan Mısırlı futbolcu, "Giydiğimiz nostalji forması bizi devamlı rakip kaleye doğru itti. Yüzüncü yılda kazandığımız başarıyı hatırlattı" ifadesini kullandı. 

'Rıza hoca geç kaldı' 
Bu sezon kaybedilen puanlara hayıflanan Siyah - Beyazlı futbolcu, konuşmasını şöyle sürdürdü "Sezon başında Rıza hoca olsaydı her şey daha farklı olurdu. Şu anda Fenerbahçe, Trabzonspor ve Galatasaray ile şampiyonluğu kovalıyor olacaktık. Del Bosque çok iyi bir hoca ve insan ama takıma alışması zor oldu. Rıza hoca ise Türk futbolunun sistemi içerisinde yoğrulmuş bir isim. Ligi çok iyi biliyor ve çok iyi tanıyor." 
Ahmed Hassan, kaleciliği sevdiğini, bu nedenle Fenerbahçe maçında kaleye geçmek istediğini de sözlerine ekledi. 

Sergen sahada 

Sakatlıktan yeni kurtulması nedeniyle Fenerbahçe derbisinde şans bulamayan ve kulübede oturan Sergen Yalçın'ın, Konyaspor karşılaşmasında forma giyeceği öğrenildi. Kariyerinde 99 golü bulunan ancak bir türlü dalya yapamayan Siyah - Beyazlı futbolcunun performansı ve idmanlardaki gayreti de Teknik Direktör Rıza Çalımbay'ı sevindirdi. 

Ali çok zor 

Konyaspor maçının hazırlıklarına dün yaptığı tek idmanla başlayan Beşiktaş'ta Ali Güneş'in hafta sonuna yetişmesinin zor olduğu belirtildi. Kulüp doktoru Yalçın Yavuzer, dünü düz koşuyla geçiren Çağdaş, Mustafa, Ahmed Hassan ve İbrahim Toraman'ın maçta oynayabileceklerini açıkladı. 

'Belki kalede başlarım ' 

Pancu, antrenmandan sonra kendisi için yapılan formayla poz verirken, eldiven giyme önerisine ise olumsuz karşılık verip, "Ben orta saha oyuncusuyum" yanıtını verdi. Ancak Konyaspor maçı için verdiği demeçte espri yaparak, "İlk on bir için hazırım. Cordoba cezalı, belki hoca kalede başlatır bilemem " sözleriyle basın mensuplarıyla şakalaştı. 

Kadıköy Hatırası 

Fenerbahçe zaferi sonrası, Rıza Çalımbay ve futbolcularının imzası bulunan nostaji formasının yeni modeli bugün tüm BJK Store'lerde satışa çıkıyor. Yeni formanın arkasında Kadıköy Hatırası ve maçın skoru yer alıyor. 

Cengiz ile yemek 

Beşiktaş Teknik Direktörü Rıza Çalımbay, yardımcıları Zeki Önatlı, Gökhan Keskin ve Bülent Albayrak, dün Rizespor Başkanı Ekrem Cengiz ile öğle yemeğinde bir araya geldi. Boğaz'daki yemekte Cengiz, Çalımbay ve arkadaşlarını Fenerbahçe galibiyeti nedeniyle kutladı. 

Okan'a teselli 

Teknik Direktör Rıza Çalımbay, forma şansı bulamayan oyuncularının gönüllerini almayı da ihmal etmiyor. Okan Buruk ile de konuşan başarılı çalıştırıcının, "Rakipler bize karşı çok sert oynuyor. Senin sakatlanmandan endişe ediyorum. Yoksa performansından çok memnunum" dediği öğrenildi. 

Nasır'dan teşhis 

Türk Kalp Vakfı'nın düzenlediği BP Ayın ve Yılın Futbol Hakemi Yarışması'nın toplantısına katılan Beşiktaş Divan Kurulu Başkanı Şeref Nasır olayları analiz etti. Nasır, "Bedava bilet bir rant yarattı ve bu insanlar artık o rantı bırakmak istemiyor. Dirayetli olmalıyız. Hapı çekip ellerinde biralarla maça geliyorlar. Ben onları Beşiktaşlı olarak görmüyorum" dedi. 


</TEXT>
</DOC>
