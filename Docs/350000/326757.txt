<DOC>
<DOCNO> 326757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur22.html </URL>
<DATE> 2005/03/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Koyulhisar'daki heyelanda, toprak altında kalan 15 kişiye ulaşılamıyor 
</HEADLINE>
<TEXT>

     Sivas Vali Yardımcısı Ali Mantı, Koyulhisar İlçesi Sugözü Köyü Kuzulu Mezrası'nda bugüne kadar aralıklarla devam eden heyelanlarda toplam 48 evin toprak altında kaldığını ve 15 kişiye ulaşılamadığını bildirdi. 
     Belirli aralıklarla tekrarlayan toprak kayması hakkında bilgi veren Mantı, 17 Mart'ta Koyulhisar İlçesi Sugözü Köyü Kuzulu Mezrası'nda meydana gelen heyelanla ilgili çalışmaların sürdüğünü söyledi. 
     Heyelanda 15 kişinin toprak altında kaldığını kaydeden Mantı, bugüne kadar süregelen heyelanlarla mezradaki 58 evin 48'inin tamamen toprak altında olduğunu, sadece 10 evin ayakta kaldığını ifade etti. 
     Ayakta kalan bu 10 evin de her an toprak altında kalma tehlikesinin bulunduğunu belirten Mantı, şunları söyledi 
     ''Heyelan belirli aralıklarla devam ediyor. Şimdi burada ilk anda 31, devamında meydana gelen heyelanlarda ise 17 olmak üzere 48 ev toprak altında kaldı. Ayrıca zarar tespit çalışmalarımıza göre 24 ahırdan 21 tanesi, 26 samanlıktan 22 tanesi, 27 büyükbaş, 155 küçükbaş, 5 merkep ve 55 arı kovanı kayıp durumda.'' Toprak kaymasının yaşandığı ilk gün yaklaşık 10 milyon metreküp toprağın kaydığını, o günden bu yana yaklaşık 10-12 milyon metreküp toprağın daha heyelan bölgesinin yatağından aşağıya aktığını açıklayan Mantı, şöyle dedi 
     ''Uzmanların ifadelerine göre, bu kadar bir toprak daha hala ana kaynağından oynamış, akmak üzere ve mevcut haliyle beklemekte. Ne zaman nasıl geleceğini biz bile kestiremiyoruz. Her an orada tehlike mevcut. 17-23 Mart tarihleri arasında, toprak ilk durumundan bugüne kadar ana kaynağından bu tarafa 150 metre hareket etmiştir.'' Toprak kaymasından 21 ailenin mağdur durumda olduğunu ve bunların acil ev ihtiyaçları bulunduğunu ifade eden Vali Yardımcısı Mantı, bu kişilerin ihtiyaçlarının Deniz Feneri Derneği'nden gönderilen geçici prefabrik evlerle giderilmek üzere olduğunu, montaj çalışmalarının sürdüğünü bildirdi. 
     Kalıcı konutlarla ilgili Sugözü Ağyazı mevkiinde zemin etüt çalışmalarının bitirildiğini ve buranın uygun görüldüğünü anlatan Mantı, ''Onlarla ilgili yasal prosedür başlatıldı. Koyulhisar'ın birçok bölgesi heyelan mevkii olduğu için bu mevkii uygun bulundu. Yasal prosedür tamamlanınca, en kısa zamanda çalışmalara başlayacağız'' dedi. 
     
     SİVİL SAVUNMA EKİPLERİ GÖNDERİLDİ 
     Sivas Vali Yardımcısı Ali Mantı, arama kurtarma çalışmaları tamamen durdurulduğu için, Erzurum, Amasya, Erzincan, Tokat ve Gümüşhane sivil savunma ekiplerinin dünden itibaren gönderildiğini de söyledi. 
     Bu arada, Sivas Sivil Savunma Müdürlüğü ekiplerinin bölgede kalarak her gün aralıklarla kontrol yapacağı bildiriydi. 
     Vali Yardımcısı Ali Mantı, çalışmaların yeniden ne zaman başlayacağının net olarak bilinmediğini belirterek, sözlerini şöyle sürdürdü 
     ''Biz uzmanlarımızdan alacağımız rapora göre ileride bu toprak oturmuş hale geldiği zaman ne çalışma yapılabilirse ona göre bir yol izleyeceğiz. Bizim devlet olarak, valilik olarak buradan tamamen ümit kesildi diye birşey söylememiz mümkün gözükmüyor.'' 
     
     GÖREV, İLÇE KRİZ MERKEZİNDE 
     Bu arada, Sivas Kriz Merkezi'nden yapılan yazılı açıklamada, İl Kriz Merkezi'nin görevini İlçe Kriz Merkezi'ne devrettiği bildirildi. 
     Yapılan yazılı açıklamada, şu ifadelere yer verildi 
     ''İl Kriz Merkezi'nin görevlerinin teşkil edilmiş olan İlçe Kriz Merkezi'ne devrine ve bundan sonraki çalışmaların İlçe Kriz Merkezi'nce yürütülmesine, bölgenin giriş ve çıkışlarının tamamen Jandarma güvenlik ekiplerince kontrol altında tutulmasının devamına, güvenlik ve kontrol bölgelerinden İlçe Kriz Merkezi'nce izin verilmedikçe teknik uzmanlar hariç bölgeye hiç kimsenin girişine izin verilmemesine, bölgedeki herhangi bir acil durum için Ağayazı mevkiinde bir ekskavatörün hazır bekletilmesine, Deniz Feneri Derneği tarafından bugün itibari ile gelen 15 adet geçici iskan için kullanılacak olan konteynerin kurularak iskana hazır hale getirilmesine kriz merkezimizce karar verilmiştir.'' 
     
     TOPRAK ALTINDA KALANLARIN İSİMLERİ 
     Kuzulu Mezrası'nda meydana gelen toprak kaymasında toprak altında kalan 15 kişinin, Hüsnü Demir 80 , Abdullah Demirci 62 , Meliha Demirci 51 , Ekrem Demirci 62 , Recep Demirci 57 , Hülya Demirci 23 , Hasan Demirci 70 , Şaziye Demirci 60 , Ziya Demirci 75 , Selahattin Demirci 43 , Arife Karaduman 75 , Arife Gülfidan Karaduman 6 , Aliye Özdemir 78 , Samiye Özdemir 17 , Hanım Çiçek Misafir 79 olduğu belirlendi. 
     
</TEXT>
</DOC>
