<DOC>
<DOCNO> 342336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur38.html </URL>
<DATE> 2005/05/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Belediyelere, hak ettiği ödenek payları gönderilecek... 
</HEADLINE>
<TEXT>

     AK Parti Genel Başkan Yardımcısı Nihat Ergün, bu yaz döneminde belediyelere, hak ettikleri ödenek paylarının gönderileceğini söyledi. 
     Ergün, partisinin Aksaray İl Örgütü’nde il başkanlığı yöneticileri ve belediye başkanları ile düzenlenen İstişare ve Tanışma toplantısında, belediye başkanlarından, milletin AK Parti’ye olan güvenini sarsacak tavır ve davranışlardan uzak durmalarını istedi. 
     Partilerinin amaç ve eylemleri doğrultusunda hareket etmek zorunda olduklarını ifade eden Ergün, "Hırsızlığa, yolsuzluğa, adaletsizliğe ismimiz karışmayacak" dedi. 
     Bu yaz döneminde belediyelere, hak ettikleri ödenek paylarının gönderileceğini belirten Ergün, şunları kaydetti 
     "AK Parti, diğer partilerin uyguladığı gibi kendi partisine mensup olan belediyelere fazla, diğer partilere mensup belediyelere de az ödenek göndermiyor. Her belediyeye hak ettiği şekilde eşit pay dağıtılacak. En az para ile en kısa zamanda, çok kişiye hizmet vermeliyiz. Bu yaz vatandaşların sizlerin hakkında kanaati oluşacaktır. Önümüzdeki 4 yılı rahat geçirmek ve verimli çalışmak için bu yaz önemli bir fırsattır." Toplantı daha sonra, basına kapalı olarak devam etti. 
     
</TEXT>
</DOC>
