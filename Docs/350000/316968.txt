<DOC>
<DOCNO> 316968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy13.html </URL>
<DATE> 2005/02/20/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Başbakan yardımcısı Şahin, Yunanistan'a gitti. 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Hükümet'te revizyon yapılacağı'' iddialarına ilişkin, ''Sayın Başbakan, Hükümet'in teknik direktörüdür. Sahaya sürdüğü 11'de gerekli görürse değişiklik yapabilir'' dedi. 
     Mehmet Ali Şahin, Atina'da yarın başlayacak ''Karadeniz Ekonomik İşbirliği KEİ örgütü üyesi ülkelerin kamu yönetimi ve adalet bakanları toplantısı''na katılmak üzere Yunanistan'a gitti. 
     Atatürk Havalimanı'nda temaslarına ilişkin açıklama yapan Şahin, KEİ üyesi ülkelerin, kendi aralarındaki kamu yönetimi bağlamında iyi örnekleri yaygınlaştırmak ve iyi yönetişimi geliştirmek için teknik düzeyde 4 toplantı yaptıklarını belirtti. 
     Şahin, yarın yapılacak toplantıda, kamu yönetimi ve adalet bakanlarının, bu 4 toplantı sonucunda ortaya çıkan taslak bildiriyi tartışacaklarını ifade ederek, şöyle konuştu 
     ''Bu bildiri sonucunda daimi bir komitenin kurulması tavsiye ediliyor. Bu, üye ülkelerin dışişleri bakanlarına önerilecek. Böylece KEİ üyesi ülkeler arasında kamu alanında yeniden yapılanma ve iyi yönetişimi geliştirme bakımından daimi bir komitenin kurulması kararı verilecek. Bu, aynı zamanda KEİ üyesi ülkelerin AB müktesebatını da dolaylı olarak bu ülkelere taşıma amacını taşımaktadır. Biz de kamu yönetiminde yeniden yapılanma çalışmaları içerisindeyiz. Özellikle Hükümet olarak bu konuya önem veriyoruz.'' Bakan Şahin, ''başkanlık sistemi tartışmalarına'' ilişkin bir soruya karşılık, ''Biz Hükümet olarak başkanlık sistemi konusunun tartışılmasında yarar gördüğümüzü söyledik. Çünkü olumlu sonuçlara tartışarak varabiliriz. Hükümet olarak, bir anayasa değişikliği yapalım ve Türkiye'yi başkanlık sistemine bir an önce geçirelim gibi bir düşünceyi şu aşamada taşımıyoruz. Ama bu konunun tartışılmasında yarar görüyoruz'' diye konuştu. 
     
     ''HÜKÜMET'TE DEĞİŞİKLİK'' İDDİALARI 

     ''Hükümet'te değişiklik'' iddialarına ilişkin bir soru üzerine de Şahin, şunları kaydetti 
     ''Hükümet'te revizyon tartışmaları Bakanlar Kurulu gündemine hiç alınmadı, bu konu konuşulmadı. Bizim dışımızda her yerde konuşuluyor. Bunu Sayın Başbakan bilir. Sayın Başbakan, Hükümet'in teknik direktörüdür. Sahaya sürdüğü 11'de gerekli görürse değişiklik yapabilir. Yedek kulübesinde bir o kadar başarılı olacak arkadaşlarımız var. Bunda şaşılacak bir şey yok.'' Bakan Şahin, KKTC'deki seçimlere ilişkin de, ''Seçimin KKTC için hayırlı olmasını ve Kıbrıs'ta hakkaniyete uygun, adil bir çözüme katkıda bulunacak bir sonuç çıkmasını diliyorum'' dedi. 
     Devlet Bakanı ve Başbakan Yardımcısı Mehmet Ali Şahin, daha sonra THY'nin tarifeli uçağıyla Atina'ya gitti. 
     
</TEXT>
</DOC>
