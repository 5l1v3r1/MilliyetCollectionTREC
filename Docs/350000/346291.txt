<DOC>
<DOCNO> 346291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun09.html </URL>
<DATE> 2005/05/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Pakistan'da türbede bomba patladı 18 ölü 
</HEADLINE>
<TEXT>

     Pakistan’da bugün İmam Bari türbesinde meydana gelen patlamada ölenlerin sayısı 18’e yükseldi. 
     İçişleri Bakanlığı’ndan bir yetkili, ölü sayısının artmasından korktuklarını, çünkü yaralı sayısının "çok fazla" olduğunu belirtti. 
     Bir tanık, AFP muhabirine, "Bir adamın geldiğini ve üzerindeki bombayı patlattığını gördüm" dedi. 
     Resmi yetkililer ise, patlamanın intihar saldrısı olduğunun henüz kesinlik kazanmadığını söylediler. 
     İslamabad’ın kuzeyindeki Nurpur banliyösünde bulunan İmam Bari türbesi, gerek Sünniler, gerekse Şiiler tarafından kutsal mekan olarak görülüyor. 17. yüzyılda bölgenin İslamlaşmasında pay sahibi olan İmam Bari, asıl adıyla Şah Abdüllatif Kazımi’nin mayıs ayındaki ölüm yıldönümünde anma törenleri yapılıyor. Törenler bugün sona eriyordu ve türbe önünde Şiiler çoğunluktaydı. 
     Pakistan’da Şiilerle Sünniler arasındaki şiddet olaylarında da, 90’ların başından bu yana 4 binden fazla insan hayatını kaybetti. 
     
</TEXT>
</DOC>
