<DOC>
<DOCNO> 338048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun15.html </URL>
<DATE> 2005/04/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Belçika, İran'a nükleer malzeme sattı .. 
</HEADLINE>
<TEXT>

     ''Le Soir'' gazetesi, bugünkü baskılarında manşetten verdiği haberinde, Belçika'nın İran'a nükleer silah üretiminde kullanılacak cihaz ve malzeme sattığını, bu ülkeye yönelik uluslararası ambargoyu deldiğini yazdı. 
     Ülkenin Flaman kesimindeki bir firmanın 2004 yılında İran'a satmak istediği yüksek teknoloji ürünü ''nükleer izostatik baskı cihazı''nın bu ülkeye gönderilmesinin engellendiğini, Amerikan Merkezi Haberalma Teşkilatı'nın CIA o dönemde devreye girdiğini ve uyardığını yazan gazete, Ocak 2005'te aynı tür malzemenin İran'a satıldığını bildirdi. 
     ''Le Soir'', Maliye Bakanlığı'nın bu ihracat hakkında soruşturma açtığını da duyurdu. 
     İran'a nükleer laboratuvar malzemesi satmakla itham edilen ''Tamise'' firması yetkilileri, söz konusu malzemenin kamyonla ihraç edildiğini doğruladı ve bu malzemenin ''havacılık endüstrisine'' yönelik olduğunu savundu. 
     Firma, İran'ın, satın aldığı malzemeyi nükleer ve askeri alanlarda kullanmayacağına dair yazılı güvence verdiğini belirtirken, gazete, bu açıklamayı ''saflık'' olarak nitelendirdi ve ABD, Rusya, Fransa gibi ülkelerin İran'a havacılık sektörü ambargosunu da sürdürdüklerini hatırlattı. 
     Belçika'dan İran'a yapılan söz konusu ihracatın Washington ile Brüksel arasında yeni bir gerginlik kaynağı olduğu belirtiliyor. 
     
</TEXT>
</DOC>
