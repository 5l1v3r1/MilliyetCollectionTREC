<DOC>
<DOCNO> 331278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/guncel/axgun02.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif Hikmet Dino'nun 'miras'ı sergileniyor 
</HEADLINE>
<TEXT>


Yapı Kredi Kültür Merkezi, pek çok yazar ve sanatçıyı eserleriyle etkileyen Arif Hikmet Dino'yu ağırlıyor 

ASLI ONAT 

Yazdığı kısa şiirleri, resimleri, minik heykel çizimleri ile pek çok yazarı ve sanatçıyı etkiliyen Arif Hikmet Dino'nun, eserlerinden ve kişisel eşyalarından oluşan "İmbikten Çekilmiş Adam Arif Dino" adlı sergi dün, Yapı Kredi Kültür Merkezi'nde açıldı. Sergide, Dino'nun yeğeni Rasih Nuri İleri'ye miras bıraktığı resimleri, çizimleri, heykelleri ve fotoğrafları, yontu aletleri, pipoları gibi özel eşyaları gösterime sunuldu. Dino için "İmbikten çekilmiş adam" tabirini kullanan ünlü yazar Yaşar Kemal de, eşi Ayşe Baban'la birlikte açılışa katıldı. Dino'nun hayatını en çok etkileyen sanatçılardan biri olduğunu söyleyen Yaşar Kemal, "Kahve telvesiyle bile resim yapardı. Müthiş bir edebiyat bilgisi vardı. Benim portremi de yapmıştı. 'Çok Yaşasın Ölüm' kitabının adını da ben koymuştum" dedi. Sergi 27 Nisan'a kadar Yapı Kredi Kültür Merkezi Sermet Çifter Salonu'nda gezilebilecek. 

1942'de sürgün edilmişlerdi 

1893'te İstanbul'da doğan Arif Hikmet Dino, yurtdışındaki eğitiminin ardından Türkiye'ye dönerek Yeni Adam Dergisi'nde sanat eleştirileri yazmaya başladı. 1939 - 1942 yıllarında ise ilerici dergilerde vurucu şiirler yayımlayarak Yeniler hareketine katıldı. 1942'de Alman faşizmine karşı çıktıkları için küçük kardeşi Abidin Dino ile birlikte Adana'ya sürgün edildi. İstanbul'a ancak 1951'de dönebilen Dino'nun tüm şiirleri, desenleri ve ardından yazılanlar, Adam Yayınları tarafından bir kitapta toplandı. Fransızca ile Yunanca'yı ana dili gibi konuşabilen Dino, 1957'de hayatını kaybetti. 


</TEXT>
</DOC>
