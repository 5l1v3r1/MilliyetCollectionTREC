<DOC>
<DOCNO> 329157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo06.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hocanın haykırışı 
</HEADLINE>
<TEXT>


Azerbaycan Teknik Direktörü Carlos Alberto, 5 gol atacağını iddia eden Owen'a İngiltere maçı sonrası ateş püskürdü, ünlü yıldızı "Cüce" diye niteledi 


İngiltere - Azerbaycan maçı 2-0 ev sahibinin üstünlüğüyle bitti. Karşılaşmada herhangi bir gerginlik yoktu, anormal olan Ada ekibinin beklenen farkı bulamamasıydı. Ancak mücadele bitiminde maçı değerlendiren konuk ekibin hocası Carlos Alberto'nun sözleri olay yarattı. 1970 Dünya Kupası'nı kazanan Brezilya Milli Takımı'nın kaptanlığını yapan deneyimli teknik adam, maç öncesi Azeriler'e 5 gol atacağını iddia eden Owen'a kin kustu. Ama bu öyle bir öfkeydi ki, Carlos Alberto basın toplantısının 10 dakikasını ünlü yıldıza hakarete ayırdı. Brezilyalı çalıştırıcı, "Bu adam, neydi onun ismi Hani şu 10 numara, kısa olan, hani şu Real Madrid'de oynayamayan. Bu arada Michael Owen da kim Kariyeri boyunca ne kazandı bu cüce Ben futbol tarihine geçtim ama hiçbir zaman rakiplerimi küçümsemedim. Ne oldu onun 5 golüne, bir tane bile atamadı Herkese saygı göstermeyi öğrenmeli. Gitsin Beckham'ın ayakkabılarını silsin" diye konuştu. İngiliz basını bu sözleri manşete taşırken, Michael Owen maç öncesi böyle bir demeç vermediğini belirtip, "Ben bu kadar saygısız biri değilim" diyerek kendini savundu. 

Arjantin uçuyor 

Güney Amerika Elemeleri'nde Arjantin sahasında Kolombiya'yı 1-0 yenerek, üst üste 3. galibiyetini aldı ve 2006 Dünya Kupası yolunda büyük avantaj yakaladı. Tangocular'ın golünü Milan'lı yıldız Crespo attı. Vargas'ın atılmasıyla son 50 dakikayı 10 kişi oynayan Kolombiya'nın kalesini Calero korurken, Mondragon yedek oturdu. Grupta liderliğini devam ettiren Arjantin'in Almanya'ya gidememesi artık mucizelere bağlı. Brezilya ise Uruguay deplasmanında 1-1'lik skorla 1 puana razı oldu. Forlan'ın golüyle yenik duruma düşen sambacılara Emerson eşitliği getirdi. Teknik Direktör Parreira, Alex'e bu maçta da forma şansı vermedi. Brezilya böylece lider Arjantin'in 4 puan gerisine düştü. 

PUAN DURUMU Takımlar O G B M A Y P 1.Arjantin 13 8 4 1 24 12 28 2.Brezilya 13 6 6 1 21 12 24 3.Ekvador 13 6 2 5 19 15 20 4.Paraguay 13 5 4 4 16 17 19 5.Uruguay 13 4 4 5 18 25 16 6.Venezuela 13 4 2 7 14 20 14 7.Kolombiya 13 3 5 5 12 12 14 8.Peru 13 3 5 5 15 16 14 9.Şili 13 3 5 5 12 14 14 10.Bolivya 13 4 1 8 15 23 13 

Mourinho ucuz kurtuldu 

Chelsea Teknik Direktörü Mourinho'ya Barcelona karşılaşmasından sonra hakem Frisk hakkındaki açıklamaları nedeniyle 2 maç men cezası verildi. Portekizli çalıştırıcı, Bayern Münih ile oynanacak Şampiyonlar Ligi çeyrek final maçlarında tribünde oturacak. Ayrıca Chelsea 75 bin, Mourinho da 20 bin İsviçre frangı para cezasına çarptırıldı. 

Kuzey Kore'ye ceza geliyor 

Kuzey Kore'nin İran'a 2-0 yenildiği maç sonrası taraftarların çıkardığı olaylar nedeniyle ev sahibi ekibin başı dertte. Asya Futbol Konfedarasyonu AFC Başkanı Peter Valeppan, Pyongang'da yaşananlar için Kuzey Kore'nin FIFA Disiplin Kurulu'na sevkedildiğini açıkladı. Asya temsilcisinin sahasının kapatılacağı bildirildi. 


</TEXT>
</DOC>
