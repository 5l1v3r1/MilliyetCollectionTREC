<DOC>
<DOCNO> 343731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo24.html </URL>
<DATE> 2005/05/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Wederson Fenerbahçe'den teklif gelirse hayır demem... 
</HEADLINE>
<TEXT>

     Büyükşehir Belediyesi Ankaraspor takım kaptanı Şenol, "Bana göre bu sezonun en iyi yabancıları bizim takımda yer alıyor" dedi. 
     Dikmen Gençlik Merkezi’nin düzenlediği söyleşiye katılan Ankarasporlu futbolcular Jaba, Tita, Wederson ve Şenol gençlerin sorularını yanıtladı. 
     Takım kaptanı Şenol, Türkiye’deki en iyi yabancı oyuncunun kim olduğunun sorulması üzerine, "Ben en iyi oyuncuyu takıma olan katkısına göre değerlendiriyorum. Bu sezon takımına en fazla katkı yapanlar bizim yabancı oyuncularımız oldu. Bana göre bu sezonun en iyi yabancı oyuncuları bizim takımda yer alıyor" dedi. 
     Ankaraspor’un Birinci Süper Lig’de ilk sezonunu geçirmesine rağmen çok başarılı olduğunu ifade eden Şenol, şöyle konuştu 
     "Büyük bir hocayla çalışıyoruz. Bunun da yararını gördük. Takım içinde çok iyi arkadaşlık var. Hepsi iyi niyetli ve kaliteli oyuncular. Keyif veren bir futbol oynuyoruz. Ligin ikinci yarısında çok iyi bir çıkış yakaladık. Kalan 2 maçımızı da kazanarak 50 puanla ligi tamamlamak istiyoruz." 
     
     WEDERSON’NDAN TRANSFER DEĞERLENDİRMESİ 
     Ankaraspor’un başarılı oyuncusu Wederson, Fenerbahçe’den kendisine ulaşan herhangi bir transfer teklifi gelmediğini söyledi. 
     Brezilyalı oyuncu, transferinin kulüp başkanı ve yönetim kurulunun kararı olduğunu belirterek, "Fenerbahçe’den bana gelen bir teklif yok ama gelirse hayır demem" dedi. 
     
     JABA VE TITA 
     Jaba, kendisine yöneltilen, "İsminiz ne anlama geliyor" sorusuna, "Jaba, annemin yaptığı bir et yemeğinin adı. Ben bu yemeği çok sevdiğim için sürekli anneme yaptırıyordum. Arkadaşlarım da ne zaman bize gelse bu yemek oluyordu. Bu yemeği çok sevmem nedeniyle adım Jaba kaldı" şeklinde cevap verdi. 
     Tita ise aynı soruya, "Kız kardeşim adımı söylemekte zorlanıyordu. Bir türlü adımı kendisine söyletemedim. Tita kolay olduğu için bana hep böyle sesleniyordu ve adım Tita olarak kaldı" diye yanıtladı. 
     Türkiye’ye geldiği ilk günlerde uyum sorunu yaşadığını vurgulayan Jaba, "Türkiye’ye geldiğim zaman burayla ilgili hiçbir şey bilmiyordum. Ama Türk insanı çok sıcak, bana çok iyi davrandılar. Bu nedenle 1 ay içinde Türkiye’ye alıştım. Türk insanını çok seviyorum" diye konuştu. 
     Tita da her futbolcunun Avrupa’da bir takımda forma giymek isteyeceğini kaydederek, "Avrupa her zaman istenilen bir yer. Ama ben Türkiye’de çok mutluyum. Çünkü burada da çok kaliteli bir lig oynanıyor. Ama güzel bir teklif gelirse gitmek isterim" dedi. 
     
</TEXT>
</DOC>
