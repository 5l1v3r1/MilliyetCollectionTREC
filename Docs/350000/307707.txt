<DOC>
<DOCNO> 307707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/spor/spo07.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Salon krizine tekno çözüm 
</HEADLINE>
<TEXT>


SEDAT HARDAL 


ATAKÖY'DE yapımı süren ve Atletizm ile Basketbol federasyonları arasında anlaşmazlığa yol açan "salon krizi"ne, Gençlik ve Spor Genel Müdürü Mehmet Atalay el koydu. Basketbolun 2010 Dünya Şampiyonası'nda kullanacağı, atletizmin ise 2009 Avrupa Şampiyonası'na ev sahipliği için istediği Sinan Erdem Salonu konusunda iki federasyonun da haklı olduğunu söyleyen Atalay, "Teknolojiden yararlanarak salonu her iki tarafa da kullandıracağız" dedi. 
GENEL Müdür, "Turgay Demirel'in isteği yanlış değil. Tribünler aşağıya inmezse basketbol sahası çok küçük kalıyor. Böyle bir ortamda da basketbol oynanmaz. Atletizm de haklı. 2009'a kadar süremiz çok. Mimari değişikliklerle sorunu çözeriz" dedi. Atalay, salonun isim ve işletme hakkının Vestel'e verilerek, kısa süre içinde yapımının hızlandırılacağını belirtti, "Kompleksin adı Sinan Erdem olacak, ama salonun ismi Vestel veya Zorlu olacak" dedi. 


</TEXT>
</DOC>
