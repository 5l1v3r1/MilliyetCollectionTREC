<DOC>
<DOCNO> 334338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/spo12.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Everton'dan Emre atağı 
</HEADLINE>
<TEXT>


Şampiyonlar Ligi'ni hedefleyen İngiliz ekibinin, milli yıldız için Inter'e 6 milyon Euro teklif ettiği bildirildi 


Tarihinde ilk kez Şampiyonlar Ligi'ne katılmayı amaçlayan Everton, güçlü bir kadro kurmak için transferdeki öncelikli hedefini Emre Belözoğlu olarak belirledi. Sezon sonunda Inter ile bağlarını koparmayı planlayan milli yıldızı kadrosuna katmak isteyen Mavi - Beyazlılar'ın İtalyan ekibine 6 milyon Euro bonservis bedeli teklif edeceği öğrenildi. 
Everton ve lig bitiminde takımda yapılacak temizlik operasyonu çerçevesinde Emre'yi satmayı planlayan Mavi - Siyahlılar arasında transfer ücreti konusunda görüşmelerin sürdüğü ifade edildi. Everton Teknik Direktörü David Moyes'in de başarılı orta saha oyuncusunu ısrarla istediği kaydedildi. Emre'nin birkaç İspanyol takımının yanı sıra Liverpool ile de transferi için dirsek temasında olduğu biliniyor. 


</TEXT>
</DOC>
