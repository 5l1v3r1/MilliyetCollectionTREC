<DOC>
<DOCNO> 335047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yasam/yas09.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinilerimiz kapak oldu 
</HEADLINE>
<TEXT>



İznik Vakfı ile Bilkent Üniversitesi öğretim üyelerinden Prof.Dr.Tayfun Özçelik'in ortaklaşa gerçekleştirdiği çalışma sonrasında 17. yüzyıl çinilerinin klasik motiflerinden "haliç işi", DNA'nın kromozomlara dönüşmesini yorumlayan "chromatin" isimli motif ile en saygın bilim dergilerinden Nature Genetics'in nisan sayısının kapağında yer aldı. 17. yüzyıl çiniciliğinde en çok rastlanan motiflerden biri olan "haliç işi" ile DNA'nın kromozomlara dönüşmesinde rol oynayan hücre yapıları arasındaki benzerlikten yola çıkan Prof. Dr. Tayfun Özçelik'in desteği ile İznik Vakfı tasarım ekibi tarafından çağdaş bir yorumu yapılan "chromatin", Vakıf tarafından geleneksel kuvartz çini üretimi teknikleri kullanılarak İznik'te üretildi. İznik Vakfı kurucusu ve başkanı Prof.Dr.Işıl Akbaygil, "İznik Çinileri, mimarlık ve sanat dünyasının dışında bilim dünyasının da esin kaynağı oldu. İznik Vakfı olarak, bu işbirliğini sürdürecek yeni projeler oluşturacağız ve bu üretimlerimizi bir sergi haline getireceğiz" dedi. 


</TEXT>
</DOC>
