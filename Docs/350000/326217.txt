<DOC>
<DOCNO> 326217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun46.html </URL>
<DATE> 2005/03/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İsrail Devir işlemleri Filistin'e bağlı... 
</HEADLINE>
<TEXT>

     İsrail Savunma Bakanı Şaul Mofaz, Batı Şeria'daki diğer kentlerin kontrolünün devrinin Filistin'in güvenlik alanında kaydedeceği ilerlemelere bağlı olduğunu belirtti. 
     Mofaz, İsrail askeri radyosuna yaptığı açıklamada, Filistin'in güvenlik alanında yeterli ilerlemeleri kaydedememesi durumunda Batı Şeria'daki kentlerin güvenliğinin devrinin tehlikeye düşebileceği uyarısında bulundu. Mofaz, ''Filistin'in güvenlikle ilgili taahhütlerindeki ilerlemeler çok yavaş. Öyle ki bazen verilen bu sözler yerine bile getirilmiyor. Bu durumda Batı Şeria'daki diğer kentlerin sorumluluğunun devri zora girecek. Biz, verilen sözlerin bir bir yerine getirilmesini bekliyoruz'' dedi. 
     İsrail 16 Mart'ta Batı Şeria'daki Eriha,, daha sonra da Tulkarim kentinin denetimini Filistinlilere devretmişti. 
     İsrail, 8 Şubat'ta Mısır'da yapılan zirve öncesinde Batı Şeria'nın 5 kentinin denetimini Filistinlilere devretmeyi taahhüt etmişti. Ancak devir işlemleri, geçen ay Tel Aviv'de bir gece kulübünde düzenlenen intihar saldırısı ve güvenlik konusundaki tartışmalar yüzünden ertelenmişti. 
     
</TEXT>
</DOC>
