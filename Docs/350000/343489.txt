<DOC>
<DOCNO> 343489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko03.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada ÖTV artışı, vergi gelirini artırmadı 
</HEADLINE>
<TEXT>



Devlet Planlama Teşkilatı'nın Nisan 2005 Ekonomik Gelişmeler Raporu 'na göre, içki ve tütündeki ÖTV artışı vergi tahsilatına yansımadı. DPT raporunda bütçeyle ilgili gelişmeler kapsamında şu değerlendirmelere yer verildi 
"Mülkiyet üzerinden alınan vergiler, kredi hacminin artması ile birlikte Banka ve Sigorta Muameleleri Vergisi tahsilatında görülen yüzde 29.6 oranındaki artışın etkisi ile yüzde 30 oranında artış göstermiştir. Petrol ürünleri ve doğalgazdan alınan ÖTV tahsilatı yüzde 27.3, motorlu araçlardan alınan ÖTV tahsilatı, araç satışlarındaki düşmeye rağmen yeni araç alımında ÖTV indiriminin kalkmasından dolayı yüzde 88.5, dayanıklı tüketim malları ile diğer mallardan alınan ÖTV tahsilatı yüzde 35.4 oranlarında artarken, kolalı gazoz, alkollü içecekler ve tütün mamullerinden alınan ÖTV tahsilatı, ÖTV artışlarının tahsilata yansımamasından dolayı, yüzde 3.4 oranında azalmıştır." 
DPT'nin rapora göre, otomobil satışları bu yılın ilk 4 ayında kümülatif olarak yüzde 25.4 azaldı. 
Raporda, "Kasım ayından itibaren ÖTV'nin arttırılması, 2004 yılında gerçekleştirilen yüksek satışların oluşturduğu baz etkisiyle 2005 yılında otomotiv sanayii iç satışlarında azalışlar gözlenmesine rağmen, toplam taşıt araçları üretimi, ihracata yönelik olarak devam etmektedir" değerlendirmesi yapıldı. 




</TEXT>
</DOC>
