<DOC>
<DOCNO> 342287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo46.html </URL>
<DATE> 2005/05/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Arıboğan UEFA, Olimpiyat Stadı ile ilgili organizasyona tam not verdi 
</HEADLINE>
<TEXT>

     Futbol Federasyonu Genel Sekreteri Lütfi Arıboğan, UEFA’nın, Avrupa Şampiyonlar Ligi final maçının oynanacağı Atatürk Olimpiyat Stadı ile ilgili organizasyon, stadın altyapısı ve ulaşımdaki sistematiğe tam not verdiğini bildirdi. 
     Arıboğan, yaptığı yazılı açıklamada, 11 Mayıs’ta Galatasaray ile Fenerbahçe arasında oynanan Türkiye Kupası final maçının, Federasyon bünyesinde Şampiyonlar Ligi final organizasyonu projesini yürüten ekibin, İstanbul Valiliği’nin ve İstanbul Büyükşehir Belediyesi’nin çalışmalarıyla, önemli bir sorun yaşanmadan sona erdiğini kaydetti. 
     Milan-Liverpool takımları arasında 25 Mayıs’ta oynanacak Şampiyonlar Ligi finali için prova niteliği taşıyan bu maçın, UEFA’nın da yakın takibinde olduğunu hatırlatan Arıboğan, "UEFA, gerek organizasyona, gerek stadın altyapısı ve gerekse ulaşımla ilgili oluşturulan sistematiğe tam not vermiştir" dedi. 
     Lütfi Arıboğan’ın açıklaması şöyle 
     "Stada gelen bir kısım taraftarın maç boyunca yaptığı küfürlü tezahüratlar ve bazı taraftarların stat görevlilerine karşı giriştiği şiddet, Futbol Federasyonu’nun, final maçı hazırlık komitesinin, İstanbul Büyükşehir Belediyesi’nin ve İstanbul Valiliği’nin tüm çalışmalarına, mükemmelleştirilen altyapıya, eğitimli insan kaynağına, en ileri teknolojilere ve dünya standartlarındaki organizasyon süreçlerine rağmen, bu konuda daha yapılacak çok şey olduğunu ortaya koymaktadır. 
     Futbol Federasyonu olarak, bugüne kadar olduğu gibi, bugünden sonra da statlarımızdaki küfürlü tezahüratı ve şiddeti ortadan kaldırmak için üzerimize düşen görevi yerine getirmeye devam edeceğiz. 
     Ancak, tek başına bizim çabalarımızın, statlarımızdaki küfrün önüne geçmek için yeterli olmayacağını, futbol camiamızın, kulüp başkanlarımızın, medya mensuplarımızın ve emniyet güçlerimizin bu konuda en az bizler kadar duyarlı olması gerektiğini, bu konuda her türlü işbirliğine açık olduğumuzu ifade etmek isteriz." 
     
</TEXT>
</DOC>
