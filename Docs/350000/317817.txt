<DOC>
<DOCNO> 317817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun16.html </URL>
<DATE> 2005/02/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'taki Kürtler ve Sünniler İbrahim Caferi ile çalışmaya hazır... 
</HEADLINE>
<TEXT>

     Iraklı Kürt ve Sünni partilerinin temsilcileri, Şii listesinin başbakan adayı İbrahim Caferi'yle işbirliğine hazır olduklarını bildirdiler. 
     AFP'ye açıklama yapan Irak Kürdistan Demokrat Partisi IKDP yetkilisi Muhammet İhsan, ''Caferi'nin, ağırlığı olan şahsiyetlerle olabildiğince erken geçiş hükümeti kuracağını ümit ediyoruz'' dedi. 
     İhsan, ''diktatörlükle yıllarca mücadele etmiş olan'' Caferi'yi dogmatik biri olarak görmediklerini ve kendisini destekleyeceklerini belirtti. 
     Kürt ittifakı, 275 üyeli mecliste 75 sandalye kazanmıştı. İttifak, Irak Kürdistan Yurtseverler Birliği IKYB lideri Celal Talabani'yi devlet başkanlığına aday göstermiş bulunuyor. 
     Yeni mecliste sandalye kazanamayan Sünni Adnan Paçacı'nın Bağımsız Demokratlar Hareketi'nden bir yetkili de ''Seçimden galip çıkan listenin başbakan adayı göstermesi gayet normal'' dedi. 
     Caferi'nin adaylığının müzakereler sonucu belirlendiğine işaret eden yetkili, bunun ''iyiye işaret olduğunu'' söyledi. 
     
</TEXT>
</DOC>
