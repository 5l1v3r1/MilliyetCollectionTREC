<DOC>
<DOCNO> 304811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/ydilmen.html </URL>
<DATE> 2005/01/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ne kadar doğru 
</HEADLINE>
<TEXT>



Aslında ikinci yarı hazırlıkları için bu maç faydalı mı, tartışılır. Belki uzun ara verilmedi ama, yine de 2-3 günlük idmandan sonra maç oynamak ciddi sakatlıklara sebep olabilir. Bu risk altında sahaya çıktılar. Karşılaşma içinde iki takım açısından da fizik yetersizliği gördük. Bu da tempoyu olumsuz etkiledi. Hagi, gençleri de kullandı. Oynatmadığı Bülent'in maç temposunu artırmak istedi. Aynı şekilde Arif'in de. 
Galatasaray normal dizilişinden taviz vermeden taktiksel anlamda da ikinci yarıda aynı düzende oynayacağını ortaya koydu. Dün için Galatasaray iyi veya kötü diye yorum yapmamız yanlış olur. Şu anda yüzde 50'lere bile ulaşamamışlar. Sadece şunu söyleyebiliriz. PAF'tan gelen oyuncular henüz yeterli değil, ancak PAF takımı için de fazlalar. En azından ikinci liglerdeki takımlara gidip orta yerde pişmeleri gerekir. Bunlar Aykut için geçerli değil. Sürekli oynayan bir Aykut, ki Mondragon varken bu zor, Milli Takım için de büyük kazanç olur. Bunlar kurtardığı penaltılar için değil, oynadığı her hazırlık maçındaki performansından dolayı. 
Bir uyarıda fayda var. Kupa ve lig yarışında Galatasaray'ın yüzde yüz forvet alması lazım. Hakan, Necati, Arif'ten biri eksilse kadroda başka hücum oyuncusu yok. 



</TEXT>
</DOC>
