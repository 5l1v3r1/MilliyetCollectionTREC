<DOC>
<DOCNO> 310547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo11.html </URL>
<DATE> 2005/01/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Eşref Apak Önce teknik, sonra hedef... 
</HEADLINE>
<TEXT>

     2004 Atina Olimpiyat Oyunları'nda çekiç atmada dünya üçüncüsü olan milli çekiççi Eşref Apak, önce teknik bilgilerini geliştireceğini, daha sonra hedef belirleyeceğini söyledi. 
     Antalya Yüzüncüyıl Spor Kompleksi'nde Belaruslu antrenör Konstantsin Astapkovich gözetiminde çalışmalarını sürdüren Eşref Apak, günde çift idman yaparak, çekiç atmada teknik bilgilerini geliştiriyor. 
     Bu yıl 12 Mart'ta Mersin'de düzenlenecek Atletizmde Avrupa Atmalar Kış Şampiyonası ve 6-14 Ağustos tarihlerinde Finlandiya'nın başkenti Helsinki'de gerçekleşecek Dünya Atletizm Şampiyonası'na hazırlanan Apak, 20 Şubat'a kadar çalışmalarını Antalya'da sürdürecek. 
     Eşref Apak, AA muhabirine yaptığı açıklamada, önce teknik bilgilerini geliştireceğini belirterek, ''1 yıl boyunca teknik çalışma yapacağız. Ancak, bu yıl içerisinde düzenlenecek şampiyonalarda da ülkemi en iyi şekilde temsil edeceğim. Hedefimizi teknik çalışmamız tamamlandıktan sonra belirleyeceğiz'' dedi. 
     2008 yılında Çin Halk Cumhuriyeti'nin başkenti Pekin'de düzenlenecek Olimpiyat Oyunları'nın kendisi için büyük önem taşıdığını da ifade eden Apak, ''Her ne kadar şu an için hedefimiz belli olmasa da Pekin Olimpiyatları bizim için çok önemli. Pekin Olimpiyatları'nda da madalya almak istiyorum'' diye konuştu. 
     
</TEXT>
</DOC>
