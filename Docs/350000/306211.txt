<DOC>
<DOCNO> 306211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur16.html </URL>
<DATE> 2005/01/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gündüz antrenör, gece çöpçü... 
</HEADLINE>
<TEXT>

     Mersin 1. Amatör Küme futbol takımlarından Mut İdmanyurdu'nu, 10 yıldır hiçbir ücret almadan çalıştıran antrenörü, belediye başkanı temizlik işinde görevlendirerek ödüllendirdi. Sahip olduğu işi ''ödül'' olarak değerlendiren fedakar antrenör, gündüz antrenörlük, gece çöpçülük yapıyor. 
     Amatör spor kulüplerinin başta maddi imkansızlıklar olmak üzere tesisten, araç-gerece kadar çok sayıda sorun yaşayan Mut İdmanyurdu'nu, yıllardır ücretsiz çalıştıran evli ve 2 çocuk babası Ömer Sekmen'i 36 , bu fedakarlığı işsizlikten kurtardı. 
     Gündüz saatlerinde elinde düdüğü, üzerinde eşofmanıyla takımın başına geçip genç sporculara taktik veren, akşam da tulum ve botunu giyip, çöp toplayan Ömer Sekmen'in, yaptığı her iki işten de mutluluk duyduğu gözleniyor. 
     Antrenör Ömer Sekmen, AA muhabirine yaptığı açıklamada, lise mezunu olduğunu, 1993 yılda antrenörlük lisansını aldıktan sonra gençleri kahve köşelerinden spora çekmek için mücadeleye başladığını bildirdi. 
     Son 10 yıldır Mut İdmanyurdu'nu hiçbir ücret talep etmeden çalıştırdığını, spora genç yetenekler kazandırmanın hayalini kurduğunu anlatan Ömer Sekmen, şunları söyledi 
     ''İki ay öncesine kadar sürekli bir işim yoktu. Gündüz antrenörlük yapıyor, gecelik işler bulduğumda ise sürekli olmasa da ekmek paramı kazanmaya çalışıyordum. Ancak, benim 10 yıldır verdiğim mücadele Mut Belediye Başkanımızın dikkatini çekmiş olacak ki beni mükafatlandırdı. Bana verilecek en büyük hediye işsizlikten kurtarmasıydı. Belediye Başkanının talimatıyla Temizlik İşleri Müdürlüğü emrine verildim. Artık sigortam ve sürekli bir işim var.'' Antrenör Sekmen, Mut İdmanyurdu'nun başarısı için bugüne kadar yaptıklarını bundan sonra da sürdüreceğini belirterek, bu konuda en büyük desteği gördüğü Mut Belediye Başkanı Selahattin Arslan'a şükran borçlu olduğunu anlattı. 
     
     AMATÖR SPOR KULÜPLERİ 
     Sürekli bir iş sahibi olduğu için artık daha huzurlu olduğunu, bunun antrenörlük çalışmalarına da yansıdığını ifade eden Sekmen, ''Amatör spor kulüplerine başta yerel yönetimler olmak üzere o kentte yaşayan herkes sahip çıkmalı'' dedi. 
     Sekmen, amatör spor kulüplerinin yokluklara rağmen, Türk sporunu güçlendirmede önemli rolü olduğuna dikkati çekerek, konuşmasını şöyle sürdürdü 
     ''Türkiye'de amatör spor kulüplerinin önemi yeterince kavranamadı. Parasal sıkıntılar elimizi ayağımızı bağlıyor. Oysa, sadece futbol değil sporun her alanında mücadele veren amatör kulüplere destek olunmadığı sürece spora genç yetenekler kazandırmak, büyük başarılar beklemek hayalden öteye gitmez.'' 
     
</TEXT>
</DOC>
