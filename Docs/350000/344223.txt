<DOC>
<DOCNO> 344223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko03.html </URL>
<DATE> 2005/05/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Çin, tekstil ürünlerinin ihracat vergisini artırdı... 
</HEADLINE>
<TEXT>

     Çin’in tekstil ürünlerine karşı önlem alınması ile ilgili olarak dünya çapında tartışmalar sürerken, Pekin yönetimi 74 kategorideki tekstil ürünlerinin ihracat vergisini yüzde 400’e varan oranlarda artırdı. 
     Yeni Çin Haber Ajansı, söz konusu uygulamanın 1 Haziran’dan itibaren geçerli olacağını duyurdu. 
     Öte yandan, Çin yönetiminin ABD’nin ağırlıklı olarak Çin’den tekstil ithalatını kısıtlamayı kararlaştırmasına yönelik tepkisi dün de sürdü. 
     Çin Ticaret Bakanlığı Sözcüsü Chong Quan, ABD’nin bu kararına şiddetle karşı çıktıklarını ve bundan hoşnutsuzluk duyduklarını ifade ederek, Çin’in Dünya Ticaret Örgütü çerçevesinde önlemler alma hakkını saklı tutacağını söyledi. 
     Çin Tekstil Sanayi Derneği tarafından yayımlanan bildiride de Amerikan yönetiminin kararının büyük hoşnutsuzluk yarattığı ve şiddetle protesto edildiği kaydedildi. Dernek, Çin hükümetinden, ABD’nin koyduğu kısıtlamaya karşılık vermek için, ciddi önlemler almasını istedi. 
     Çin Dışişleri Bakanlığı tarafından yapılan açıklamada da Çin’in ekonomik ve ticari sorunların siyasileşmesini desteklemediği belirtildi. Açıklamada, Çin’in, ABD’den yapıcı bir davranışla, eşitlik temelinde Çin ile görüş alışverişinde bulunması ve ticaretteki sorunları çözmesi talep edildi. 
     
</TEXT>
</DOC>
