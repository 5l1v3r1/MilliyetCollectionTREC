<DOC>
<DOCNO> 306652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/gun05.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ün bu kararı çok tartışılacak 
</HEADLINE>
<TEXT>


Yükseköğretim Kurulu, İstanbul Üniversitesi rektörlük seçiminde 334 oyla üçüncü olan Prof. Nur Serter'in ismini Köşk'e bildirmedi 

ANKARA Milliyet 

Yükseköğretim Kurulu, görevden alınan eski İstanbul Üniversitesi İÜ Rektörü Prof. Dr. Kemal Alemdaroğlu'nun yerine üniversitede yapılan seçimde, 334 oyla üçüncü olan Rektör Yardımcısı Prof. Dr. Nur Serter'in ismini Çankaya Köşkü'ne göndermedi. 
YÖK Genel Kurulu, dün YÖK Başkanı Prof. Dr. Erdoğan Teziç başkanlığında toplandı. İÜ'de yapılan rektör adayını belirleme seçiminin ardından YÖK'e gönderilen liste tartışmaya açıldı. 
İÜ'deki seçimde 743 oyla Mesut Parlak birinci, 377 oyla Faruk Erzengin ikinci, 334 oyla Nur Serter üçüncü, 301 oyla Hasan Yazıcı dördüncü, 263 oyla Yavuz Alangoya beşinci, 64 oyla Kemal Kurtuluş altıncı, 52 oyla Seyfettin Uludağ yedinci, 26 oyla Gediz Akdeniz sekizinci olmuştu. Yazıcı'nın bu hafta adaylıktan çekilmesi üzerine Alangoya dördüncülüğe çıktı. İÜ'den gelen listede sırasıyla Parlak, Erzengin, Serter, Alangoya, Kurtuluş, Uludağ ve Akdeniz yer aldı. Cumhurbaşkanı Ahmet Necdet Sezer'in onayına sunulan listede, Parlak birinci sırada, Erzengin ikinci sırada, Alangoya ise üçüncü sırada yer aldı. İÜ'deki seçimde, 334 oyla üçüncü sırada yer alan Kemal Alemdaroğlu'nun yardımcısı Prof. Dr. Nur Serter'in ismine ise listede yer verilmedi. Teziç'in, Alangoya için "45 yıllık arkadaşım" dediği öne sürüldü. 


</TEXT>
</DOC>
