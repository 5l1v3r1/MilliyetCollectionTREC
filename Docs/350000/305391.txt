<DOC>
<DOCNO> 305391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun36.html </URL>
<DATE> 2005/01/11/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Murat Demirel ile aynı teknede yaklanan Arıkan gözaltında... 
</HEADLINE>
<TEXT>

     Metin Akın bildiriyor 

      Batık Egebank'ın eski sahibi Yahya Murat Demirel ve ABD vatandaşı olan eşi Ayşenur Esenler ile birlikte yılbaşı gecesi Bulgaristan'ın Burgaz limanına bir balıkçı teknesiyle giriş yaparken yakalanan ve 10 bin leva yaklaşık 10 bin YTL kefaletle serbest bırakılan Mehmet Zafer Arıkan, yeniden gözaltına alındı. 
     Burgaz İstinaf Mahkemesi Savcılığı'nın Arıkan'ın 10 bin leva kefaletle serbest bırakılması kararına karşı yaptığı itiraz, Burgaz Bölge Mahkemesi'nde bugün ele alındı. Arıkan'ın da hazır bulunduğu duruşmada mahkeme heyeti, İstinaf Mahkemesi Savcılığı'nın itirazını haklı bularak, sanığın yeniden gözaltına alınmasına karar verdi. 
     Mehmet Zafer Arıkan, kararın açıklanmasının ardından polis eşliğinde Burgaz Soruşturma Servisi'ne götürülerek gözaltına alındı. 
     Soruşturma Servisi yetkilileri, Arıkan'ın 10 veya 15 gün boyunca Soruşturma Servisi'nde tutulacağını ve iddianamenin hazırlanmasının ardından da tutuklanarak cezaevine gönderileceğini söylediler. 
     Yetkililer, Arıkan hakkında ülkeye kaçak yoldan giriş yapmak için yüklü miktarda rüşvet teklif etmek suçlamasıyla iddianame hazırlanacağını açıkladılar. 
     Yahya Murat Demirel ve eşi ile Mehmet Zafer Arıkan, 31 Aralık 2004 gecesi Burgaz limanında ''Rıza Terzioğlu'' adlı bir balıkçı teknesinde ülkeye kaçak giriş yapmaya çalışırken yakalanmışlardı. 
     Demirel ve eşi geçen Cuma günü Türkiye'ye sınır dışı edilmişlerdi. Demirel'lerin ülkeye kaçak yoldan giriş yapmalarına izin vermeleri için sınır polislerine 100 bin euro rüşvet teklif ettiği öne sürülen Mehmet Zafer Arıkan ise Bulgaristan'da oturum izni olduğu için 10 bin leva kefaletle serbest bırakılmıştı. 
     
</TEXT>
</DOC>
