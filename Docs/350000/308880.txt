<DOC>
<DOCNO> 308880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko29.html </URL>
<DATE> 2005/01/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TÜSİAD Berlin Bürosu Direktörü'ne Alman Nişanı... 
</HEADLINE>
<TEXT>

     TÜSİAD Berlin Bürosu Direktörü Mehpare Bozyiğit, Almanya Cumhurbaşkanı Horst Köhler tarafından, Üstün Hizmet Liyakat Nişanı ile onurlandırıldı. 
     TÜSİAD'dan yapılan açıklamaya göre, topluma önemli hizmetlerde bulunmuş kişilere takdim edilen Federal Almanya Üstün Hizmet Liyakat Nişanı, Berlin'de yarın düzenlenecek bir törenle İçişleri Bakanı Otto Schily tarafından Cumhurbaşkanı Köhler adına Dr. Mehpare Bozyiğit'e verilecek. 
     Federal Almanya Üstün Hizmet Liyakat Nişanı, 1951 yılında, ilk Federal Alman Cumhurbaşkanı Theodor Heuss tarafından verilmeye başlandı. Almanya'da federal çapta verilen tek nişan ve devletin verdiği en yüksek madalya olan Üstün Hizmet Liyakat Nişanı ile toplum yararına siyasi, ekonomik, sosyal veya kültürel alanlarda üstün hizmetlerde bulunmuş Alman veya yabancı uyruklu kişilerin onurlandırıldığı bildirildi. 
     1959 yılında Türkiye'de doğan Mehpare Bozyiğit, yüksek öğrenimini Ankara Üniversitesi Gazetecilik ve Basın Yayın Bölümü'nde tamamladıktan sonra, Hamburg Üniversitesi Siyasal Bilgiler Fakültesi'nde yüksek lisans ve doktora yaptı. Bozyiğit, yaklaşık on yıl Washington D.C. ve Tokyo'da gazeteci ve yazar olarak çalıştıktan sonra, 1998'de Almanya'ya döndü. Hamburg'da Türk göçmenlerin Alman toplumuna yasal ve sosyal entegrasyonu desteklemek amacıyla kurulan Alman-Türk Vakfı'nın kuruluşunda görev alan Bozyiğit, Vakfın Genel Müdürlüğü görevinde bulundu. Bozyiğit, Eylül 2003'ten beri, Türk Sanayicileri ve İşadamları Derneği'nin TÜSİAD Berlin Bürosu Direktörü olarak görev yapıyor. 
     
</TEXT>
</DOC>
