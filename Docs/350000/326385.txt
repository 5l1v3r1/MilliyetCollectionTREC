<DOC>
<DOCNO> 326385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur20.html </URL>
<DATE> 2005/03/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
14 ton sahte çamaşır suyu ele geçirildi .. 
</HEADLINE>
<TEXT>

     Trabzon'un Akçaabat İlçesi'nde 14 ton sahte çamaşır suyu ele geçirildi, olayla ilgili 2 kişi gözaltına alındı. 
     Alınan bilgiye göre, bir ihbarı değerlendiren Trabzon İl Jandarma Komutanlığı'na bağlı ekipler, ilçeye bağlı Derecik Beldesi'nde bir depoya operasyon düzenledi. 
     Operasyonda, piyasaya sürülmek üzere hazırlanmış 14 ton sahte çamaşır suyu ile çamaşır suyu yapımı ve depolanmasında kullanılan malzemeler, piyasada tanınmış çamaşır suyu markalarına ait çok sayıda etiket ele geçirildi. 
     Gerekli izinleri almadan üretim yaptıkları ve piyasadaki tanınmış çamaşır suyu markalarının sahtelerini ürettikleri öne sürülen Hüseyin D. 35 ile Kadir C. 37 gözaltına alındı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
