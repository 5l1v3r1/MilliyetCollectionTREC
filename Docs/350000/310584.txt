<DOC>
<DOCNO> 310584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur15.html </URL>
<DATE> 2005/01/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tunca Nehri taştı... 
</HEADLINE>
<TEXT>

     Edirne'de, Tunca Nehri'nin taşması sonucu 4 köyün sınırları içindeki bazı ekili alanların sular altında kaldığı bildirildi. 
     Edirne Ziraat Odası Başkanı Cengiz Yorulmaz, AA muhabirine yaptığı açıklamada, Tunca Nehri'nin taşması nedeniyle ekili tarım alanlarının zarar görebileceğini söyledi. 
     Yağışla birlikte barajların dolduğunu ve taban sularının oluştuğunu ifade eden Yorulmaz, şunları kaydetti 
     ''Nehrin taşması nedeniyle buğday ekili alanlar kısmen zarar görecek, ancak yağışlar çiftçinin lehine. Tunca Nehri seviyesindeki tarım alanları sular altında kaldı. Edirne merkezi ve 4 köydeki ekili tarım alanlarını su bastı. Eğer sular kısa sürede çekilirse buğday zarar görmez.'' Yorulmaz, Tunca Nehri'nin Bulgar topraklarından Türk topraklarına girdiği Suakacağı Köyü'ne baraj yapılması durumunda taşkınların önüne geçilebileceğine işaret etti. 
     Bu arada, DSİ 11. Bölge Müdürlüğü yetkilileri, yağışlar nedeniyle Meriç Nehri'nin su seviyesinin de yükseldiğini bildirdiler. 
     
</TEXT>
</DOC>
