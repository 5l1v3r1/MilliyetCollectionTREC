<DOC>
<DOCNO> 345219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/siy04.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrak, Rumları çileden çıkardı 
</HEADLINE>
<TEXT>


AB Komisyonu'nun 2 Kıbrıs yetkilisinin odalarındaki KKTC bayrağı, Rum basınının büyük tepkisine neden oldu 

GÜVEN ÖZALP Brüksel 


Avrupa Birliği Komisyonu'nun Kıbrıs konusunda yetkili 2 çalışanının odalarında KKTC bayrağı bulundurmaları Rumları çileden çıkardı. Rum basınında yer alan ve durumu eleştiren haberler Komisyon gündemine taşındı. Komisyon yetkilileri olayda anormal bir yan bulunmadığını dile getirirken, Rum basınında yer alan fotoğrafın izinsiz çekilmiş olduğuna vurgu yaptılar. 

'Ne işi var ' 
Komisyon'un günlük olağan basın toplantısında konuyu gündeme getiren Rum gazeteciler, "AB tarafından tanınmayan bir devletin bayrağının Komisyon çalışanının odasında ne işi var " sorusunu yönelttiler. Komisyon'un genişlemeden sorumlu üyesi Olli Rehn'in sözcüsü Krizstina Nagy, "Bayrak, ilgili Komisyon çalışanının Kıbrıs'ın 2 tarafına gerçekleştirdiği ziyaretler sırasında aldığı hatıra eşyalar arasında yer almaktadır. Özel eşya kapsamına giren bir durum ve resmi bir görüşe dayandırılamaz" dedi. Nagy, Komisyon'un resmi politikasında bir değişiklik olmadığının da altını çizdi. Rum basınına göre, bürolarında KKTC bayrağı bulunduran 2 isim var. Bunlardan ilki AB Komisyonu Genişleme Genel Müdürlüğü'nde Kıbrıs Türk Toplumu Görev Birimi Müdürü olarak görev yapan Leopold Maurer, diğeri ise aynı birimde görev yapan ve KKTC'ye yönelik izolasyonun kaldırılması amacıyla hazırlanan 2 paket üzerinde çalışan Max Uebe. 

Yanıt değişmedi 
Komisyon'un verdiği yanıttan memnun olmayan Rum basını temsilcileri, "Kuzey'e yönelik paketler üzerinde çalışan 2 kişinin odalarında KKTC bayrağı bulundurmalarının görevlerinin gerektirdiği tarafsızlığa uyup uymadığını" sorgulamaya çalıştılar. Ancak bu girişimlere karşın Komisyon'un yanıtı değişmedi. Fotoğrafın izinsiz olarak çekilip yayımlanması Komisyon'un sert tepkisini çekti. Fotoğrafın izinsiz olarak nasıl çekildiği konusunda Komisyon birimleri soruşturma başlattı. 


</TEXT>
</DOC>
