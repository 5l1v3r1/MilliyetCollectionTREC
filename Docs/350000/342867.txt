<DOC>
<DOCNO> 342867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/bbas.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
30 yıllık hasret 
</HEADLINE>
<TEXT>


Tuborg Pilsener'i üç maçta da yenerek rahat bir şekilde eleyen ve yarı finalde Ülkerspor ile eşleşen Beşiktaş, 1975'te kazanılan ilk şampiyonluktan tam 30 yıl sonra ligin zirvesine yeniden odaklandı 


Basketbol Ligi Play - Off çeyrek finalinde Tuborg Pilsener'i 3 - 0'la geçen Beşiktaş, 30 yıllık "şampiyonluk" hasretine son vermek için gözünü finale dikti. 
Bayanlarda kısa bir süre önce "20 yıllık" hasrete son vererek üçüncü şampiyonluğa imza atan Siyah-Beyazlılar, erkeklerde de 1975'ten sonra 30 yıllık bekleyişe son vermek için kolları sıvadı. 
Yarı finalde, ligde iki kez yendikleri Ülkerspor ile eşleşen Beşiktaş'ın Basketbol Komitesi Başkanı Yahya Kemal Gençer, "Ülker'i aynı azimle ve hırsla geçerek finali yakalamak istiyoruz. Taraftarımızın desteği çok büyük. Onların bu coşkusuna takımımız en iyi şekilde cevap verecektir. Şampiyonluğun en güçlü adayı biziz" dedi. Basketbol Şube Kaptanı Şenol Demirağ ise "İnşallah takımımız final oynar. Bunun için de ilk önce Ülker'i geçmemiz lazım. Seriye 1 - 0 önde başlıyoruz. Avantajımızı iyi kullanıp finale yükselmeliyiz. Bu sene Beşiktaş Basketbol Şubesi çok iyi şeyler yaptı. Taraftarımızın da desteğiyle final oynayacağımıza eminim. Bu yolda herkesten destek bekliyoruz" diye konuştu. 
Takımın yeni coachu Burak Bıyıktay da rakip Tuborg'u kutladığını belirtirken, "Biz daha iyi bir takım olduğumuzu gösterdik. Önümüzde Ülker serisi var. Saha avantajımızı da kullanıp inşallah finale kadar yükselmek istiyoruz" şeklinde konuştu. 

Program belli oldu 

Basketbol Ligi'nde Play - Off yarı final programı belirlendi. Efes Pilsen ile Fenerbahçe arasında oynanacak ve 0-0 başlayacak olan serinin ilk maçı 18 Mayıs çarşamba günü 18.30'da Abdi İpekçi Salonu'nda oynanacak. Beşiktaş'ın 1-0 önde gireceği Beşiktaş - Ülkerspor serisinin ilk karşılaşması ise 19 Mayıs perşembe günü Akatlar Salonu'nda yapılacak. 


</TEXT>
</DOC>
