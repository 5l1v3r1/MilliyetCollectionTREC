<DOC>
<DOCNO> 318259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy28.html </URL>
<DATE> 2005/02/24/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
TBMM Araştırma Komisyonu eski hakemleri dinleyecek... 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, 1 Mart Salı günü, eski futbol hakemleri Erman Toroğlu, Ahmet Çakar, Ali Aydın, Serdar Çakman ve Sadık İlhan'ı dinleyecek. 
     Araştırma Komisyonu, bugün Başkanvekili CHP İzmir Milletvekili Ahmet Ersin başkanlığında toplandı. Komisyon, bundan sonra izlenmesi gereken yol haritası üzerinde durdu. Komisyon, bu aşamada öncelikle futbolda şiddet, şike, rüşvet konularını zaman zaman konu eden spor yorumcuları, eski hakemler Erman Toroğlu ve Ahmet Çakar ile yine eski hakemlerden Ali Aydın, Serdar Çakman ve Sadık İlhan'ı dinleme kararı aldı. 
     1 Mart Salı günü dinlemek üzere eski hakemlere çağrı yazılarını hazırlayan komisyon, gelecek hafta yapılacak bu toplantıdan çıkan sonuca göre, 3 Mart Perşembe günü kimleri dinleyeceğine karar verecek. 
     Komisyon, daha sonra da süper lig kulüpleri ile tüm federasyonların başkanlarını dinleyecek. 
     
</TEXT>
</DOC>
