<DOC>
<DOCNO> 345917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo07.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da seferberlik 
</HEADLINE>
<TEXT>


Yeşil - Siyahlılar, Malatyaspor maçına hazırlanırken, Vali Nuri Okutan da, kümede kalma primi olarak söz verilen 500 bin YTL'nin toplanması için kampanyayı hızlandırdı 

MÜJDAT ÇETİN 


Ligde kalabilmesi, hafta sonu Malatyaspor'dan alacağı üç puana bağlı olan Sakaryaspor çalışmalarını sürdürürken, kentte prim için seferberlik ilan edildi. 
Sakarya Valisi Nuri Okutan, Abasıyanık Sanat Merkezi'nde 500 bin YTL'lik kampanyayla ilgili toplantı düzenleyip, herkesten destek istedi. 
Okutan, ligde kalınması halinde Yeşil - Siyahlı futbolculara 500 bin YTL prim vereceklerini hatırlatarak, "İstanbulspor maçından sonra bu kararı aldık. Bu Sakaryalılar'ın sözü. Bu parayı toplayacağız ve Malatyaspor karşılaşmasından sonra futbolculara vereceğiz" dedi. 
Adapazarı Büyükşehir Belediye Başkanı Aziz Duran da Sakaryaspor'un tüm Sakaryalılar'ın takımı olduğunu ifade ederek, "Bu kulüp Sakarya adıyla özdeşleşmiştir. Reklam aracı değildir. Herkes gücüne göre destek versin. Tüm Sakaryalılar şehrin takımına sahip çıksın'' diye konuştu. 


</TEXT>
</DOC>
