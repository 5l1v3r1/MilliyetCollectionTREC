<DOC>
<DOCNO> 330726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko25.html </URL>
<DATE> 2005/04/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ASO Başkanı Akşama kadar iş bulma kurumu gibi çalışıyorum 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''bugün Türk insanına, iş adamına ve gencine vize vermeyen Avrupa, inanıyorum ki 10-15 sene sonra yalvararak bizleri, sizleri oraya kabul etmeye başlayacaktır'' dedi. 
     ASO Başkanı Çağlayan, Atılım Üniversitesi tarafından düzenlenen ''Kariyer Günleri''ne katılarak bir konuşma yaptı. 
     Çağlayan, konuşmasında kendi öğrenciliği döneminde anarşi ve terör olayları nedeniyle kariyer değil hayat planlamasının ön planda olduğunu söyledi. Öğrencilerden okullarının, okuduklarının, anne ve babaların kıymetini bilmelerini isteyen Çağlayan, Türkiye'de artık bazı dengelerin çok iyi gittiğini bazılarında ise sorunlar bulunduğunu anlattı. 
     Siyasi istikrarın ekonomik istikrarı getirdiğine değinen Çağlayan, Türkiye'de çığ gibi artan bir istihdam problemi yaşandığına dikkat çekti. 
     Üniversiteden mezun olanların yüzde 65'inin iş bulamayacağına vurgu yapan Çağlayan, her yıl nüfusun bir milyon civarında arttığını, ve yine 600-700 bin kişinin istihdam piyasasına katıldığını belirtti. 
     
     ''BENDEN MEDET BEKLİYOR'' 
     Çağlayan, işsizlik sorununun hızla büyüdüğünü anlatırken, şunları kaydetti 
     ''Mesela ben akşama kadar iş bulma kurumu gibi çalışıyorum. Bir sürü insan bunun içinde siyasiler var, bunun içinde bakanlar var ... Çok net olarak söylüyorum bunu bugün iktidarda olan partinin, hükümetin bakanı kendi yeğenini, kendi yakınını, işe girmesi için bana gönderiyor. Benden medet bekliyor. Ama bu konuda tabii çok fazla bir şey yaptığımı da söylemem mümkün değil. Çünkü dediğim gibi bir dengesizlik var.'' 
     
     ASO'DAN PROJE 
     ASO olarak bir üniversite ile birlikte bir Mesleki Rehberlik ve Kariyer Danışma Merkezi MEKDAM oluşturduklarını belirten Çağlayan, bu proje için gerekli finansmanı hibe olarak AB'den aldıklarını söyledi. Çağlayan, proje çerçevesinde toplam 15 seminer ile çalışanları ve çalışmak isteyenleri eğiteceklerini anlattı. 
     Çağlayan, konuşmasının son bölümünde Avrupa Birliği'ndeki nüfusun yaşlı olduğuna da değinirken, şunları söyledi 
     ''Avrupa nüfusu oldukça yaşlanmıştır. Bugün Türk insanına vize vermeyen, Türk işadamına vize vermeyen, Türk gencine vize vermeyen Avrupa, inanıyorum ki 10-15 sene sonra yalvararak bizleri, sizleri oraya kabul etmeye başlayacak. Çünkü kendilerinin istihdam edecek, çalışacak, üretecek genç beyinlere ihtiyaçları olacak. Bunu bulmakta son derece zorlanacaklar. Bu açıdanda Türkiye çok ciddi, çok şanslı bir dönemden geçiyor. Geleceğimiz hakikaten bu noktada oldukça parlaktır. Sizlerin iş bulma, iş kurma şansı çok daha fazla olacaktır. Ne istediğini, ne yapacağını ve ne olduğunu iyi bilmeniz, iyi tartmanız gerekiyor.'' Atılım Üniversitesi Rektörü Prof. Dr. Abdurrahim Özgenoğlu da üniversite bünyesinde bir kariyer planlama ofisi kurduklarını belirterek, bu ofisin çalışmaları konusunda bilgi verdi ve kariyer planlamasının önemine değindi. 
     Konuşmaların tamamlanmasının ardından Rektör Özgenoğlu, ASO Başkanı Çağlayan'a bir plaket ile teşekkür belgesi verdi. 
     
</TEXT>
</DOC>
