<DOC>
<DOCNO> 300643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo35.html </URL>
<DATE> 2004/12/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Mustafa Çulcu Eleştiriler bazen insaflı olmuyor... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHG Başkanı Mustafa Çulcu, hakem olarak yapılan eleştirilerden ders çıkardıklarını, ancak bu eleştirilerin bazen insaflı olmadığı görüşünü dile getirdi. 
     Yönetim kurulu toplantısına katılmak üzere Trabzon'a giderken Ordu'ya uğrayan Mustafa Çulcu, dernek yöneticileri ile Vali Kemal Yazıcıoğlu ve belediye başkanı Seyit Torun'u makamlarında ziyaret etti. 
     Daha sonra Ordu Gazeteciler Derneği'nde basın toplantısı düzenleyen Çulcu, çeşitli açıklamalarda bulundu. 
     Hakemlerin ligin ilk yarısındaki performansını başarılı bulduğunu belirten Çulcu, ikinci yarı bu performansın artacağı düşüncesinde olduğunu kaydetti. 
     Özellikle televizyonlarda yapılan hakem hatalarıyla ilgili yorumlara da değinen Çulcu, ''Bize karşı yapılan tenkitler doğru ise elbette bunları almaya çalışırız. Ama bizi bağlayan MHK'nın kararlarıdır, onların doğrularıdır'' dedi. 
     Bu yorumlardan ders çıkarmaya çalıştıklarını ifade eden Çulcu, ''Bu eleştirileri kasıtlı bulmuyoruz. Hakem olarak yapılan eleştirilerden elbette ders çıkarmaya çalışıyoruz, ancak bunlar bazen insaflı olmuyor'' diye konuştu. 
     
</TEXT>
</DOC>
