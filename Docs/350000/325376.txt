<DOC>
<DOCNO> 325376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/dunya/adun.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, askere izin verse böyle olmazdı' 
</HEADLINE>
<TEXT>


ABD Savunma Bakanı Donald Rumsfeld, "4. Piyade Tümeni'ni Irak'a Türkiye'den sokabilseydik, şimdi direniş bu kadar güçlü olmazdı" dedi 

YASEMİN ÇONGAR Washington 


ABD Savunma Bakanı Donald Rumsfeld, Irak Savaşı'na ilişkin en büyük pişmanlığının Türkiye üzerinden bir kuzey cephesi açılamaması olduğunu belirterek, işgale karşı direnişin bu sayede güçlendiğini öne sürdü. 
Savaşın ikinci yıldönümünde Fox televizyonunda bir programa katılan Rumsfeld, Saddam Hüseyin'i deviren askeri harek ta ilişkin herhangi bir pişmanlık duyup duymadığına ilişkin soru üzerine, sözü Türkiye'ye getirdi. 
Rumsfeld, "İki yıl sonra, isyanın bugünkü düzeyine bakıldığında, şurası açıktır ki eğer 4. Piyade Tümeni'ni kuzeyden, Türkiye üzerinden içeri sokmak mümkün olsaydı, daha çok Saddam Hüseyin ve Baasçı rejim yanlısı Iraklı yakalanacak ya da öldürülecekti" dedi. 
Savaşın başlangıcında, Türkiye toprakları Amerikan askerlerine kullandırılsa, "bugün isyanın daha geri bir düzeyde olacağını" vurgulayan Rumsfeld, Irak'ta sadece güneyden cephe açılması sonucunda birçok isyancının kuzeye kaçarak korunduğunu söyledi. 

'Kuzeyde engellendik' 
Daha önce de benzer yorumlarda bulunan Bakan Rumsfeld'in dünkü açıklamasında, Irak'ta kuzey cephesi açılamamasını, işgale direnişi güçlendiren başlıca unsur gibi göstermesi dikkat çekti. 
ABD Savunma Bakanı, "Olan şudur Güneyden içeri girmek zorunda kaldık. 4. Piyade Tümeni kuzeyde engellendi. Bunun sonucu olarak, Bağdat alındığında, Irak askeri ve istihbarat servislerinin geniş bir bölümü halkın içine karışabildi" diye konuştu. Rumsfeld, bu konuda Türkiye'yi ve TBMM kararını doğrudan eleştiren sözlerden ise kaçındı. 
Rumsfeld'in Irak'taki isyanın faturasını, bir yönüyle, Kuzey Cephesi'nin açılamamasına çıkartması, Pentagon'ın askeri kanadının değerlendirmesiyle örtüşüyor. ABD'li askeri yetkililer de, son ana dek Türkiye topraklarından geçebilecekmiş gibi plan yaptıklarını, ancak TBMM'nin 1 Mart 2003'teki kararıyla buna engel olmasının, Bağdat'ın kuzeyindeki "Sünni Üçgeni" denilen bölgede denetim sağlanmasını güçleştirdiğini belirtiyorlar. 

Daha önce söylemişti 
Kuzey cephesinin açılamamasından daha önce de birkaç kez yakınan Rumsfeld, son olarak 6 Şubat 2005'te NBC televizyonunda "Keşke 4. Piyade Tümeni'ni kuzeyden sokabilseydik, böylece Baasçı rejime daha fazla baskı uygulayabilirdik" demişti. 




</TEXT>
</DOC>
