<DOC>
<DOCNO> 344058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur31.html </URL>
<DATE> 2005/05/19/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gazinatep'te yine yıkım gerginliği .. 
</HEADLINE>
<TEXT>

     Gaziantep’in Metropol İlçesi Şahinbey Belediyesi sınırları içerisinde yer alan Güneşli Mahallesi’nde bulunan hayvan ahırlarının yıkımı sırasında gerginlik yaşandı. 
     Edinilen bilgiye göre, İl Hıfzıssıhha Kurulu’nca sağlık gerekçesiyle kentiçinden kaldırılmaları gerektiği ifade edilen Güneşli Mahallesi’ndeki ahırlara ilişkin yıkım kararının uygulanmasına bugün de devam edildi. 
     Zabıta ekipleri yıkım yapılacak alana kepçe ve dozerlerle gelirken, Gaziantep Emniyet Müdürlüğü Çevik Kuvvet Şube Müdürlüğü ekipleri de çevrede güvenlik tedbirleri aldı. 
     Zabıta ekiplerinin başlattığı yıkımlara tepki gösteren ahır sahipleri, yıkımın yasal olmadığını öne sürerek başlatılan çalışmanın durdurulmasını istediler. 
     Bu arada, bazı ahır sahipleri de yıkıma tepki göstererek barınaklarda bulunan tavuk ve oğlakları zabıta ve güvenlik görevlilerinin gözleri önünde boğdular. Olaya tepki gösteren bazı kadınların da baygınlık geçirdikleri gözlendi. 
     Yıkım ekipleri ise kepçe ve dozerlerle yıkım yaptığı sırada, zabıta ekipleri de ahırlarda bulunan koyun, keçi ve oğlakları dışarıya çıkartarak güvenli bölgelere götürdü. 
     Ahır sahiplerinin avukatı Ökkeş Özpolat da yıkımın yasal olmadığını öne sürerek elindeki mahkeme kararını polislere gösterip yıkım çalışmalarının durdurulmasını istedi. 
     3 gün önce de Şahinbey Belediyesi sınırları içinde Ulaş 
     Mahallesi’ndeki ahırların yıkımı sırasında da belediye görevlileriyle ahır sahipleri arasında gerginlik yaşanmış, polis, olayın büyümesini önlemek için havaya ateş etmişti. 
     
</TEXT>
</DOC>
