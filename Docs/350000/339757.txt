<DOC>
<DOCNO> 339757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo06.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Omuz omuza 
</HEADLINE>
<TEXT>


Kupa finali ile ligdeki çekişme nedeniyle adeta ipleri koparan Fenerbahçe ve Galatasaray, bilet için el ele verdi, VIP tribün kontenjan sayısını birlikte artırdı 

HALİL ÖZER 


İstanbul Valisi'nin önceki gün 11 Mayıs'ta Türkiye Kupası finalinde karşılaşacak Fenerbahçe ve Galatasaray ile yaptığı toplantıda, ezeli rakiplerin omuz omuza verdikleri ortaya çıktı. 
Vali Muammer Güler'in Atatürk Olimpiyat Stadı'ndaki güvenlik ve tribün paylaşımı ile ilgili yapılan zirve sırasında, iki Başkan Aziz Yıldırım ve Özhan Canaydın'a VIP locasından 5'er bilet verileceğini bildirdiği öğrenildi. Futbol Federasyonu'nun bu kararına itiraz eden Yıldırım-Canaydın ikilisinin, kontenjana karşı çıktığı ve "Final, bizim maçımız. Böyle olacaksa, oynamıyoruz" diye ağız birliği ettiği ifade edildi. Bunun üzerine federasyonun, kontenjanı 16'şar bilete çıkardığı belirtildi. 
Bu arada stada bozuk para sokulmasının da gündem oluşturduğu, ancak yine iki başkanın "Büfeler zaten para üstü olarak bozuk para veriyor. Biz taraftarlarımıza güveniyoruz. Serbest bırakılsın" demesi üzerine bu yasaktan vazgeçildiği öğrenildi. 

Avrupa'da beraber 

Türkiye Milli Olimpiyat Komitesi Başkanı Togay Bayatlı, Fenerbahçe ile Galatasaray'ın önümüzdeki sezon Avrupa kupalarında, Atatürk Olimpiyat Stadı'nı kullanacaklarını açıkladı. Bayatlı, iki kulübün stadlarındaki inşaat bitinceye kadar Olimpiyat Stadı'nı kullanmak üzere Hazırlık ve Düzenleme Kurulu'na başvurduklarını ve teklifin kabul edildiğini bildirdi. Her iki kulübün de, maç başına 30 bin YTL kira ücreti karşılığı maçlarını Olimpiyat Stadı'nda yapabilecekleri bildirildi. 


</TEXT>
</DOC>
