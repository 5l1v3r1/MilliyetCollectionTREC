<DOC>
<DOCNO> 319041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/soneko02.html </URL>
<DATE> 2005/02/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşadamları ve ev sahipleri için vergi ayı... 
</HEADLINE>
<TEXT>

     İşadamları ile doktor, avukat gibi serbest meslek erbabı, faiz geliri elde edenler ve kira geliri bulunanların 2004 yılı gelirleri için beyanname verme ve verginin ilk taksitini ödeme dönemi 1 Mart Salı günü başlıyor. 
     Gelir Vergisi Kanunu uyarınca mükellefler, 1-15 Mart tarihleri arasında vergi beyannamelerini verecek. 31 Mart akşamına kadar da verginin ilk taksitini ödeyecek. Gelir vergisinde ikinci taksit ise Temmuz ayında tahsil edilecek. 
     Beyannamelerin doldurulmasında da Yeni Türk Lirası esas alınacak. Ticari, zirai ve serbest meslek kazançları ile gayrimenkul sermaye iradı sahiplerinin vergi ayı olan Mart'ta vergi beyanları açısından şu düzenlemeler geçerli olacak 
     
     KİRA GELİRİ ELDE EDENLER 
     -Sadece kira geliri olanlar, tek sayfalık yıllık gelir vergisi beyannamesi dolduracak. 
     -Mesken kira gelirlerinin 1 milyon 800 bin lirası vergiden müstesna olacak. Kira gelirinin yanında ticari, zirai veya meslek kazancı olanlar, bu istisnadan yararlanamayacak. 
     -2004 yılı içinde elde ettiği konut kira geliri, 1 milyon 800 bin lirayı, işyeri kira gelirleri üzerinden vergi kesintisi yapılanlardan kira gelirlerinin brüt tutarı 14 milyar lirayı, bir takvim yılı içinde elde ettiği tevkifata ve istisna uygulamasına konu olmayan gayrimenkul sermaye iratları toplamı ise 750 milyon lirayı aşanlar, eşler ve çocukların kira gelirleri için ayrı ayrı beyanname verecek. 
     -Mart ve Temmuz aylarında 2 eşit taksitte ödenecek vergi de, vergi dairelerinin yanı sıra yetkili banka şubelerine yatırılabilecek. 
     -Konutlardan elde edilen kira gelirini beyan etmeyen ya da eksik bildirenler 1.8 milyon liralık istisnadan yararlanamayacak. Hiç beyanda bulunmayanlara 2 kat ikinci derece usulsüzlük cezası kesilecek, ayrıca her ay için gecikme faizi uygulanacak. 
     
     MENKUL SERMAYE İRATLARINDA DURUM 
     -Enflasyondan arındırmaya ilişkin indirim oranı yüzde 43.8 olarak uygulanacak. 
     -Mevduat faizleri, özel finans kurumlarınca kar ve zarara katılma hesabı karşılığında ödenen kar payları, repo gelirleri, yatırım fonlarının katılma belgelerine ödenen kar payları ve 7 Ekim 2001 tarihinden itibaren düzenlenen şahıs sigorta poliçeleri dolayısıyla elde edilen menkul sermaye iratları için beyanname verilmeyecek. 
     -Geliri sadece menkul sermaye iratlarından ibaret olan mükelleflerin elde ettikleri menkul sermaye iratlarının gayrı safi tutarları toplamının 14 milyar lirayı aşmaması durumunda da beyanname verme mükellefiyeti doğmayacak. 
     
     KİMLER BEYANDA BULUNACAK 
     Menkul sermaye iratlarında beyan yükümlülükleri şöyle olacak 
     -26 Temmuz 2001 öncesi TL cinsinden ihraç edilen Devlet tahvili ve Hazine bonosu faizleri Yüzde 43.8'lik indirim uygulandıktan sonra kalan tutar 14 milyar lirayı aşıyorsa beyanname verilecek. 
     -26 Temmuz 2001 tarihinden itibaren TL cinsinden ihraç edilen Devlet tahvili ve Hazine bonosu faizleri İndirim oranı ve 156 milyar 505 milyon 290 bin liralık istisna uygulandıktan sonra kalan tutar 14 milyarı aşıyorsa beyanda bulunulacak. 
     -26 Temmuz 2001 öncesi ihraç edilen dövize, altına veya başka bir değere endeksli menkul kıymetler ile döviz cinsinden Devlet Tahvili ve Hazine Bonosu faizleri İndirim oranı ve 156 milyar 505 milyon 290 bin liralık istisna uygulanmayacak olup, toplam tutar 14 milyarı aşıyorsa beyanname verilecek. 
     -26 Temmuz 2001 tarihinden sonra ihraç edilen dövize, altına veya başka bir değere endeksli Devlet Tahvili ve Hazine Bonosu faizleri Kalan tutar 14 milyar lirayı aşıyorsa beyanda bulunulacak. 
     -Kıyı bankacılığından elde edilen faiz gelirleri 750 milyon liralık tutarı aşması halinde tamamı için beyanname verilecek. 
     -Türkiye'de elde edilen kar payları Elde edilen kar payının brüt tutarının yarısı gelir vergisinden istisna olacak, kalan tutar 14 milyarı aşıyorsa beyanda bulunulacak. 
     
     İSTİSNA UYGULAMASI NASIL OLACAK 
     -26 Temmuz 2001-31 Aralık 2004 tarihleri arasında ihraç edilen Devlet Tahvili ve Hazine Bonolarının faiz gelirleri ile elden çıkarılmasından sağlanan diğer kazançlar toplamının 2004 yılında 156 milyar 505 milyon 290 bin lirası gelir vergisinden istisna olacak. İstisna kapsamına giren bu kazançlar için yıllık beyanname verilmeyeceği gibi, diğer gelirler dolayısıyla verilecek yıllık beyannameye de bu kazançlar dahil edilmeyecek. 
     2004 yılında elde edilen ve gayrısafi tutarı 26.7.2001 tarihinden itibaren TL cinsinden ihraç edilenler 303 milyar 390 milyon 195 bin 729 lirayı aşmayan Devlet tahvili ve Hazine bonosu faiz gelirleri beyan edilmeyecek. 
     İstisna, faiz gelirleri ile elden çıkarma dolayısıyla sağlanan diğer kazançlar toplamına uygulanacak. 
     
     MÜKELLEF SAYILARI 
     Gelirler Genel Müdürlüğü verilerine göre, ülkemizde 2005 yılı Ocak ayı itibariyle 571 bin 228 adet faal gayrımenkul sermaye iradı mükellefi bulunuyor. 
     Ticari, zirai ve serbest meslek erbabından oluşan diğer gelir vergisi mükelleflerinin sayısı da 1 milyon 783 bin 439 olarak belirleniyor. 
     
     ANKARA'DA KESİNTİSİZ HİZMET 
     Öte yandan, defterdarlıklar gelir vergisi beyan döneminde vatandaşın sıkıntı çekmemesi için bazı ek tedbirleri uygulamaya koydu. 
     Bu çerçevede, Ankara'da vergi dairelerinde öğle tatilleri kaldırıldı. Ankara Defterdar Vekili Cemal Boyalı, gelir vergisi beyan dönemi boyunca, vergi dairelerinin tam gün hizmet vereceğini, oluşturulan danışma bürolarında görev alacak gelir uzmanlarının da, gerekirse vatandaşın beyannamesini bizzat dolduracağını bildirdi. 
     
</TEXT>
</DOC>
