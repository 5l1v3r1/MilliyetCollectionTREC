<DOC>
<DOCNO> 328085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun31.html </URL>
<DATE> 2005/03/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Le Figaro Türkiye, adaylar arasında bir ekonomik ejderha 
</HEADLINE>
<TEXT>

     AB'ye aday olan ülkeler arasında Türkiye'nin esnekliği ve girişimci ruhu ile bir "ekonomik ejderha" gibi durduğu belirtildi. Le Figaro, Türk ekonomisinin dinamizminin, yüksek büyümeye yansıdığını, Türkiye'nin dünyanın en büyük dokuzuncu ihracatçısı haline geldiğini kaydetti. 
     Fransız Le Figaro gazetesi, AB'nin giderek artan bir biçimde daha yoksul ülkeleri aldığını, 2007 yılında birliğe girecek olan Romanya ve Bulgaristan'ın bir istisna olmadığını, Ekim ayında üyelik müzakerelerine oturacak olan Türkiye'nin ise, "Avrupa sınıfı"nın en yoksul ülkesi olduğunu öne sürdü. 
     Bu üç ülkenin, OECD'nin son sıralarında bulunduklarını da ifade eden gazete, buna karşın diğer üç adaydan yüzde 50 daha yüksek bir kişi başına gelir olan Hırvatistan'ın üyelik müzakerelerini başlatma talebinin reddedildiğini yazdı. 
     Aday ülkelerin ekonomik durumunu ayrı ayrı değerlendiren Le Figaro, Türkiye'nin aday ülkeler arasında "esnekliği, girişimci ruhu ve bunun sosyal alanda yol açtığı kabalık ile bir 'ekonomik ejderha' gibi durduğu"nu öne sürdü. 
     Türk ekonomisinin dinamizminin yüksek büyümeye yansıdığına dikkat çekilen haberde Türkiye'nin gümrük birliğinin imzalanmasından sonra dış açılma sürecini hızlandırdığı belirtilerek Türkiye'nin dünyanın dokuzuncu büyük ihracatcısı haline geldiğine işaret edildi. 
     Ancak tekstil kotalarının kaldırılmasının, Türkiye'nin toplam dış satışlarının yüzde 32'sini oluşturan tekstil ihracatını tehdit etmeye başladığını savunan gazete, Türkiye'nin tekstil ve hazır giyim ihracatının Ocak ayında düşmeye başladığını, önceki yılın eş ayına göre yüzde 10'luk bir gerileme yaşandığını vurguladı. Buna karşın gazete "Türk patronları, Asya'nın rekabetinin meydan okuyuşuna karşı koyabileceklerine güveniyorlar" diye yazdı. 

     
</TEXT>
</DOC>
