<DOC>
<DOCNO> 327842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy19.html </URL>
<DATE> 2005/03/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CHP'li Arıtman'dan "Eve giren hırsızı vurmak suç olmasın" teklifi... 
</HEADLINE>
<TEXT>

     CHP İzmir Milletvekili Canan Arıtman, bir kimsenin özel konutuna izinsiz girenlere karşı işlenen fiiller ile meşru savunma hallerinde ceza verilmemesini öngören yasa teklifi verdi. 
     Yeni Türk Ceza Kanunu'nun ''meşru savunma ve zorunluluk hali'' başlıklı 25'inci maddesinde değişiklik yapan yasa teklifi uyarınca, gerek kendisine ve gerekse başkasına ait bir hakka yönelmiş, gerçekleşen, gerçekleşmesi veya tekrarı muhakkak olan haksız bir saldırıyı o anda hal ve koşullara göre saldırı ile orantılı biçimde defetmek zorunluluğu ile işlenen fiillerden dolayı faile ceza verilmeyecek. 
     Ayrıca, gerek kendisine gerek başkasına ait bir hakka yönelik olup, bilerek neden olmadığı ve başka suretle korunmak olanağı bulunmayan ağır ve muhakkak bir tehlikeden kurtulmak veya bir başkasını kurtarmak zorunluluğu ile ve tehlikenin ağırlığı ile konu ve kullanılan vasıta arasında orantı bulunmak koşulu ile işlenen fiillerden dolayı fail ceza almayacak. 
     Teklife göre, bir kimsenin özel konutuna, konutunun eklentilerine bilgisi ve rızası olmaksızın girilmesi durumunda bu haksız saldırıyı defetmek zorunluluğu ile işlenen fiillerden dolayı da faile ceza verilemeyecek. 
     Arıtman'ın yasa teklifinin gerekçesinde, bir kimsenin konutunun eklentilerine bilgisi ve rızası olmaksızın girilmesinin haksız saldırı olduğu görüşüne yer verilerek, bu haksız saldırıya karşı meşru savunmanın söz konusu olduğu bildirildi. Böylesine bir meşru savunmada konutta yaşayan kişilerin haksız saldırı karşısında doğal olarak sınırın aşılmasını mazur gösterecek bir heyecan, korku ve telaş içerisinde olacakları belirtilen gerekçede, ''Dolayısıyla kişinin özel konutunun haksız saldırıya uğraması halinde meşru savunmanın saldırı ile orantılı biçimde olması hali aranmaz'' görüşüne yer verildi. 
     Kişileri suç işlemekten caydıracak en etkin araçlardan birisinin, suç işlediklerinde karşılık görebilecekleri endişesi olduğuna işaret edilen gerekçede, meşru savunma hakkının genişletilmesinin, caydırıcı etki yapabileceği belirtildi. 
     
</TEXT>
</DOC>
