<DOC>
<DOCNO> 333068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur26.html </URL>
<DATE> 2005/04/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"İDO'nun yeni gemilerinin modellerini İstanbullular seçecek" 
</HEADLINE>
<TEXT>

     İstanbul Deniz Otobüsleri A.Ş İDO Genel Müdürü Ahmet Paksoy, Türkiye Denizcilik İşletmeleri TDİ Şehit Hatları İşletmesi'nden 84 gemi, 56 iskele, 698 de personel devraldıklarını belirterek, ''12 yıldan beri yatırım yapılmayan işletmeye 2006 yılında 50 milyon, 5 yıl içinde de 200 milyon dolar yatırım yapacağız'' dedi. 
     Paksoy, basın mensuplarıyla yaptığı sohbet toplantısında, Şehir Hatları İşletmesi'nin İDO'ya devredilmesinin ardından gerçekleştirilen çalışmalara ilişkin bilgi verdi. 
     İşletmeden 35 yolcu vapuru, 12 yolcu motoru, 15 arabalı vapur, 22 de hizmet gemisi olmak üzere 84 gemi ve 56 iskele ile 698 personel aldıklarını anlatan Paksoy, denizcilik lisesi ve üniversite mezunu 200 yeni ilave personelle değişim için yola çıktıklarını söyledi. 
     Paksoy, ilk aşamada terminal ve iskelelerde yenileme çalışmalarına başladıklarını, ardından da yeni projelerle yeni terminaller inşa edeceklerini bildirdi. 
     Buna paralel gemilerde de modernizasyon çalışması yapacaklarını dile getiren Paksoy, şu anda 20 geminin çok ciddi bakım ve onarım istediğini vurguladı. 
     
     ''DENİZ ULAŞIMINI YENİDEN PLANLAYACAĞIZ'' 
     İDO Genel Müdürü Ahmet Paksoy, Şehir Hatları İşletmesi'nin 12 yıldan beri özelleştirme kapsamında olması nedeniyle yatırım yapılmadığını ifade ederek, ''Önümüzdeki yıl şehir hatlarına 50 milyon, 5 yıl içinde de 200 milyon dolar yatırım yapacağız'' dedi. 
     Şehir Hatları'nın İDO'ya devrini ''kurum devri'' olarak görmediklerini, amaçlarının bir değişimi hayata geçirmek olduğunu belirten Paksoy, sözlerini şöyle sürdürdü 
     ''Bu kentin en önemli sorunu ulaşım. İstanbul denizler kenti, ama denizci değil. Denizden istifade etmiyoruz. Denizin ulaşımdaki payı yüzde 3. 1980'li yıllarda yılda 180 milyon olan yolcu hacmi, bugün 61 milyon. Yolcuların taleplerini karşılayamazsanız, talep de alamazsınız. Biz bu oranı 3 yılda yüzde 8'e çıkarmayı istiyoruz. 2006 yılında 6 tane gemi alacağız. İstanbul'da ulaşımın çehresi değişecek. Hızlı, kaliteli, konforlu ve ucuz ulaşımla 163 yıllık 'şirketi hayriye' kültürünü yaşatacağız. Deniz ulaşımını, lastikli ve raylı toplu taşıma sistemleriyle entegre edeceğiz. İDO, deniz ulaşımında otorite oldu. İstanbul'da deniz ulaşımını bütünsel olarak yeniden planlayacağız.'' 
     
     ''YENİ GEMİLERİN MODELİNİ İSTANBULLULAR SEÇECEK'' 
     Ahmet Paksoy, alınacak yeni gemi modelleri üzerinde de çalışmalar yapıldığını ve ortaya çıkan modellerden hangisinin şehir hatlarında kullanılacağına İstanbulluların karar vereceğini söyledi. 
     Paksoy, şehir hatları vapurlarının İstanbul'un simgesi olduğuna işaret ederek, ancak manevra kabiliyeti düşük bu gemilerle nostaljik seferler yapmayı planladıklarını bildirdi. 
     Şehir hatlarındaki büfelerin de Büyükşehir Belediyesi'ne ait Beltur şirketi tarafından işletileceğini anlatan Paksoy, İstanbullulara çok daha ucuz ve kaliteli hizmet verileceğini kaydetti. 
     
     4 FERİBOT, 5 DENİZ OTOBÜSÜ.. 
     Paksoy, İDO'nun mevcut feribotlarının da yeterli olmadığını dile getirerek, 4 yeni feribot alacaklarını anlattı. 
     Bunlardan 2'sinin 1250 yolcu ve 250 araç kapasiteli, diğer 2'sinin de 600 yolcu ve 112 araç kapasiteli olduğunu belirten Paksoy, yeni feribotlarla İstanbul ile Mudanya'nın Güzelyalı Beldesi arasındaki yolculuk süresinin 1 saat 15 dakikaya ineceğini söyledi. 
     İDO Genel Müdürü Paksoy, her biri 449 yolcu kapasiteli 5 tane de deniz otobüsü alacaklarını anlatarak, ''Önümüzdeki yıl 6 gemi şehir hatlarında olmak üzere 4 feribot, 5 tane de deniz otobüsü hizmete girecek'' dedi. 
     İstanbul için gerçek ve rasyonel hedefler belirlediklerini ifade eden Paksoy, ''3-4 yıl içinde de İDO'nun halka arzını düşünüyoruz'' diye konuştu. 
     
</TEXT>
</DOC>
