<DOC>
<DOCNO> 349849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/aspo.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'ya sert tepki 
</HEADLINE>
<TEXT>


Futbol Federasyonu, Kazakistan - Türkiye, Yunanistan - Ukrayna ve Danimarka - Arnavutluk maçlarının aynı saatte oynanmasına tepki verdi. Yetkililer, rakiplere avantaj sağlandığını söylediler 

HALİL ÖZER ALMAATA 


Dünya Kupası Eleme Grubu'nda bugün Kazakistan deplasmanında galibiyet arayacak olan A Milli Takım'ın rakiplerinin daha geç saatte maçlarını oynaması Futbol Federasyonu'nu kızdırdı. 
Almaata'da TSİ 18.00'de başlayacak maçımızdan sonra, Atina'da Yunanistan ile Ukrayna'nın TSİ 21.30, Kopenhag'ta Danimarka ile Arnavutluk'un ise 21.00'de karşılaşacak olmasının dezavantajlarına değinen federasyon yetkilileri, televizyon yayınları nedeniyle alınan bu kararı protesto ettiklerini belirttiler. 
Genel Menajer Can Çobanoğlu, "Kazakistan ile oynayacağımız maçın skoruna göre Yunanistan ile Ukrayna el ele verip beraberliğe bile oynayabilir. Danimarka da devreye girebilir. Bize göre tüm maçlar aynı saatte başlamalıydı. Bu program bizim aleyhimize. Yine de Kazakistan'ı mağlup ederek, bu dezavantajı, avantaja çevireceğiz" dedi. 

Yanal'ın umudu var 

Milli Takım'ın teknik patronu Ersun Yanal, bugünkü maçlar sonunda grupta ikinci sıraya çıkabileceklerini tekrarladı. Sıkıntılı günler geçiren Yanal, "Mücadelenin büyüğü-küçüğü olmaz, Kazakistan'a saygı duyuyoruz. Önümüzde Arnavutluk'un, Yunanistan'ı yenmesi örneği var. Yarınki bugün karşılaşmalar sonucunda grupta ikinci sırada yer alabiliriz. Türkiye, oynadığı oyunla skoru birleştirdiğinde hepimizin umudu olacak" diye konuştu. 

Gözümüz Atina'da 

Yunanistan ile Ukrayna'nın bugün 21.30'da Atina'da oynayacağı karşılaşma, Milli Takımımızı yakından ilgilendiriyor. Ay - Yıldızlı ekip, Kazakistan'da alacağı üç puanın ardından lider Ukrayna'nın da Yunanistan'ı yenmesi ve liderliğini sağlamlaştırması halinde yeniden ikinciliğe tırmanacak. Bu karşılaşma Kanal Türk'ten naklen yayınlanacak. Bu arada Danimarka da, sahasında 21.00'de Arnavutluk'u konuk edecek. 

Yanal formül peşinde 

A Milli Takımın hocası, cezalı Yıldıray'ın yerine kimi oynatacağı konusunda kararsız kaldı. Yanal'ın, Tuncay'ı ilk on birde sahaya sürüp, çift forvete şans vereceği bildirildi 


A Milli Takım, Kazakistan maçının son çalışmasını dün akşam karşılaşmanın yapılacağı Central Stadı'nda yaptığı antrenmanla tamamladı. 
Taktik ağırlıklı bir program uygulayan Teknik Direktör Ersun Yanal, cezalı Yıldıray'ın yerine orta sahada kimi oynatacağına bir türlü karar veremedi. Yanal'ın Yunanistan maçında sahaya sürdüğü ilk on birde fazla bir değişiklik yapmayı düşünmediği, ancak sarı kart sınırında bulunan oyuncular nedeniyle skor avantajının sağlanmasının ardından değişiklik yapmayı planladığı bildirildi. Yanal'ın savunma kurgusunu Serkan, Tolga Seyhan, İbrahim Toraman ve Ümit Özat'tan oluşturacağı belirtildi. 
Ağrıları geçen ve dün akşam takımla birlikte çalışan Emre'nin oynayabilecek duruma geldiğine işaret edilirken, Ersun Yanal'ın büyük bir olasılıkla Yıldıray'ın yerine Tuncay'ı sahaya sürüp, Fatih Tekke ile birlikte kendisini forvette görevlendireceği öğrenildi. Ay - Yıldızlı ekipte kırmızı kart cezalısı Yıldıray ve sakat olan Ayhan dışında eksik bulunmuyor. 
Bu arada Federasyon Başkanı Levent Bıçakcı, dün Milli Takım'ın kamp yaptığı Regent Otel'de ziyaret ettiği teknik heyet ve oyuncularla birlikte yemek yedi. 

Bardağı taşırdılar 

Türkiye'ye, aylar önce yapılan uyarılara rağmen uygun şartlarda antrenman sahası hazırlamayan ve Milli Takım kafilesine hiç ilgi göstermeyen Kazakistan Futbol Federasyonu dün de Ümit Milli Takım maçında Türkiye Futbol Federasyonu yöneticilerini çileden çıkardı. Maçı izlemeye gelen yönetim kurulu üyelerini içeri almamakta ısrarcı davranan ve özel federasyon kimliği soran Kazak görevlilerin tutumu herkesi çileden çıkardı. Uzun süre kapıda bekleyen yöneticiler güçlükle maça girebildiler. 

KAZAKİSTAN 
Novikov 
Liapkine 
Familtsev 
Avdeev 
Dubinskiy 
Smakov 
Karpovitch 
Rodionov 
Bayzhanov 
Baltiev 
Krokhmel 

TÜRKİYE 
Rüştü 
Serkan 
İbrahim 
Tolga 
Ümit 
Hamit 
Koray 
Emre 
Hüseyin 
Tuncay 
Necati 
Fatih 

2. ELEME GRUBU TakImlar O G B M A Y P 1.Ukrayna 8 6 2 0 14 3 20 2.Yunanistan 8 4 3 1 12 6 15 3.Türkİye 8 3 4 1 13 7 13 4.Danimarka 7 2 3 2 10 7 9 5.Arnavutluk 8 3 0 5 6 13 9 6.Gürcistan 7 1 2 4 10 16 5 7.Kazakistan 6 0 0 6 2 15 0 


</TEXT>
</DOC>
