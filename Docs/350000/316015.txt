<DOC>
<DOCNO> 316015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun08.html </URL>
<DATE> 2005/02/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Cubas'ın kaçırılan kızının cesedi bulundu 
</HEADLINE>
<TEXT>

     Eski Paraguay Devlet Başkanı Raul Cubas'ın 148 gün önce kaçırılan kızı Cecilia Cubas'ın cesedinin bulunduğu bildirildi. 
     Fransız Haber Ajansı AFP'ye açıklama yapan Paraguay İçişleri Bakanı Nelson Mora, öldürülen 31 yaşındaki Cecilia Cubas'ın cesedinin başkent Asuncion yakınlarında bir evin bodrumunda bulunduğunu, ileri derecede çürümüş cesedin diş izlerinden teşhis edildiğini belirtti. 
     Başsavcı Oscar Latorre, cinayetin sorumlusunun, solcu Hür Vatan Partisi PPL üyeleri olduğunu, bunların Kolombiya Devrimci Silahlı Güçleri FARC gerillalarıyla suç ortaklığı yaptığını ifade etti. 
     Öldürülen genç kadının babası Raul Cubas, 1998-1999 arasında yedi ay boyunca Paraguay devlet başkanlığı görevini yürütmüştü. Cubas, siyasi rakibi Devlet Başkan Yardımcısı Luis Maria Argana'nın faili meçhul bir cinayete kurban gitmesinin ardından 28 Mart 1999'da, Kongre'deki azlinden sonra istifa etmiş ve Brezilya'dan sığınma hakkı istemişti. Cubas, 2002'de ülkesine dönmüştü. 
     
</TEXT>
</DOC>
