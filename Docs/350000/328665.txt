<DOC>
<DOCNO> 328665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur28.html </URL>
<DATE> 2005/03/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şarkıcı Berkant yarın taburcu oluyor 
</HEADLINE>
<TEXT>

     Denizli'de geçirdiği trafik kazasının ardından tedavi ve kontrol amacıyla Memorial Hastanesi'ne yatan sanatçı Berkant, yarın taburcu oluyor. 
     Hastanede düzenlenen basın toplantısında, Memorial Hastanesi Kardiyoloji Bölüm Başkanı Uzm. Dr. Deniz Şener, sanatçının sağlık durumuyla ilgili bilgi verdi. 
     Berkant'ın, kalbindeki rahatsızlık ve böbrek yetmezliği nedeniyle kaza öncesi takip ettikleri bir hasta olduğunu anlatan Şener, sanatçının, Pamukkale Üniversitesi PAÜ Eğitim Uygulama ve Araştırma Hastanesi'ndeki başarılı tedavisinin ardından, kontrol amacıyla kendilerine başvurduğunu bildirdi. 
     Beyin ve Sinir Cerrahisi Bölümü'nden Op. Dr. Cevdet Caner de sanatçıya kaza öncesi bel fıtığı tedavisi uyguladıklarını söyledi. 
     Kaza nedeniyle Berkant'ın omurgalarında değişme olduğunu vurgulayan Caner, buna karşın ameliyatı gerektirecek bir durum bulunmadığını kaydetti. 
     Caner, sırtındaki zedelenmeler için sanatçıya özel bir korse verdiklerini, durumunun bir ay içinde normale döneceğini sözlerine ekledi. 
     
     BERKANT'A ZİYARET... 
     Toplantının ardından doktorları, Berkant'ı ziyaret etti. 
     Sanatçı Adnan Şenses'in de bulunduğu ziyarette, gazetecilere açıklama yapan Berkant, Başbakan Recep Tayyip Erdoğan ve sanatçı dostları başta olmak üzere tüm sevenlerine gösterdikleri ilgi nedeniyle teşekkür etti. 
     Özellikle Sağlık ile Kültür ve Turizm Bakanları'nın da kendisine yakın ilgi gösterdiğini vurgulayan Berkant, ''Demek ki, bu memlekete güzel şeyler vermişiz'' diye konuştu. 
     Berkant, bir gazetecinin, kendisine ''Devlet Sanatçısı unvanının verilmediğini'' söylemesi üzerine ise ''Ben toplumun sanatçısıyım. Ben zaten bu devletin sanatçısıyım'' dedi. 
     Bu arada doktorları, Berkant'ın yarın sabah taburcu edileceğini söylediler. 
     
</TEXT>
</DOC>
