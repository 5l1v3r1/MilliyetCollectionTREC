<DOC>
<DOCNO> 349090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun10.html </URL>
<DATE> 2005/06/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İsrailliler Filistin'den siyasi sığınma istedi 
</HEADLINE>
<TEXT>

     İsrail hükümetinin bu yaz Batı Şeria'dan tahliye edeceği bazı Yahudi göçmenler, evlerinde kalabilmek için Filistin lideri Mahmut Abbas'tan ''sığınma'' talep etti. 
     Yediot Aharonot gazetesinin yazdığına göre, Batı Şeria'da boşaltılacak dört küçük Yahudi yerleşkesinden Kadim'de yaşayan Drori Stuan adlı göçmen, ''Mademki İsrail devleti bizi istemiyor, biz de onu istemeyiz'' dedi. 
     Stuan, bazı ailelerle birlikte imzaladıkları mektubu, bir yabancı aracılığıyla Abbas'a gönderdiklerini, mektupta Filistinlilerden siyasi iltica talebinde bulunduklarını anlattı. Stuan, ''Biz Batı Şeria'nın kuzeyinde, İsrail değil Filistin otoritesi altında yaşamaya devam etmek istiyoruz. Filistin egemenliği bizi korkutmuyor. Her şeyin iyi olacağına, dünyanın diğer bölgelerindeki Yahudiler gibi güven içinde yaşayacağımıza inanıyoruz'' dedi. 
     Kadim yerleşkesi, 1983'te kurulmuştu. Yerleşkede bugün 75 kişi yaşıyor. 
     İsrail hükümeti, Gazze Şeridi ve Batı Şeria'daki Yahudi yerleşkelerini boşaltmayı kararlaştırmıştı. 
     
</TEXT>
</DOC>
