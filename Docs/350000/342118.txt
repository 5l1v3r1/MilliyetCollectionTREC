<DOC>
<DOCNO> 342118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/yazar/cemal.html </URL>
<DATE> 2005/05/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
11. durak AYDIN 
</HEADLINE>
<TEXT>
Söylenseler de 'AKP' diyorlar 
Aydın'da da vatandaşın iş ve aş sıkıntısı var. Hükümeti eleştiriyorlar. Ancak, hepsi AKP'nin bir seçim daha kazanacağını düşünüyor. Çünkü, alternatif göremiyorlar 
Hasan Cemal AKP tabanının nabzını tutuyor - 11 
AYDIN - FOTOĞRAFLAR Yurttaş Tümer 

Aydın deyince Adnan Menderes geliyor akla, Türk siyasetinin en karizmatik, en talihsiz liderlerinden biri. Aydın deyince incir geliyor akla, Aydın'da konuklara çikolata yerine incir ikram edilmesine ilişkin genelge çıkartan valisiyle... 
Siyasette Aydın DP - AP çizgisinin kalesi olmuş. Arada Özal'ın ANAP'ı fethetmiş bu kaleyi. Baba'nın Doğru Yol'u geri almış. Oyların bölünmesiyle Erbakan Hoca'nın Refah'ı, Ecevit'in DSP'si, hatta 2002'de Baykal'ın CHP'si yüzde 20.7 oyla birinci parti olmuş Aydın'da. 
2004'te değişiyor hava. 
Yerel seçimlerde AKP, iktidar partisi olduğu için ve biraz da eski ANAP'lı adayının ismiyle Belediye Başkanlığını kazanıyor. İl genel meclisi oylarını da yüzde 35.3 çıkartıyor AKP. CHP yüzde 20 ile, DYP yüzde 19'la, MHP yüzde 11'le iktidar partisini izliyorlar. 
AKP oyları için deniyor ki 
"Emanettir, denemeci oylardır." 
Bir başka deyişle, bir dahaki seçime AKP Aydın'da göremez bu oyları... 
Acaba öyle mi 
Aydın'da çarşamba günü çarşıyı pazarı gezince AKP'nin oylarının ille de emanet oylar olduğu yargısına varmanın öyle çok kolay olmadığı ortaya çıkıyordu. 

Mobilya satıyor, şik yetçi 
Evet, hükümet eleştiriliyor. 
AKP'ye kızgınlık var. 
Vozurdama var. 
Ama muhalefet de sağlam papuç değil. İş geliyor her seferki gibi alternatif meselesine takılıyor Aydın'da da. 
Yağcılar İçi Çarşısı. 
Mobilya satıyor. 
"Para dönmüyor, piyasa durgun. Süngerdi, boyaydı, vernikti, nakliyeydi her şey pahalı. Çünkü bütün bunlar petrolle, petrol ürünleriyle bağlantılı ki, zam görmediği gün yok bu ürünlerin. Ayrıca çiftçi, tarım üreticisi... Onların malı da para etmeyince, biz ne yapalım .. Tüccar 600 bine pamuk alıyor. Çiftçi ise 300 bine pamuk toplattı. Nerede bunun mazotu, nerede bunun işçiliği, çapası, sulatması .. Hele bir de icarcı ise hepten yandı." 
"Peki yarın seçim olsa..." 
Birden hepsi suskunlaşıyor. 
Ses yok, bakışıyorlar. 
"Kime vereceksin " 
"Meçhul, alternatif belirsiz." 
Yürüyoruz. Giyim konfeksiyoncusu. Renk renk gelinlikler satıyor, hepsi çok süslü. "Aydın burası. Rengi, havayı, süsü sever" diyor gülerek. 1956'dan beri bu işi yapıyor. 
Açık sözlü 
"Yarın seçim olsun, AK Parti yine alır. Neden mi Muhalefet yok. Doğru dürüst rakibi yok memlekette. Esnaf muhiti burada AK Parti'ye verdi. Aydın'da ekonomi tarıma dayalı. Köylü çiftçi memnun değil. Aydın bazında oyunu artıramaz ama Türkiye'de kazanır." 

Muhalefetten yakınma 
Mefruşat mağazası var. 
MHP'li gibi konuşuyor. Ama muhalefetten memnun olmadığını belirtiyor. "Memleket türbanla falan uğraşmasın. Mesele ekonomi, aşla iş" diyor. Bir seçim daha AKP'nin alabileceğini söylüyor. 
Avrupa Birliği soruyorum. 
"Avrupa çürümüş" diyor. 
"AB'ye bizi almazlar " 
"AB'ye girelim de, benliğimizden vermeyelim. Kıbrıs'ı vermeyelim. Çok dayatıyorlar." 
71 yaşında. Oto tamircisi. 48 yıldır Aydınlı. Bir zamanlar Sinop'tan göç etmişler. Eski Demokrat. "Baba'ya hiç vermemiş olur muyum " diyor. 
Ve ekliyor 
"Yarın seçim olsun yine bunlar AKP kazanır. Millet istikrar ve huzur istiyor. Bir seçim daha anlayacağın... Bak beyim, İngiltere'de muhalefet lideri az oy aldı diye istifa etti. Bizimkiler kazık kakıyor, en başta da Baykal..." 
İki emekli köy öğretmeni. 
Biri 79, öteki 80 yaşında. Ortaklar Köy Enstitüsü mezunu ikisi de. Dinç gözüküyorlar. Tarım ilacı almaya şehre inmişler. Beş altı yıldır Alanlar Köyü'nde narenciye ve şeftali yetiştiriyorlar. 

'Bu seçimi de alır beyim' 
"Çiftçinin hali bitik" diyor. 
"Bizim köyde AK Parti'ye çıktı. Kandırıldı köylü... Ben mi Bizimki belli, Atatürk'ün yolu... Ama Baykal'a kızıyoruz." 
"Gençliğe devretse daha iyi..." 
"Zor ama bir seçim daha alır AK Parti..." 
Dalama Yeni Köy'den. 
47 yaşında. Zirai ilaç almaya gelmiş şehre. "Pamuk yaparken şimdi darı, yani mısır. Bir Alamancının 400 dekar tarlasında" diye anlatıyor, "AK Parti'ye verdik. Bir daha zor. Ama muhalefette de iş yok. Bir seçim daha alır beyim..." 

Çiftçi buğdaya döndü 
Zirai ilaç ve tohum firmasının Ege temsilcisi. Daha otuz yaşında Ziraat Mühendisi. Menderes Ziraat Fakültesi'nden mezun olmuş. Elazığ'dan göç etmiş, yerleşmiş. 
Anlatıyor 
"İki üç yıldır pamuktan kazanamadı çiftçi. Mısırla buğdaya döndü. Tarıma destek konusunda Özal da Demirel de bir şey yapmadı. Bu hükümetin az da olsa bir çabası var. Köylünün bu hükümetten beklentisi çoktu ama umduğunu bulamadı. İki daha böyle giderse, çiftçi tümüyle tefecinin eline düşer. AK Parti bir daha kazanır. Alternatif yok ki..." 
Yolda durduruyor. 
Beni İstanbul'dan tanıyor. 
Emekli bir polis memuru. Göğsünde dalgalanan bayrak rozeti. Buralara yerleşmiş, İncirova'lıymış. "Ben vermedim Tayyip'e, vermem de" diye konuşuyor, "Ama AK Parti bir seçim daha kazanır." 
Kadınlarla sohbet. Biri parasını İmar'a, diğeri taşerona kaptırmış. Ateş püskürüyorlar siyaset deyince. "Paramı kim kurtarırsa, oyum ona" diye kapatıyor sohbeti... 
Yeni Hamam Arastası'nda oturuyor kocaman göbeğiyle. Emekli bir PTT'ci. Göbeğine işaret edip, "Senin iktidarla derdin yok herhalde" diye takılıyor. 
Gülüyor 
"Tam üstüne bastın" diyor keh keh ederek, "Tayyip götürür bir seçim daha..." 

'Merkez'den AKP'ye 
Ayakkabıcılar Arastası. 
Beyaz saçlı, beyaz sakallı. Tabureye çökmüş uzun tespihi çekiyor. 1946'dan beri Aydın'da yaşadığını söylüyor. Ayakkabı mağazası. "Siyasetle hiç alakam yok" diyor ama siyaseti bilen biri... 
"Menderes gibisi var mıydı " diye soruyor. Demirel'i, Özal'ı seviyor. Baykal'a kızıyor, "Sadece suçlamayı bilir o" diyor. 
Ve ekliyor "Muhalefette iş yok. Bundan iyisi gelecek değil" diye AKP'ye işaret ediyor, ben yerimden kalkarken... 
Bu mantık nereye götürür 
Ben vermedim ama AKP kazanır mantığı... Muhalefette iş yok, bir seçim daha gelirler mantığı... 
Her iki halde de AKP kazançlı çıkar. Psikolojik olarak AKP oylarını artırır. Sandık başında, "Madem seçimi kazanacaklar, ben de vereyim" düşüncesi ağır basar. Ya da "Zaten seçimi kazanacaklar, en iyisi ben de oy kullanmayayım" dedirtir insana. Bu da, seçime katılım oranını düşürerek AKP oylarını artırabilir. 
Siz ne diyorsunuz bu mantığa 
Aydın'dan bakınca, muhalefet ya da alternatif yetersizliğinin sandık başında oyların merkez sağdan AKP'ye doğru hareketlendirmesi ihtimalini akla getiriyor. 
Sadece bir ihtimal tabii... 

12 günde 11 il dolaştım. 
Yarın ve öbür gün bu 11 ilin yorumunu yapacağım. 



</TEXT>
</DOC>
