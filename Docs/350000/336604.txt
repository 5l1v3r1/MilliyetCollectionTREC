<DOC>
<DOCNO> 336604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun11.html </URL>
<DATE> 2005/04/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa basını Türkiye'ye soykırım baskıları artıyor 
</HEADLINE>
<TEXT>

     Ermenilerin soykırım iddiasının 90. yıldönümünü anma etkinlikleri sürerken Avrupa basını, konuya geniş yer verdi. 
     Avrupa basını, Türkiye'nin "Ermeni soykırımı"nı tanımasına yönelik baskıların giderek arttığını belirtirken bunun Kopenhag kriterleri arasında yer almadığına da dikkat çekti. 
     
     LİBERATİON SOYRIKIM ÜYELİK İÇİN ŞART OLMAZ 
     Fransız Liberation gazetesi, Türkiye'nin sözde "soykırım"ı tanımasının Kopenhag kriterleri arasında yer almadığını ancak Ankara üzerindeki baskıların giderek arttığını kaydetti. Gazete, daha önce AB'de "soykırım"ı tanıyan altı ülke Yunanistan, Belçika, İsveç, İtalya, Fransa ve Kıbrıs Rum Kesimine son dönemde Slovakya, Hollanda ve Polonya'nın da katıldığına dikkat çekti. Ancak gazete, Ankara'nın "Kıbrıs Cumhuriyeti"ni Rum Kesimi tanımasından farklı olarak "soykırım"ın Türkiye'nin AB üyeliği için bir koşul haline getirilmesi şansı bulunmadığını vurguladı. Gazete, "Türklere kapıları açan ünlü Brüksel zirvesi sırasında Jacques Chirac Ermeni sorununa değinen tek devlet başkanı oldu" diye yazdı. Gazete, Paris'in muğlak bir tutum takındığını, Chirac'ın hem Türklerin, hem de Ermenilerin dostu olduğu yorumunu yaptı. 
     
     THE TELEGRAPH TÜRKİYE'NİN TUTUMU AB UMUTLARINI ETKİLİYOR 
     Ermenilerin "soykırım"ın unutulmasına razı olmadıklarını belirten İngiliz The Telegraph gazetesi ise, "soykırım"ın yıldönümü dolayısıyla Erivan'da düzenlenen etkinliklere yer verdi. Haberde Türkiye'nin, yüzbinlerce kişinin yaşamını yitirdiği bir trajedi meydana geldiğini kabul ederken devletin Ermenileri yok etmeye yönelik bir planının bulunduğunu reddettiği kaydedildi. Türkiye'nin bu tutumunun AB'ye katılma umutlarını etkilediğini öne süren gazete, Başbakan Recep Tayyip Erdoğan'ın Ermenistan liderine gönderdiği mektubun Batılı diplomatlarca olumlu karşılandığını yazdı. 
     
     LE FİGARO KOÇARYAN JEST YAPTI 
     Diğer Fransız gazetesi Le Figaro da, Ermenistan Cumhurbaşkanı Robert Koçaryan'ın "soykırım"ın yıldönümünde Türkiye ile diplomatik ilişkileri kurmaya hazır olduklarını belirterek bir "jest" yaptığını öne sürdü. Ankara'nın ise, "soykırım" tezini tamamen reddettiğine dikkat çeken gazete, "Ermeni soykırımının yıl dönümü Türkiye'ye soykırımı tanıması yönündeki baskıların arttığı bir ortama denk düştü" yorumunu yaptı. Son olarak Polonya parlamentosunun sözde soykırımı tanıdığını kaydeden gazete, Fransız sağ UDF lideri François Bayrou'nun Türkiye'nin "soykırım"ı tanımasını AB üyeliği için "koşul" koyan bir karar tasarısının Avrupa Parlamentosu'na sunacaklarını söylediğini yazdı. 
     
     THE İNDEPENDENT İNGİLTERE'NİN SOYKIRIMI TANIMASI İSTENİYOR 
     İngiliz The İndepent gazetesi de, İngiliz hükümetinin "soykırım"ı tanıması ve Türkiye'yi de aynı yönde hareket etmeye cesaretlendirmesinin istendiğini belirtti. Alman Başbakanlığı sözcüsü Gernot Erler'in Almanya'nın onay verdiği ve önlemek için önlem almadığı için "Ermeni soykırım"ından da kısmen sorumlu olduğunu söylediğine dikkat çeken gazete, Türk hükümetinin ise, 1.5 milyon ölü savını kabul etmeye yanaşmadığını, savaşta birçok Müslümanın da öldüğünü söylediğini kaydetti. 
     
</TEXT>
</DOC>
