<DOC>
<DOCNO> 347923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo32.html </URL>
<DATE> 2005/06/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fenerbahçe, yabancı kontenjanında yer açmak istiyor 
</HEADLINE>
<TEXT>

     Anelka'ya sağda AB vatandaşı statüsünde oynama izni çıkarsa F.Bahçe iki yabancı transfer edebilir Fenerbahçe, Nicolas Anelka veya Fabio Luciano'yu Avrupa Birliği vatandaşı statüsünde oynatabilmek için Türkiye Futbol Federasyonu'na başvurdu. 
     Işık Sigorta tarafından düzenlenen '11 Altın Adam' yarışmasına konuk olarak katılan Fenerbahçe İkinci Başkanı Nihat Özdemir, Anelka veya Luciano'yu Avrupa Birliği statüsünde oynatabilmek için Türkiye Futbol Federasyonu'na müracaat ettiklerini açıkladı. 
     Özdemir, "şu an bir yabancı oyuncu transfer etme hakkımız var. Başvurumuz kabul edilirse iki yabancı transferi hakkımız olabilecek" dedi. 
     
     "UEFA DEĞİL, FEDERASYON KARAR VERECEK 

     UEFA Asbaşkanı Şenes Erzik, Fenerbahçe Kulübü'nün Anelka'nın Avrupa Birliği vatandaşı olarak oynatılması talebiyle ilgili kararı UEFA'nın değil, Türkiye Futbol Federasyonu'nun vereceğini söyledi. 
     Işık Sigorta tarafından Kalyon Oteli'nde düzenlenen ''11 Altın Adam'' yarışmasına konuk olarak katılan Erzik, Türkiye'nin Avrupa Birliği üyesi olmadığını dile getirerek, ''Bu konunun UEFA ile ilgisi yok. Türkiye'deki yabancı oyuncu sınırlaması kararını sadece federasyon verir'' dedi. 
     Şenes Erzik, son 15 yılda Türkiye'ye transfer olan dünyaca ünlü çok az sayıda yabancı oyuncu olduğunu belirterek, ''Diğerleri için aynı şeyleri söyleyemeyeceğim. Yabancı oyunculara harcanan paraların büyük bir bölümü çarçur edilmiştir'' diye konuştu. 
     Fenerbahçe'nin yeni sezonda Avrupa Şampiyonlar Ligi'ne direkt katılması ile ilgili olarak kendisine bugüne kadar 127 kez aynı sorunun yöneltildiğini söyleyen Erzik, ''UEFA Başkanı Lennart Johansson Kurallar ne gerekiyor yapılacak yerine, Liverpool'un katılmaması biraz haksızlık olur deyince, bunun hesabı bana sorulmaya başlandı'' ifadesini kullandı. 
     Şenes Erzik, UEFA'nın 17 Haziran'da Manchester'da yapacağı toplantının daha önceden belli olduğunu kaydederek, bu toplantı ile ilgili dosyanın kendisine yeni geldiğini ve Fenerbahçe'nin durumunun gündemde olmadığını ifade etti. 

     
</TEXT>
</DOC>
