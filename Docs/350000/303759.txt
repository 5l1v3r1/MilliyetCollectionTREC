<DOC>
<DOCNO> 303759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo36.html </URL>
<DATE> 2005/01/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ziya Doğan İstediklerimi kim yaparsa formayı o giyer... 
</HEADLINE>
<TEXT>

     Antalya Belek'te ikinci yarı hazırlıkları için kamp yapan Gençlerbirliği, çalışmalarını günde çift idmanla sürdürüyor. 
     Sakatlık olmaması için ilk çalışmaları hafif tutan teknik direktör Ziya Doğan, futbolcuların performansını yüksek bulması nedeniyle antrenman temposunu artırdı. 
     Eşinin doğum yapması nedeniyle Belçika'da bulunan ve kampa 2 gün geç katılan Youla da takımla ilk antrenmanına çıktı. 
     Sabah yapılan ilk çalışmada ormanda kros yapan kırmızı- siyahlılar'da sakatlığı süren kaptan Ümit ile Skoko sahada takımdan ayrı koşu yaptı. 
     Teknik direktör Ziya Doğan çalışmaların iyi geçtiğini belirterek, bundan sonra daha çok oyun planını oturtmak için çaba harcayacaklarını söyledi. 
     Doğan, futbolculara oyun planını oturtmanın önemini anlatarak, ''Benim için saha içinde istediklerimi yapan oyuncu önemlidir. İstediklerimi kim yaparsa formayı o giyer. Onun için benim dediklerimi yapmaya özen gösterin'' dedi. 
     Gençlerbirliği'nde Mısır Milli takım kampında bulunan El Saka ile B Genç Milli takım kampında bulunan Ali Öztürk, Hakan Aslantaş ve Zafer çalışmalara katılamıyor. 
     
</TEXT>
</DOC>
