<DOC>
<DOCNO> 323133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yazar/sazak.html </URL>
<DATE> 2005/03/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ermeni atağı 
</HEADLINE>
<TEXT>


CHP'de Şükrü Elekdağ'ın önerisiyle başlatılan 'Ermeni soykırımı' iddialarının gerekirse UNESCO'nun hakemliğinde bilimsel bir komisyon tarafından incelenmesi girişimi Baykal'ın Başbakan Erdoğan'ı ziyareti sonucu hükümetçe de benimsenmişti. Milliyet'te dün Barkın Şık'ın haberi, 28-29 Mayıs'ta Ankara'da toplanacak uluslararası bir sempozyum bağlamında 'Ermeni açılımı' hazırlığını duyuruyordu. 
"1915-1916 Soykırım, Hukuk, Psikoloji ve Tarih' başlıklı sempozyuma Türkiye'den çok sayıda bilim adamının yanı sıra, Ermeni araştırmacılar da çağrılmış. 
Katılımcılar arasında, Halil İnalcık, İlber Ortaylı, Mete Tuncay, Şükrü Hanioğlu, Şerif Mardin, Kemal Karpat, Baskın Oran, Murat Belge gibi Osmanlı ve azınlıklar araştırmalarıyla tanınan tarihçi ve sosyologlar ile Türkiye'nin tezlerini BM'ye götürmeyi savunan ASAM Başkanı Gündüz Aktan, BBC'den Andrew Mango, ABD'den Heath Wlowry ile Hrant Dink, Etyen Mahçupyan gibi Ermeni kökenli gazeteciler öne çıkıyor. Türk Tarih Kurumu Başkanı Yusuf Halaçoğlu da sempozyuma bir tebliğ sunacakmış. 'Ermeni soykırımı' tezlerini çürütmek için, 1915 olaylarını uluslararası bir sempozyumda tartışmaya açmak, bugüne dek gözlenen 'Türk'ün Türk'e propagandası'nı aşan bir girişim olarak gözüküyor. Katılımcılar arasında 'resmi söylem'e itirazları olan tarihçiler de bulunuyor. 
Sempozyuma bu hafta Milliyet'te görüşleri yayımlanan Prof. Halil Berktay çağrılmamış Neden Çünkü Berktay, Ermeni tehcirini 'etnik temizlik' olarak tanımlayan 'resmi söylem'e aykırı görüşleriyle tanınıyor. Elbette Berktay'ın tezleri de tartışmaya açıktır. Ancak 'farklı görüşlere' sahip diye, muhalif düşünceyi dışlamak, uluslararası sempozyumlardan uzak tutmaya çalışmak doğru mudur Bu tür davranışlar, yapılmak istenen açılımları gölgelemez mi 
CHP'nin de girişimiyle Türkiye, 'Hiçbir şey olmamıştır' savunusundan vazgeçip, tarihsel belgelerin gün ışığına çıkarılması yoluyla atağa geçiyor. 
İstanbul Milletvekili Şükrü Elekdağ, Washington büyükelçiliği döneminde ABD'de Ermeni iddialarına karşı yoğun uğraş verdiği için özel arşiv ve birikime sahip. TBMM tarafından, İngiltere Avam Kamarası'na başvurularak, 'mavi kitap' adlı belgenin çürütülmesini çok önemsiyor. 
CHP lideri Baykal ile birlikte Başbakan Erdoğan'a yapılan ziyaret sırasında Elekdağ, UNESCO'nun hakemliğinde uluslararası bir komisyonun Ermeni iddialarını araştırması düşüncesine hükümetin de olumlu yaklaşmasında öncü oldu. Ancak Başbakan Erdoğan'ın yaklaşımının, Ermenistan Dışişleri Bakanlığı'nca 'Sorun siyasidir' diye reddedildiği gözleniyor. 
Bu tepki bile Türkiye'nin bu tür açılımları cesaretle sürdürmesi gereğini ortaya koyuyor. 



</TEXT>
</DOC>
