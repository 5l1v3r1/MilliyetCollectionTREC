<DOC>
<DOCNO> 343382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo38.html </URL>
<DATE> 2005/05/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Güler Devler Ligi finali için her türlü tedbir alınmıştır... 
</HEADLINE>
<TEXT>

     İstanbul Valisi Muammer Güler, 25 Mayıs’ta Atatürk Olimpiyat Stadı’nda oynanacak Avrupa Şampiyonlar Ligi final maçıyla ilgili hiçbir sorunun kalmadığını, her türlü tedbirin alındığını söyledi. 
     Vali Güler’in başkanlığında, İstanbul Büyükşehir Belediyesi, İl Emniyet Müdürlüğü, Jandarma Alay Komutanlığı, Gençlik ve Spor İl Müdürlüğü, Gümrükler, Sabiha Gökçen ve Atatürk Havalimanı ile Futbol Federasyonu yetkililerinin katılımıyla, Atatürk Olimpiyat Stadı’nda, UEFA Şampiyonlar Ligi Final Maçı Koordinasyon Toplantısı yapıldı. 
     Toplantı öncesi konuşan Vali Muammer Güler, Atatürk Olimpiyat Stadı’ndaki final maçının hazırlıklarına çok önceden başladıklarını, geçtiğimiz günlerde Galatasaray-Fenerbahçe arasındaki Türkiye Kupası final maçıyla da provasının yapıldığını söyledi. 
     Prova niteliğindeki maçla ilgili UEFA yetkililerinin olumlu görüş belirttiğini ve tam not verdiğini vurgulayan Güler, şöyle konuştu 
     "Futbol Federasyonu’nun, UEFA yetkilileriyle yapacağı temaslar maç gününe kadar devam edecek. Daha önce, genel esaslar dahilinde, provada görülen eksikliklerin giderilmesini bu toplantıda değerlendireceğiz. Ulaşım, maç içindeki hizmetler, gelen taraftarların havaalanından alınması, intikalleri, çıkışları gibi tüm planlar yapıldı. Tedbirleri tekrar gözden geçireceğiz. Şu anda, maçın oynanmasıyla ilgili hiçbir sorun kalmamıştır. Her türlü tedbir alınmıştır." Vali Güler, halen 7 bin 500 biletin Türkiye’de, 7 bin 500 biletin de yurtdışında satıldığını, her iki takıma, 20 biner olmak üzere 40 bin bilet verildiğini, ayrıca 15 bin biletin de UEFA ailesi ve sponsorlarına dağıtıldığını bildirdi. 
     AC Milan ile Liverpool takımları arasında oynanacak final maçında 6 bin polis, 2 bin 100 özel güvenlik görevlisi ve 600’ün üzerinde 
     jandarmanın görev yapacağını belirten Vali Güler, İngiliz taraftarların Sabiha Gökçen, İtalyan taraftarların da Atatürk Havalimanı’na geleceğini kaydetti. Bu taraftarların stada intikallerinin ayrı güzergahlardan sağlanacağını ifade eden Güler, "Galatasaray-Fenerbahçe maçındaki yol güzergahları, her iki takım için ayrı ayrı kullanılacak. Maçtan önce UEFA da gerek kendi konukları, gerekse takım taraftarlarını, oluşturacağı çadırlarda ağırlayacak" diye konuştu. Toplu taşıma araçlarının, taraftarları değişik noktalardan stada getireceğini, ticari taksi kullananlardan ise bilet sorulacağını belirten Muammer Güler, bugün için her şeyin normal göründüğünü bildirdi. Gazetecilerin, holiganlara yönelik herhangi bir önlem alınıp alınmadığına ilişkin soruları üzerine Güler, Türk polisinin, İngiliz ve İtalyan meslektaşlarıyla koordinasyon halinde bulunduğunu söyledi. Güler, holigan listesinin kendilerine bildirileceğini ifade ederek, "Holiganlar, havaalanlarından içeri sokulmayacak" dedi. "Galatasaray ile Fenerbahçe arasındaki Türkiye Kupası final maçının prova niteliğinde olmadığı" şeklindeki görüşlerin hatırlatılması üzerine de Vali Güler, "O maç 16 bin değil de 5 bin kişiye oynansaydı, yine prova olacaktı. Çünkü kullanılan yollar, gidiş-geliş güzergahı ve otoparkların tanzimi gibi hususlara bakıldı. İsterdik ki Türkiye Kupası finali daha kalabalık seyirciye oynansın. O maç prova anlamında herhangi bir eksiklik yaratmamıştır. Biz bu stada 70 bin kişi gelecekmiş gibi tedbir aldık" açıklamasını yaptı. Daha sonra basına kapatılan toplantıda, alınan tedbirlerin son kez gözden geçirildiği öğrenildi. 
     
</TEXT>
</DOC>
