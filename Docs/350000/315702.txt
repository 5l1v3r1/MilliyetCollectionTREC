<DOC>
<DOCNO> 315702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun35.html </URL>
<DATE> 2005/02/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Irak'ta kaçırılan İtalyan gazetecinin görüntüleri yayınlandı... 
</HEADLINE>
<TEXT>

     Irak'ta kaçırılan İtalyan gazeteci Giuliana Sgrena'nın görüntülerinin yer aldığı bir video kaset yayımlandı. 
     Associated Press'in ele geçirdiği kasette Sgrena hayatının bağışlanmasını istiyor ve ABD öncülüğündeki askerlerin Irak'tan çekilmesi çağrısında bulunuyor. 
     Kasette Sgrena, ''İşgale son vermelisiniz. Bu durumdan çıkabilmemizin tek yolu bu'' diyor. Sgrena, İtalyan halkı ve hükümetiyle kocasından da yardım istiyor. Sgrena görüntülerde sağlıklı ancak yorgun ve kaygılı görülüyor. 
     Sgrena'nın arkasında, sol köşede ''Sınır Tanımayan Mücahitler'' yazısı göze çarpıyor. 
     Il Manifesto adlı solcu gazetenin 56 yaşındaki muhabiri, 2 Şubat'ta Bağdat üniversitesi yakınında silahlı kişilerce kaçırılmıştı. 
     O zamandan beri Sgrena hakkında köktendincilerin internet sitelerinde çelişkili haberler yayınlanmış, birinde gazetecinin öldürüldüğü iddia edilmiş, bir başkasında kısa süre sonra serbest bırakılacağı belirtilmişti. 
     Sgrena'yı kimlerin kaçırdığı bilinmiyor. 
     
     İTALYA ALARMDA 

     Irak'ta kaçırılan İtalyan gazeteci Giuliana Sgrena'nın video görüntülerinin yayımlanması, siyasi yetkilileri ulusal birlik çağrısı yapmaya yöneltti. 
     İtalya Dışişleri Bakanı Gianfranco Fini, kasetin yayımlanmasıyla ilgili olarak, ''Eylemi gerçekleştirenlere, İtalya'da tüm halkın bu gazetecinin serbest bırakılmasını istediği yinelenmeli. Siyasi görüşleri veya Irak konusundaki yaklaşımları ne olursa olsun, tüm İtalya Sgrena'nın serbest bırakılmasını istiyor'' dedi. 
     Fini, gazetecinin kurtarılabilmesi için ulusal birliğinin önemini vurgulayarak şöyle konuştu 
     ''Yayımlanan dramatik görüntüler, Sgrena'nın serbest bırakılması için İtalyanların bugüne dek sergiledikleri niyet birliğinin korunmasını zorunlu kılıyor. Çağrının siyasi içeriği, bu birliğin bozulmasına sebep olmamalı.'' Sgrena'nın çalıştığı Il Manifesto gazetesinin müdürü Gabriele Polo da görüntülerin yayımlanmasını olumlu bir sinyal olarak nitelendirdi. 
     Polo, Roma'da yaptığı açıklamada, ''Yayımlanan görüntü iyiye işaret. İtalyan hükümeti, arkadaşımızın kurtarılması için çaba harcamakta ve elinden geleni de yapmaktadır. Bugün başbakan yardımcılarından Gianni Letta ile de görüştük. Letta da yayımlanan kasetin iyiye işaret olduğu, bunun en azından Sgrena'nın halen yaşadığının kanıtı olduğu kanaatinde'' dedi. 
     Başbakan Silvio Berlusconi'nin partisi Forza İtalya'nın Genel Koordinatörü Sandro Bondi de, ülkedeki tüm siyasi partileri Sgrena'nın kurtarılması için hükümet tarafından yürütülen çalışmaları desteklemeye çağırdı. 
     Merkez sol muhalefet liderlerinden Papatyalar Hareketi'nin lideri Francesco Rutelli de bu konuda hükümetle her türlü işbirliğine hazır olduklarını belirtti. İtalya Adalet Bakanı Roberto Calderoli ise yayımlanan görüntülerin İtalya'nın Irak'ta asker bulundurmasının haklılığını ortaya koyduğunu savundu. 
     Calderoli, Irak'taki İtalyan askerlerinin finansmanı ve görev sürelerinin 30 Haziran 2005'e dek uzatılmasını öngören kararnamenin bugün Senato'da oylanacağını hatırlatarak şöyle konuştu 
     ''Yayımlanan görüntü, kaçırılmış olan zavallı Sgrena'nın teröristlerin elinde olduğunu gözler önüne seriyor. Bu, gün içinde yapılacak oylama neticesinde Irak'taki barış misyonunu finanse etmemizin ne denli önem taşıdığını açıkça gösteriyor. Askerlerimizin orada göreve devam etmeleri, Irak'taki demokratikleşme sürecini garanti altına almanın yanı sıra aşırı dinci terörle mücadele açısından da önemli.'' İtalyan gazeteci Sgrena, 2 Şubat'ta Bağdat üniversitesi yakınlarında silahlı bir grup tarafından kaçırılmıştı. 
     
</TEXT>
</DOC>
