<DOC>
<DOCNO> 333212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yasam/yas03.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Esen Ünür yoğun bakımda 
</HEADLINE>
<TEXT>


Dün beyin kanaması geçiren ve hastaneye kaldırılan Esen Ünür'ün sağlık durumu ciddiyetini koruyor 

ANKARA Milliyet 

Türk basınının duayenlerinden gazeteci - yazar ve televizyoncu Esen Ünür, beyin kanaması geçirdi. Evinde dün öğle saatlerinde rahatsızlanarak hastaneye kaldırılan ve hemen yoğun bakıma alınan Ünür'ün sağlık durumu ciddiyetini koruyor. Birçok başarılı haber ve programa imza atan Ünür, 1942'de Bolu'da doğdu. TED Ankara Koleji ve Ankara Basın ve Halkla İlişkiler Yüksek Okulu'nu bitiren Ünür, gazeteciliğe 1963'te TRT Ankara Radyosu'nda başladı. Ünür, sunduğu gece haberlerinin sonunda 'esen kalın' sözleriyle belleklere kazındı. Ünür, 12 Eylül sonrası ilk seçim döneminde siyasi liderlerin katıldığı açık oturumları yönetti. Merhum işadamı Sakıp Sabancı, seçim dönemlerinde katıldığı programlar nedeniyle Ünür'e, "Seni evlatlık alacağım" demişti. Ünür, bir süre, Sabancı'nın danışmanlığını da yapmıştı. 
Yazılı basına Hür-Gün'le adım atan Ünür, Hürriyet'in Ankara bürosunda haber servisini yönetti ve aynı gazetenin Washington temsilciliğini de yaptı. 
Ünür, Star gazetesinde de Ankara Temsilci Yardımcılığı ve Temsilciliği görevlerinde bulundu. Mesleğe başladığı TRT'ye dönen Ünür, Genel Müdür Danışmanlığı görevinden emekli oldu. 


</TEXT>
</DOC>
