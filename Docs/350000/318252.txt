<DOC>
<DOCNO> 318252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy21.html </URL>
<DATE> 2005/02/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çelik Hiçbir müdür aynı okulda 5 yıldan fazla kalamayacak 
</HEADLINE>
<TEXT>

     Milli Eğitim Bakanı Hüseyin Çelik, okulların idareci kadrolarında yeni düzenlemeye gideceklerini belirterek, ''Çıkardığımız yeni yönetmelikle, hiçbir müdür aynı okulda 5 yıldan fazla kalamayacak'' dedi. 
     Bakan Çelik, Antakya'da hayırsever işadamı Hüseyin Özbuğday tarafından yaptırılan 32 derslikli ''Hüseyin Özbuğday Lisesi''nin açılış törenindeki konuşmasında, eğitime hayırsever katkısının önemine işaret etti. 
     Çelik, herkesin ölümünden sonra geride bıraktığı hizmetleriyle anılacağını belirterek, şunları söyledi 
     ''Kefenin cebi yok. Hiç kimse öbür tarafa bir şey götürmüyor. Ya mezar taşına ya ilim yuvalarına isminizi yazdıracaksınız. İkisinden birini tercih edin. Dünyada en büyük tohum, eğitim yuvalarına atılanlardır. Azı, çoğu önemli değil. Tavır ve niyet önemlidir. Küçük de olsa eğitime katkı sağlanmalı.'' Bakan Çelik, açılış törenin ardından, ziyaret ettiği Vali Abdulkadir Sarı'dan, eğitim alanındaki çalışmalar hakkında brifing aldı. 
     Vali Sarı, Hatay nüfusunun dörtte birinin öğrenci olduğunu belirterek, buna rağmen derslik konusundaki sıkıntıların önemli ölçüde aşıldığını bildirdi. 
     Hatay'da 1972 yılından bu yana hayırseverler tarafından 123 okul yaptırıldığını ifade eden Sarı, ''Şu anda 244 derslik, hayırseverler tarafından yaptırıldı. Bu da toplam dersliklerimizin yüzde 21'ini oluşturuyor. Eğitime katkı ruhunun bu denli geliştiğini görmek de bizleri mutlu ediyor'' dedi. 
     
     ''İŞLETME KÖRLÜĞÜ'' 
     Bakan Çelik, brifingin ardından yaptığı açıklamada, okulların idareci kadrolarında yeni düzenlemeye gideceklerini bildirdi. 
     Çelik, çıkardıkları yeni yönetmelikle, bundan böyle hiçbir müdürün aynı okulda 5 yıldan fazla kalamayacağını ifade ederek, şunları söyledi 
     ''İşletme körlüğü diye bir olay var. Bir okul müdürü sürekli aynı okulda kaldığında, yıllar geçtikçe o okulda yapabileceği fazla bir şey de kalmıyor. Bir vali veya başka mülki idare amirleri, görev yaptıkları yerlerde 4 ya da 5 yıldan fazla kalamıyor. Oysa ben 20 yıl aynı okulda müdürlük yapan idareciler olduğunu biliyorum. Öyle bir aşamaya gelmiş ki okul aile birlikleri ile şirketleşenler var.'' Bakan Çelik, okul müdürleri değişimi konusunda, velilerden ''biz müdürümüzü seviyoruz'' diye tepkiler alacaklarını da bildiklerini ifade ederek, ''Ancak velilerimiz bilsin ki biz her şeyi çocuklarımız için yapıyoruz'' dedi. 
     
</TEXT>
</DOC>
