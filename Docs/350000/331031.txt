<DOC>
<DOCNO> 331031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun19.html </URL>
<DATE> 2005/04/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İran'da kadın gazeteciye meclis yasağı 
</HEADLINE>
<TEXT>

     İhsan DÖRTKARDEŞ DHA 

      İRAN'da muhafazakarların kontrolündeki meclise, milletvekillerinin maaşlarındaki artışları ve aldıkları ikramiyeleri ortaya koyan haberler yapan Massih Ali Nejad adlı kadın gazetecinin girmesi yasaklandı. 
     BBC'nin haberine göre, İran Parlamentosu'nu kontrol eden muhafazakar milletvekilleri, dindarlık ve maddiyatın reddi kriterlerine göre seçilirken, maaş ve ikramiyelerinde kesintiye gidileceği vaadinde de bulundu. Massih Ali Nejad adlı kadın gazeteci, çalıştığı ' adlı gazetede, milletvekillerinin maaşlarını arttırdıklarını ve muhafazakarların kontrolündeki örgütlerden büyük miktarlarda paralar aldıklarını yazdı. Kızgın milletvekilleri, kadın gazeteciyi ücret bordrolarını çalmakla suçlayıp, yaptıkları oylamayla da, meclis binasına girmesini yasakladı. 
     Azınlıktaki reformcu partiye mensup bir milletvekili, bordroları kadın gazeteciye, muhafazakarların ikiyüzlülüğünü ortaya koymak amacıyla kendisinin verdiğini açıkladı. 
     Parlamentonun başkan yardımcısı ise, yasak kararının, gazetecinin yazdığı haberler nedeniyle değil, kendi ifadesiyle "Kaba olduğu ve izin almadan binaya girdiği'' için alındığını söyledi. 
     Gazetecinin çalıştığı Hamasteghi gazetesinin editörü ise, milletvekillerinin, sloganlarıyla davranışları arasındaki çelişki ortaya çıktığı için kızgın olduklarını savundu. İranlı gazeteciler, parlamentoyu sansürcülükle suçlarken, kadın gazetecinin parlamento muhabirliği görevine dönmesine izin verilmesini istedi. 
     
</TEXT>
</DOC>
