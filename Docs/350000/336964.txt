<DOC>
<DOCNO> 336964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun50.html </URL>
<DATE> 2005/04/26/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Rumen Gazetecileri kaçıranlar Romanya'ya verdikleri süreyi uzattılar 
</HEADLINE>
<TEXT>

     Irak'ta geçen ay 3 Rumen gazeteciyi kaçıranlar, Romanya hükümetine Irak'taki birliklerini çekmesi için tanıdığı süreyi 1 gün uzattı. 
     Kaçırılan gazetecilerden ikisinin görev yaptığı Prima TV'nin editörü Dan Dumitru, gazetecileri kaçıranların kendilerini arayarak taleplerinin yerine getirilmesi için Romanya'ya 24 saat süre daha tanıdıklarını belirtti. 
     Bu arada, gazetecilerin serbest bırakılmasını isteyen Rumen vatandaşları, başkent Bükreş'te ve bazı kentlerde gösteriler düzenlemeyi sürdürüyor. 
     Prima TV kameramanı Sorin Miscoci 30 ve muhabiri Marie Jeanne Ion 32 ile Romania Libera gazetesi muhabiri Ovidiu Ohanesian 37 Irak asıllı Amerikalı tercümanları Muhammed Munaf ile birlikte 28 Mart'ta Irak'ta kaçırılmışlardı. 
     Gazetecileri kaçıranlar, El Cezire televizyonunda geçen hafta yayınlanan video kaset aracılığıyla, Romanya'nın Irak'taki 800 askerini çekmesini talep etmiş, aksi takdirde rehineleri öldürme tehdidinde bulunmuştu. Gazetecileri kaçıranların Romanya hükümetine verdiği süre bugün TSİ 17.00'de dolmuştu. 
     Başbakan Calin Popescu Tariceanu, dün yaptığı açıklamada, Romanya hükümetinin Irak'taki askerlerini çekmeyeceğini söylemişti. 
     
</TEXT>
</DOC>
