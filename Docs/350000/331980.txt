<DOC>
<DOCNO> 331980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo06.html </URL>
<DATE> 2005/04/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Dünya Liseler Basketbol Şampiyonası'nda erkeklerde Türkiye 1. oldu 
</HEADLINE>
<TEXT>

     Dünya Liseler Basketbol Şampiyonası'nda erkeklerde İstanbul Şehremini Lisesi Dünya Şampiyonu, bayanlarda ise İstanbul Oğuz Kaan Koleji dünya ikincisi oldu. 
     Polonya'nın Wroclaw kentinde gerçekleştirilen şampiyonanın final maçında, Yunanistan temsilcisi Mandoulides Thermi'yi 77-67'lik skorla yenen Şehremini Lisesi, şampiyonluğa ulaştı. 
     Şehremini Lisesi Antrenörü Aziz Bekir, çok zorlu bir maratonun ardından mutlu sona ulaştıklarını belirterek, ''Türk bayrağını göndere çekmenin ve İstiklal Marşı'nı dinletmenin mutluluğunu yaşıyoruz. 7 maç oynadık. Hepsi birbirinden zorluydu. Ancak sonuçta emeğimizin karşılığını aldık ve şampiyon olduk'' diye konuştu. 
     Bu arada Dünya Şampiyonu Şehremini Lisesi, yarın saat 16.30'da İstanbul'a gelecek. 
     
     KIZLAR İKİNCİ 
     Aynı şampiyonada bayanlarda da İstanbul Oğuz Kaan Koleji, dünya ikincisi oldu. 
     Oğuz Kaan Koleji, final maçında İspanya temsilcisi I.E.S.Joaquim Blume Esplugues De Llobregat'a 69-56 yenilerek 2. sırada yer aldı. 
     Dünya ikincisi Oğuz Kaan Koleji, bu akşam İstanbul'da olacak. 
     
</TEXT>
</DOC>
