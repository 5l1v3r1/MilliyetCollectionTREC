<DOC>
<DOCNO> 309632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur06.html </URL>
<DATE> 2005/01/26/ </DATE>
<TIME> 02.23 </TIME>
<AUTHOR>  </AUTHOR>
<HEADLINE>
Gelinin boğazını kesen kaynana Pişman değilim 
</HEADLINE>
<TEXT>

     DHA 

      İZMİR'de, aynı evi paylaştığı gelini 27 yaşındaki Meral Çelik'in bıçakla boğazını kesip yaralayan 62 yaşındaki Emine Çelik, adliyeye sevkedildi. Tedavi altında tutulan Meral Çelik'in hayati tehlikeyi atlattığı belirtildi. 
     Olay, önceki gün saat 14.30 sıralarında Yamanlar semti 7151 sokak 22 numarada meydana geldi. Emine Çelik, aynı evi paylaştığı, düğünlerde müzisyenlik yapan oğlu Bülent Çelik'in altı aylık oğlu Furkan'ı sevmek istedi. Bu sırada kayınvalidesiyle sık sık sorunlar yaşadığı öne sürülen gelini Meral Çelik, bebeğini sevdirmek istemeyince tartışma çıktı. 
     Sözlü tartışmanın büyümesi üzerine Emine Çelik, gelini Meral Çelik'i boğazından ve bileğinden bıçaklayarak yaraladı. Karşıyaka Devlet Hastanesi'ne kaldırılan ve ameliyat edilen Meral Çelik, Genel Cerrahi Servisi'nde tedavi altına alındı. Bir çocuk annesi Meral Çelik'in durumunun iyi olduğu, hayati tehlikeyi atlattığı öğrenildi. 
     Polis tarafından gözaltına alınan ve ifadesinde, "Sürekli terbiyesizlik yapıyordu. Olur olmaz laflar söylüyordu. Söylediği söz çok ağrıma gitti. Ben bıçaklamasaydım, o beni öldürecekti. Pişman değilim'' diyen öfkeli kayınvalide Emine Çelik, adam öldürmeye tam teşebbüs' suçlamasıyla Karşıyaka Adliyesi'ne sevkedildi. 
     
</TEXT>
</DOC>
