<DOC>
<DOCNO> 317762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/spor/spo03.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakın formaya uzak 
</HEADLINE>
<TEXT>


Galatasaray'ın yeni transferi Hakan Yakın, bir aylık süre içinde beklenen seviyeye bir türlü gelemedi. Teknik Direktör Hagi, fazla kilolarından kurtulamayan ve aşama kaydedemeyen İsviçreli oyuncudan umudu kesti 

HALİL ÖZER 


Yetersiz raporu 
GALATASARAY'IN Almanya'nın Stuttgart Kulübü'nden 6 aylığına kiraladığı Hakan Yakın tam bir hayal kırıklığı oldu. Sarı - Kırmızılı futbolcu, kulübe geleli henüz bir ay olmasına rağmen Hagi'nin gözünden düştü. Rumen hocanın, bu futbolcuyu uzun bir süre ilk on birde oynatmayı düşünmediği ve yönetime verdiği raporunda "Yetersiz" görüşünü savunduğu öğrenildi. 

Ribery'yi övüyor 
HAGİ'NİN, kondisyon açısından eksikleri olan Hakan Yakın'ın fazla kilolarından da şikayetçi olduğu belirtildi. Yıldız futbolcunun, tüm çabalara karşın bir türlü aşama kaydedememesi nedeniyle teknik kadronun umutsuz olduğu vurgulandı. Bu arada Rumen hoca, bir diğer transfer Ribery'ye ise tam puan verdi. Hagi'nin, Fransız futbolcuyu istekli çalışması nedeniyle yönetime övdüğü bildirildi 

Yönetimden ödeme planı 

Samsun sonrasında 
GALATASARAY Yönetimi'nin, yaklaşan Beşiktaş derbisi öncesinde futbolcuların motivasyonunu artırabilmek için özel bir ödeme planı içinde olduğu öğrenildi. Sarı - Kırmızılılar'ın, Samsunspor karşılaşmasının da kazanılması durumunda hafta içinde oyunculara 18'er bin dolarlık primlerinin bir kısmını ödemeyi planladığı öğrenildi. 

Mesai başladı 
ASLAN, deplasmanda Samsunspor ile oynayacağı zorlu maçın hazırlıklarına bir günlük iznin ardından devam etti. Hagi, antrenman öncesinde futbolcularla saha içinde bir toplantı yaparak uyarılarda bulundu. Sakatlıkları olan Hakan Ünsal ile kondisyon yükleyen Hakan Yakın, takımdan ayrı çalıştı. Bu arada Hakan Yakın 28 yaşına bastı. 

'Düğüm maçı derbi olur' 

ERHAN TELLİ 

Futbolcular iddialı 
GALATASARAY'IN üç yıldız ismi Hasan Şaş, Hakan Şükür ve Necati Ateş, şampiyonluk yarışının Kadıköy'deki Fenerbahçe maçında sonuca ulaşacağını iddia ettiler. Hasan Şaş, şampiyonluk yarışında herkesin emin adımlarla yürüdüğünü dile getirerek, "Kimse puan kaybetmiyor. Görünen o ki, bu yarış Kadıköy'e kadar sürecek. Derbi maçı gerçekten keyifli olacak" diye konuştu. 

'Son nokta olacak' 
SARI - Kırmızılı takımın golcü ismi Necati Ateş de puan farkının fazla olmamasının yarışa heyecan kattığını açıkladı. Necati, "Şampiyonluk yarışına son noktayı Kadıköy'de koyacağız. O maça kadar kayıpsız yürüyüp, rakibimizin puan kaybetmesini bekleyeceğiz. Güzel bir derbiye doğru ilerliyoruz" dedi. Sabri ise puan kaybetmeden Fenerbahçe maçına kadar yürümeleri durumunda, Kadıköy'den zaferle ayrılabileceklerini iddia etti. 



</TEXT>
</DOC>
