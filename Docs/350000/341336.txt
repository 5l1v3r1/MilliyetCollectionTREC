<DOC>
<DOCNO> 341336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur36.html </URL>
<DATE> 2005/05/10/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Şile'de doğalgaz hattının temeli atıldı... 
</HEADLINE>
<TEXT>

     Şile Doğalgaz Hattı’nın temeli, İstanbul Büyükşehir Belediye Başkanı Kadir Topbaş tarafından atıldı. 
     Topbaş, törendeki konuşmasında, Şile’de bu yıl için bin doğalgaz abonesi hedeflediklerini, çalışmalar sonucunda 9 bin aboneyi kapsayacak şekilde Şile’nin her tarafının doğalgaza kavuşturulacağını söyledi. 
     İlde doğalgaz kullanım oranının yüzde 85 civarında olduğunu belirten Topbaş, 4 yıllık hedeflerinin yüzde 95’lere ulaşmak olduğunu kaydetti. 
     Topbaş, Silivri’nin sanayi bölgesine 1.5 ayda doğalgaz götürdüklerini, merkezine de yakında doğalgaz verileceğini ifade ederek, "Adalar’a da doğalgaz götürme çalışmalarımız var" dedi. 
     Konuşmasında, kürsünün yanında bulunan müteahhite dönen Topbaş, "Şile’deki doğalgaz tesisatının altyapısı ne kadar sürede bitecek" diye sordu. Müteahhitin 45 gün olarak verdiği cevap üzerine Topbaş, "45 gün çok" dedi. Bunun üzerine müteahhit, altyapının 25 günde tamamlanacağına dair söz verdi. 
     
     ORGANİK TARIM 
     Belediye hizmetlerine paralel olarak, sosyal içerikli ve halkın ekonomik değerlerini yükseltme çalışmaları da yaptıklarını belirten Topbaş, "Şile, Çatalca ve Silivri gibi özellik arz eden bölgelerde organik tarıma geçme çalışmalarımız var" dedi. 
     Topbaş, verdiği talimat üzerine Halk Ekmek Genel Müdürlüğü’nce Türkiye’deki tüm valiliklere mektup yazılarak, zirai ilaçlama yapılmayan ve suni gübre kullanılmayan köylerin listesini istendiğini anlattı. 
     Bu listenin kendilerine geldiğini ve tarım müdürlüklerinin de devreye girmesiyle tespitlerin yapıldığını vurgulayan Topbaş, şöyle devam etti 
     "Zirai ilaçlama yapmayan ve suni gübre kullanmayan yerlerde yetişen buğday ve çavdarı, Halk Ekmek marifetiyle İstanbul’a satın alacağız. Hatta iki misli bedel ödemek suretiyle alacağız. Böylece hem İstanbul’da halkımıza naturel doğal ekmek yedirmenin yolunu açarken, hem de köylerden kentlere göçü durdurmanın adımlarını atıyoruz." Topbaş, bu projeyle insanların yaşadıkları yerlerde kendi kaynak ve imkanlarıyla en iyi şekilde geçinme olanağı bulacaklarını, şehirlerde yaşayanların da daha değerli besin kaynağından olan ekmeği elde edeceklerini belirtti. 
     Topbaş, Şile, Silivri ve Çatalca’nın köylerinde de aynı şekilde organik tarımı teşvik adımları attıklarını dile getirdi. 
     Su havzalarını değerlendirmek için de adım attıklarına işaret eden Topbaş, ayrıca su havzalarında organik tarımla ilgili düzenlemeler yaptıklarını söyledi. 
     Yeni yasayla Büyükşehir Belediyesi’ne katılan yerler arasındaki Şile’nin köy yollarıyla ilgili problemleri de olduğunu anlatan Topbaş, Köy Hizmetleri’nin kendilerine geçtiğini, personelin de aktarıldığını, ancak kaynakların henüz gelmediğini kaydetti. 
     Buna rağmen çalışmaların sürdürüldüğünü vurgulayan Topbaş, bazı aksaklıklara rağmen tüm İstanbul’un planlandığını bildirdi. 
     
     ÇAMLICA İÇİN 11 TEKLİF 
     Topbaş, İstanbul’un artık bir yatırım kenti haline geldiğini ve milyar dolarları yönlendiren yatırımcıların İstanbul ile yakın temas halinde olduklarını vurgulayarak, bugün bir Alman yatırımcı grubunun Çamlıca için yaptıkları projeyi takdim ettiklerini belirtti. 
     Topbaş, "Böylece bugüne kadar Çamlıca’da anten kulesi olarak bahsedilen bu yerle ilgili bize 11 teklif geldi" dedi. 
     Şile Belediye Başkanı Can Tabakoğlu’nu kürsüye çağıran Topbaş, Şile için başka ne tür hizmetler istediğini sordu. 
     Tabakoğlu’nun, kültür ve spor merkezi, çocuk parkı, otopark istediklerini söylemesi üzerine Topbaş, bunların yapılacağını kaydetti. 
     Bu arada, kendisini dinleyen Şileliler de Topbaş’tan, ilçedeki tüm okullara doğalgaz bağlanmasını, Halk Ekmek gelmesini ve spor salonu olmayan okula salon yapılmasını istedi. 
     Topbaş, liseye spor salonu yaptıracaklarını, okullara doğalgaz bağlanmasını da müteahhit firmanın gerçekleştireceğini, ancak Halk Ekmek konusunun ayrıca değerlendirilmesi gerektiğini söyledi. 
     Kadir Topbaş, İGDAŞ Genel Müdürü Levent Tüfekçi ve Can Tabakoğlu ile bir dozere çıkarak, Şile Doğalgaz Hattı’nın temelini attı. 
     Yaklaşık 1.5 yıl sürecek çalışmalarda 38 kilometre çelik hat, 42 kilometre polietilen hat döşenecek. Çalışmalar, 2 milyon 600 bin dolara mal olacak. 
     
</TEXT>
</DOC>
