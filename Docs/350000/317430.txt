<DOC>
<DOCNO> 317430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/spor/spo01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çiğneyip geçemem' 
</HEADLINE>
<TEXT>



Seba yine mütevazı 
FULYA projesine yönetim kurulu tarafından adı verilmesi kararı alınan Beşiktaş'ın efsane Başkanı Süleyman Seba, yine mütevazı davrandı. Bunun kendisi için gurur verici olduğunu, ancak Siyah - Beyazlı camiada yetişen birçok ismin bulunduğunu vurgulayan Seba, "Hakkı Kaptan, Ahmet Fetgeri, Şan Ökten gibi isimler de var. Onları çiğneyip geçemem. Buna vicdanım el vermez" diye konuştu. 

'Gözardı edemeyiz' 
YÖNETİMDE bulunduğu dönemde, bazı arkadaşlarının katkılarıyla bu isimleri yüceltmek için çalıştıklarını belirten efsane Başkan, bundan sonra da bu değerlerin gözardı edilmemesi gerektiğini söyledi. Süleyman Seba, "Kurucumuz Ahmet Fetgeri'nin adı salona verildi. Stadı ve caddeyi Hakkı Yeten olarak anıyoruz. Yönetimimizde iken kazada vefat eden Şan Ökten'i de tesisle yaşatıyoruz" dedi. 

Çalımbay şampiyon 

BEŞİKTAŞ, Sakaryaspor ile yapacağı lig maçının hazırlıklarını, bir günlük iznin ardından dün sürdürdü. Antrenmana, kondisyon çalışması ile başlayan Siyah - Beyazlılar, daha sonra pas çalışması yapıp, çift kale maç oynadı. Takımı 4 ayrı gruba ayıran Çalımbay, futbolcularına turnuva maçları yaptırdı. 
TURNUVADA Çalımbay'ın da yer aldığı Cordoba, Tümer, Ahmed Hassan, Tayfun, Ronaldo ve Juanfran'dan oluşan takım birinci oldu. İdmana hasta olan İbrahim Akın katılmazken, sakatlığı süren Pancu takımdan ayrı çalıştı. Bu arada ısınma hareketleri sırasında Rıza Çalımbay hafif bir sakatlık geçirdi. 

Carew kenara 

BOSQUE'NİN ayrılmasının ardından büyük bir form düşüklüğü yaşayan John Carew'e kulübe yolu gözüktü. Norveçli golcünün, bu haftaki Sakaryaspor karşılaşmasında oynamasının zor olduğu ifade edildi. Teknik Direktör Rıza Çalımbay'ın, hastalık sonrası güçsüz düşen oyuncuya, tam olarak iyileşmeden görev vermek istemediği belirtildi. Teknik heyetin, Carew'i gelecek sezon için düşünmediği öğrenilirken, kulüp arayışlarının da sürdüğü vurgulandı. 

Sakatlardan müjde var 

SİYAH - Beyazlılar'ın Kulüp Doktoru Yalçın Yavuzer, Beşiktaş'taki sakatların hızla iyileştiğini belirtti. İşte Yavuzer'in ağzından tedavi gören futbolcuların son durumu 
EMRE Durumu düzeldi. Bu hafta takımla birlikte çalışmaya başlayacak. Sakarya karşısında oynayamaz, ancak bir sonraki maça hazır hale gelir. 
PANCU Gaziantep karşısında oynayacak durumdaydı, ancak riske edilmedi. Şu an için oynaması için bir engel bulunmuyor. 
KORAY Maça yansıyacak kötü bir durum yok. Oynayabilecek durumda. Kontrol amaçlı çalışmamız oldu. 
RAMAZAN Aşil tendonunda ağrılar devam ediyor. Ancak bunlar sorun oluşturacak boyutta değil. 

Şirin Kuru vefat etti 

KARTAL'IN eski yöneticilerinden Şirin Kuru vefat etti. Beşiktaş'ta, Süleyman Seba başkanlığındaki yönetimde görev yapan Kuru'nun cenazesi dün Fatih Camii'nde kılınan cenaze namazının ardından toprağa verildi. Cenaze törenine, Seba'nın yanısıra Divan Kurulu Başkanı Şeref Nasır ile eski yöneticilerden Fahrettin Curoğlu ile Fikret Orman katıldı. 


</TEXT>
</DOC>
