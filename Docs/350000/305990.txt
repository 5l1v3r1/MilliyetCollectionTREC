<DOC>
<DOCNO> 305990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/siyaset/axsiy02.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban yasağı emirle 
</HEADLINE>
<TEXT>


Milletvekillerine türban yasağıyla ilgili kesin bir hüküm olmadığını söyleyen Arınç, "Masum bir istek, kronik durum haline geldi. Bu yasa değil, emirdir" dedi 

ANKARA Milliyet 


TBMM Başkanı Bülent Arınç, yasalarda türbanla ilgili bir hüküm bulunmadığını söyledi. NTV'nin sorularını yanıtlayan Arınç, çalışan kadın memurların başlarının açık olacağı yolunda bir düzenleme bulunduğunu anımsatarak, "Milletvekilleri için de kesin bir hüküm yok. Başlarının açık olması gerektiği yolunda bir yorum var" dedi. Arınç şöyle konuştu 
"Bir yasağın, bir kuralın konulması ancak kanunla mümkündür. Böyle bir kanun yoksa, Meclis'in koymadığı yasağı başka bir idari makam koyamaz." 
Bir yerin başındaki bakanın ya da komutanın, "Böyle bir kural koydum" diyerek, bunu hukuk normu haline getiremeyeceğini vurgulayan Arınç, "Bu, anayasa, kanun maddesi değil, bir emir, bir genelgedir. Bununla ilgili yargı yolları da açıktır" diye konuştu. 
Arınç, "Bir kısmı siyasasallaştırılmış, bir kısmı istismar edilmiş masum bir isteğin, kronik bir sorun haline geldiğini görüyoruz. Kutuplara ayrılarak bu sorun çözülemez. Bir beyaz sayfa açmaya ve hukuk zemininde konuşmaya ihtiyacımız var. Ondan sonra bir yasal düzenleme, adres de TBMM" şeklinde konuştu. 

Marjinal partilerin temsili 
Temsilde adalet, yönetimde istikrar ilkelerinin hayata geçirilebilmesi için seçim yasalarında değişiklik yapılması gerektiğini de dile getiren Arınç, yüzde 10 ülke barajının temsilde adaleti engellediğini söyledi. Arınç, baraj indirilirken daraltılmış bölge, tercihli oy, ittifaklara imk n veren düzenleme ve Türkiye milletvekilliğinin de getirilebileceğini kaydetti. Türkiye milletvekilliğinin, aynı zamanda marjinal partiler için de Meclis'te temsil yolu açacağını söyleyen Arınç, şöyle konuştu 
"Yüzde 10'un altında kalmaya mahk m marjinal partiler var ama düşüncelerinin Meclis'e yansıması, demokrasi açısından önemli. Onlar iddiayla ve ısrarla kendi düşüncelerini muhafaza ediyor. 40 milyonluk seçmen içinde onların payına yüzde 1 düşüyor. Bir milletvekilinin Meclis'te olması önemli. Parlamento dışı muhalefet olacağına, o düşünceleri, diyelim ki TKP olsun, Meclis içinde dile getirmesinin kime zararı var Bunun tartışılması, birbirine kızmadan, 'Rejimle sorunu var' demeden, temsilde adalet daha nasıl sağlanabilir, buna kafa yorulmalı." 

Bu kararlar türbana engel 

Anayasa Mahkemesi, 1989 ve 1991'de, ANAP hükümetinin YÖK Yasası'nda yaptığı 2 farklı değişikliğin iptali için açılan davalarda verdiği kararlarla türbanın resmi kurumlarda takılmasının önüne geçti. Yüksek Mahkeme, 1989'da, türban serbestliğinin, Anayasa'nın değiştirilmesi mümkün olmayan başlangıç ilkelerine aykırı olduğunu belirtti. Serbestliğin, kamu hukuku alanındaki bir düzenlemenin dinsel esaslara dayandırılması suretiyle laiklik ilkesine aykırılık oluşturduğunu belirten mahkeme, dinsel eğitimin bile laikliğe uygun biçimde yapılabileceğini kaydetti. Mahkeme, 1991'de ise "Kılık kıyafet serbestisi, dini inanç sebebiyle boyun ve saçların örtü ve türbanla kapatılması ve dinsel nitelikli giysileri kapsamaz. Bu konudaki düzenlemeler, Anayasa Mahkemesi kararlarına aykırı olarak gerçekleştirilemez" ifadesini kullandı. 


</TEXT>
</DOC>
