<DOC>
<DOCNO> 306767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo05.html </URL>
<DATE> 2005/01/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Atagün, Fenerbahçelileri salonda görmek istiyor... 
</HEADLINE>
<TEXT>

     2004 yılında Atina'da yapılan 28. Yaz Olimpiyat Oyunları'nda 48 kiloda gümüş madalya kazanan Fenerbahçe Kulübü'nün milli boksörü Atagün Yalçınkaya, sarı-lacivertli taraftarları salonda görmek istiyor. 
     Yalçınkaya, AA muhabirine yaptığı açıklamada, futbola gösterilen ilginin amatör sporlara gösterilmediğinden yakınarak, ''Fenerbahçe taraftarı da futbola ilgi gösteriyor. Büyük Fenerbahçe camiası amatör sporlara da ilgi göstersin. Müsabakalarımda Fenerbahçe taraftarlarını da salonda görmek istiyorum'' dedi. 
     Kulüp başkanı Aziz Yıldırım ile devamlı görüştüğünü anlatan Atagün Yalçınkaya, ''Başkanımız amatör sporlara önem veriyor. Aziz Yıldırım ve kulübün çok büyük destekleri oldu. Başkana, özellikle benim için yaptığı herşeye çok teşekkür ederim'' diye konuştu. 
     
     YENİ RUS ANTRENÖR GELECEK 
     Atagün Yalçınkaya, daha önce Kütahya bölgesinde çalışan Rus antrenör Boris Dvenchenko ile çalışmaya başladığını, önümüzdeki dönemde Rusya'dan gelecek yeni bir antrenörle birebir çalışacağını söyledi. 
     Yeni antrenörün çok yararlı olacağını anlatan Yalçınkaya, şöyle devam etti 
     ''Türk antrenörlerine doydum. Şimdi dışarıdan gelecek yeni Rus antrenörle daha değişik tekniklerle çalışacağım. Bu antrenörün gelişiyle bazı sorunlar ortadan kalkacak. Antrenör bir tek benimle ilgilenecek, birebir çok yararlı olacak. Zaten bu antrenör büyük ihtimalle milli takımın da başına geçecek.'' 
     
     ''OLİMPİYATTAN SONRA İMKANLAR ARTTI'' 
     Milli boksör Atagün Yalçınkaya, olimpiyat ikinciliğinin ardından maddi ve manevi olarak imkanlarının arttığını vurgulayarak, ''Fenerbahçe Kulübü'nün ve sponsorum olan Akenerji Elektirik Üretimi A.Ş.'nin verdiği destek beni ihya etti. Dışarıdan gelecek yeni Rus antrenörün masraflarını sponsorum karşılayacak'' dedi. 
     Olimpiyatların ardından Kayserili işadamlarından bir destek gelmediğini ifade eden Atagün, ''Kayseri Belediye Başkanı'nın desteği oldu. Kayserili işadamlarıyla bir temasım olmadı. Ancak Kayserili olan Dışişleri Bakanı ve Başbakan Yardımcısı Abdullah Gül ile her zaman konuşuruz. Kendisiyle önceki gün de beraberdik. Sağolsun olimpiyatlarda hiç yalnız bırakmadı. Desteğini hiç esirgemez'' diye konuştu. 
     İlk hedefinin Akdeniz Oyunları olduğunu dile getiren Atagün, ''İlk önce Akdeniz Oyunları'nda başarılı olmak istiyorum. Ondan sonra da Dünya Şampiyonası'nda altın madalya almayı hedefliyorum. Artık 51 kiloda mücadele ediyorum. Bu biraz dezavantaj, çünkü rakipleri tanımıyorum. Ancak yeni başarılar için elimden geleni yapacağım'' şeklinde konuştu. 
     
     DOĞANELİ ''RUS ANTRENÖR BÜYÜK ŞANS OLUR'' 
     Boks Federasyonu Başkanı Caner Doğaneli, yeni bir Rus antrenörün Atagün için çok büyük bir şans olacağını söyledi. 
     Doğaneli, Kütahya bölgesindeki sözleşmeli antrenör Rus Boris Dvenchenko'yu İstanbul bölgesine aldıklarını ifade ederek, şöyle konuştu 
     ''Atagün'ün sponsoru Akenerji Elektirik Üretimi A.Ş. yurt dışından antrenör getirmek istiyor. Şimdi yeni bir Rus antrenör bakıyoruz. Yeni antrenör Atagün için büyük bir şans olur. Bu antrenör milli takıma da gelebilir. Atagün'ün 51 kiloda mücadele etmesi sorun olmaz. O kendini aşmış biri. 51 kiloda çok daha iyi olacak. Çünkü artık kilo düşmeyeceği için daha kuvvetli olacak.'' 
     
</TEXT>
</DOC>
