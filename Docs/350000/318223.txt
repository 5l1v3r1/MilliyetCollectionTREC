<DOC>
<DOCNO> 318223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko29.html </URL>
<DATE> 2005/02/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Serdengeçti MB'nin bağımsızlığı konusu, yeterince oturmadı 
</HEADLINE>
<TEXT>

     Tolga Albay AA 

Türkiye Cumhuriyeti Merkez Bankası TCMB Başkanı Süreyya Serdengeçti, Merkez Bankası'nın bağımsızlığı konusunun kamuoyunda ''yeterince oturmadığını'', bu konuyu gündeme getirmeye ve anlatmaya devam edeceklerini bildirdi. 
     Muğla Üniversitesi İktisadi ve İdari Bilimler Fakültesi ile TCMB tarafından düzenlenen ''Para Teorisi ve Politikasında Son Gelişmeler'' konulu sempozyum, üniversite yerleşkesinde gerçekleştirildi. 
     Sempozyumun açılış konuşmasını yapan Serdengeçti, ''Merkez Bankası'nın Bağımsızlığı'' konulu bir sunum yaptı. 
     Merkez Bankası'nın neden bağımsız olması gerektiği ve bu konuda dünyadaki uygulamalara ilişkin bilgi veren Serdengeçti, Türkiye'de 1970 öncesi dönemde Merkez Bankası'nın bağımsızlığı ilkesine büyük önem verildiğini anlattı. 
     Serdengeçti, 1970 ve 2001 yılları arasında Merkez Bankası'nın kamuya kredi açmakla yükümlü kılındığını, hükümet politikalarının tamamlayıcısı haline geldiğini, 30 yıl süren enflasyonist ortamla, bu durumun doğrudan ilişki oluşturduğunu kaydetti. 
     Merkez Bankası'nın temel amacının, ''fiyat istikrarını sağlamak'' olduğunu, büyüme ve istihdam artışı gibi görevler verilmesinin doğru olmadığını belirten Serdengeçti, AB'nin bağımsız merkez bankasında aradığı kriterler arasında, bu unsurların bulunduğunu kaydetti. 
     Serdengeçti, AB kriterlerine göre bir merkez bankasının bağımsız sayılabilmesi için ''talimat almaması, telkinde bulunulmaması, yöneticilerin görev güvencesine kavuşması, para politikası araçlarının belirlenmesinde hükümet müdahalesinin olmaması ve kamuya mali destek sağlamaması''nın şart koşulduğunu söyledi. 
     Serdengeçti, bağımsızlığın sadece yasalarla elde edilen bir kavram değil, ''Her gün yaşanan ve devam eden bir süreç'' olduğunu ifade ederken, şöyle konuştu 
     ''Mükemmel yasa diye bir şey yoktur. Yasal çerçeve her zaman daha iyi olabilir. Yasaların bugüne kadar bir zararı olmadı. Ama yeterli olup olmadığı zaman içinde görülecektir. Dünyanın en mükemmel yasasına sahip olun, bir merkez bankasında üst düzeydeki görevlere atanan insanların kafasında bağımsızlık oturmadıysa yapacağınız bir şey yoktur.'' 
     
     ''BAĞIMSIZLIK KONUSU OTURMADI'' 
     Serdengeçti, seminerde 45 dakika süren sunumunun ardından, yaklaşık 1 saat süreyle sorulara yanıt verdi. 
     ''Merkez Bankası'nın bağımsızlığı ile ilgili tehlike ve bu yönde şüpheler olup olmadığı'' yönündeki soruya Serdengeçti, ''Merkez Bankası'nın bağımsızlığı konusu yeterince oturmadı. Biz bağımsızlığı gündeme getiriyoruz, anlatmaya da devam edeceğiz. Kaygı tabii ki var. Eğer Merkez Bankası'nın para politikalarının, istikrarının geleceği konusunda kaygı duymuyorsam, ben merkez bankacı değilim. Kaygı duymamak mümkün değil. Kaygı duymak merkez bankasının görevidir'' dedi. 
     
     ''ŞU ANDA UYGULANAN POLİTİKA EN YARARLISI'' 
     Serdengeçti, ''Merkez Bankası'nın işsizliğin önlenmesinde, hangi politikaları uygulaması gerektiği'' yönündeki soruya karşılık, Merkez Bankası'nın görevinin fiyat istikrarını sağlamak olduğunu, bunun dışında bir beklenti içine girilmemesi gerektiğini vurguladı. Serdengeçti, şunları kaydetti 
     ''Bir merkez bankasının işsizliğin azalmasına yapacağı tek katkı, fiyat istikrarını sağlamak ve kollamaktır. Sakın ha başkasını düşünmeyin Kısa vadeli politikalarla aşırı büyüme artışı ve istihdam artışını sağlamak mümkündür. Ama devamında gelecek şey, enflasyondur. Enflasyonun getireceği şey, düşük ve oynak büyüme, onun da getireceği krizlerden başka bir şey değildir. Krizler de, işsizliğin tekrar süratle artmasıdır. 
     Şu anda uygulanan politika, işsizlik problemini çözmede en yararlı politikadır. Bütün mesele bizim toplum olarak kısa vadeciliğe alışmamızdan kaynaklanmaktadır. Tüm politikalardan kısa vadeli çözüm bekliyoruz. Böyle bir şey mümkün değil. Zaman içinde gelecektir.'' Serdengeçti, kamu borç stokunun milli gelire oranında düşüş yaşandığını, bu konuyu geçmişteki gibi sorun olarak görmediklerini bildirdi. YTL'nin enflasyon üzerinde önemsenecek bir etki yaratmadığının, Ocak ayı rakamlarında görüldüğünü belirten Serdengeçti, Uluslararası kurumların YTL üzerinden borçlanmasının bağımsızlık politikasını etkileyip etkilemeyeceği yönündeki bir soruya da, ''Parası uluslararası alanda itibar gören ülkelerin para politikalarına yaptığı etkiye benzer etkiler görülebilir. Ancak bunu konuşmak için çok erken. İlerisi için önemli bir sorun olacağı kesin'' karşılığını verdi. 
     
     ''TCMB'NİN, AB MERKEZ BANKASI'NA BENZEMESİ GEREKSİZ'' 
     Avrupa Birliği ilerleme raporunda, TCMB'nin ''hedef bağımsızlığı''nın olmadığı yönünde bir eleştiri bulunduğunu kaydeden Serdengeçti, bunun kendisini şaşırttığını dile getirerek, ''TCMB'nin, AB Merkez Bankası'na benzemesi gereksiz ve imkansızdır. Türkiye'nin istikrar politikalarında son 30 yılda başının belaya girmesinde hükümetlerin büyük katkısı var. O zaman hükümetin eli de taşın altında olmalıdır. Böyle düşündüğümüz için hedef bağımsızlığını istemedik. Halen bugünkü düşüncem çok iyi bir şey yaptığımız yönündedir'' dedi. 
     Serdengeçti, TCMB'nin, TMSF'ye kredi vermeye devam edip etmeyeceğine ilişkin soruya, ''Oraya açılan krediler kamudan ziyade sorunu olan bankalara açılıyor. Zaman içinde bu sorun çözülecek, şüpheniz olmasın'' diye yanıtladı. 
     Serdengeçti, kuyumcuların ''3 ay altın almama'' biçimindeki protestosunun TCMB'nin politikalarını etkilemeyeceğini, kimsenin kendilerinden kayıtdışı ekonomiye yönelik tedbirlerin karşısında olmasını beklememesi gerektiğini söyledi. 
     Bir başka soru üzerine, kayıtdışı dışı ekonominin ayrı bir panel konusu olduğunu belirten Serdengeçti, ''Bir panel düzenleyin, eminim Merkez Bankası'nın da buna katkısı olacaktır'' dedi. 
     Merkez Bankası'nda görevli olduğunu öğrenen vatandaşların, geçmişten bu yana kendisine doların geleceği ile ilgili sorular sorduğunu, artık bunu yadırgadığını anlatan Serdengeçti, ''Dolar bu kadar kafamızı meşgul ediyorsa, ABD Merkez Bankası'nın ne söylediğine kulak vermemiz gerekir diye düşünüyorum. Merkez Bankası'nın hesap vereceği para, kendi ihraç ettiği paradır. Bu gerçeğin artık kabul edilmesi gerekiyor'' diye konuştu. 
     
</TEXT>
</DOC>
