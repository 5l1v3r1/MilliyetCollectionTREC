<DOC>
<DOCNO> 302657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur29.html </URL>
<DATE> 2005/12/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Alaşehir'de uyuşturucu kaçakçıları, güvenlik güçleriyle çatıştı... 
</HEADLINE>
<TEXT>

     Manisa'nın Alaşehir İlçesi'nde, güvenlik güçleri ile uyuşturucu kaçakçıları arasında çıkan çatışmada, 1 astsubay ve 1 uzman çavuş yaralandı. Çatışmada, 1 uyuşturucu kaçakçısı ayağından vurularak yakalandı. 
     Alınan bilgiye göre, bir istihbaratı değerlendiren Alaşehir Jandarma Komutanlığı ekipleri, alıcı gibi davranarak, ilçeye bağlı Azıtepe Köyü'nde esrar sattıkları belirlenen kişilerle temas kurdu. Buluşma noktasına giden zanlılar, jandarma timini fark etti. 
     Bunun üzerine güvenlik güçleri ile uyuşturucu kaçakçıları arasında çatışma çıktı. Bu kişilerin av tüfeğiyle ateş açması sonucu jandarma timinde görevli astsubay Ü.S. sırtından, uzman çavuş T.Y.G. boynundan yaralandı. Uyuşturucu kaçakçısı Hüseyin Açıkgöz 26 ise ayağından vurularak yakalandı. 
     Alaşehir Devlet Hastanesi'ne kaldırılan ve ilk tedavilerinin ardından İzmir Askeri Hastanesi'ne sevk edilen astsubay Ü.S. ile Ege Üniversitesi Tıp Fakültesi Hastanesi'ne sevk edilen uzman çavuş T.Y.G'nin sağlık durumlarının ciddiyetini koruduğu bildirildi. 
     Alaşehir Devlet Hastanesi'nde tedavi altına alınan Açıkgöz'ün sağlık durumunun ise iyi olduğu bildirildi. 
     Bu arada, çatışmanın ardından kaçan ve 6 kişi oldukları tespit edilen uyuşturucu kaçakçılarının yakalanması için güvenlik güçlerinin bölgede geniş çaplı operasyon başlattığı bildirildi. 
     
</TEXT>
</DOC>
