<DOC>
<DOCNO> 330507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur28.html </URL>
<DATE> 2005/04/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
ODTÜ'de öğrenci eylemi... 
</HEADLINE>
<TEXT>

     ODTÜ'de bir grup öğrenci, emniyet mensuplarının ODTÜ'de hizmetiçi eğitim almalarını ve eğitime üniformalı gelmelerini protesto etti. 
     ODTÜ'lü bir grup öğrenci, öğle saatlerinde Eğitim Fakültesi önünde toplandı. Çeşitli sloganlar atan grup, daha sonra ODTÜ Kampusü'ndeki bazı fakültelerin kantinlerini dolaştı. 
     Polislerin üniversiteye silahlarıyla geldiklerini öne süren gruptakiler, eğitimin verildiği Fizik Bölümü'ne girmek istediler. Jandarma kuvvetleri Fizik Bölümü'ne girilmesine izin vermedi. 
     Jandarma kuvvetlerinin bina içinde oluşturduğu barikata kadar yürüyen öğrenciler, burada jandarma tarafından durduruldu. Jandarma aleyhine slogan atan öğrenciler barikatı geçmeye çalışırken, jandarma kuvvetleri de kalkanlarıyla öğrencileri bina dışına çıkardı. Arbede sırasında bazı öğrencilerin kırılan camlar nedeniyle ellerinden hafif yaralandıkları görüldü. 
     Öğrenciler, eğitim gören polislerin binadan ayrılması üzerine kampus içerisinde bir süre slogan atarak, yürüdüler. Bir öğrenci, grup adına yaptığı açıklamada, ''üniversitenin kiralanamayacağını ve satılamayacağını'' söyledi. 
     Grup, daha sonra dağıldı. 
     Emniyet Genel Müdürlüğü ile ODTÜ arasında imzalanan protokol gereğince, başkomiserlikten emniyet amirliğine yükselen emniyet mensuplarına ODTÜ'de bir süredir hizmetiçi eğitim veriliyor. Eğitim 18 Nisan 2005'te sona erecek. 

     
</TEXT>
</DOC>
