<DOC>
<DOCNO> 329313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko46.html </URL>
<DATE> 2005/04/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
IMF Başkanı Rato ABD'nin cari açığı finans sistemi için temel sorun 
</HEADLINE>
<TEXT>

     Uluslararası Para Fonu IMF Başkanı Rodrigo Rato, ABD'nin cari açığının sürekli artması ve bunun karşısında özellikle Asya ülkelerinin cari fazla vermelerini ve döviz rezervlerini hızla artırmalarını, global ekonomik sistem için en büyük tehlike olarak gördüğünü söyledi. 
     Dünyadaki önemli banka ve finans kuruluşlarını bünyesinde toplayan Uluslararası Finans Enstitüsü'nün bahar toplantısında konuşan Rato, global ekonomiyi bekleyen riskleri değerlendirdi. 
     ''Bir tarafta, artan şirket karları ve yükselen sermaye piyasalarının sonucu olarak refahın arttığını gözlemliyoruz. Bu talebi güçlendirebilir'' diyen Rato, diğer tarafta kurlarda daha fazla oynaklık, faizlerde beklentilerin üzerinde artışlar ve Avrupa'da ve Japonya'daki ekonomik cansızlığın sürmesi gibi tehditler bulunduğunu kaydetti. 
     IMF Başkanı Rato, petrol piyasasında da üretimde kullanılmayan kapasitenin çok az olması nedeniyle ani şoklara karşı dirençsiz kalındığını ifade etti. 
     Rato, ABD'nin rekor açıkları konusunda ise şunları söyledi 
     ''ABD'nin cari açığının sürekli artması ve bunun karşısında özellikle Asya ekonomilerinin fazla vermesi ve rezervlerini artırmaları, temel endişe kaynağı. Bu durum aynı zamanda global finans sisteminin karşı karşıya kaldığı birçok riskin de kaynağını oluşturuyor. 
     ABD tahvillerine yönelen paranın yön değiştirmesi durumunda, döviz ve sermaye piyasalarında ciddi sorunlar ortaya çıkabilir. Enflasyon baskısıyla ya da ülkeye giren sermaye miktarının azalmasıyla ABD'de faizlerin beklentilerin üzerinde yükseltilmesi durumunda, gelişen piyasalarda düzeltme hareketleri kaçınılmaz olur.'' Son yükselişlere rağmen global faiz oranlarının halen düşük kaldığını da ifade eden Rato, şirket ve gelişen ülke tahvillerini buna örnek gösterdi. 
     
</TEXT>
</DOC>
