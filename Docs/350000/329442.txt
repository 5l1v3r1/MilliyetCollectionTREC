<DOC>
<DOCNO> 329442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur34.html </URL>
<DATE> 2005/04/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Belediye Başkanı adayının öldürülmesi... Emine Koçak beraat etti 
</HEADLINE>
<TEXT>

     Adana'nın Yumurtalık İlçe Belediye Başkan adayını vurması için tetikçi tuttukları, sonra da bu kişiyi öldürdükleri iddia edilen 4 sanık, 10 ile 20 yıl arasında değişen hapis cezalarına çarptırıldı. Mahkeme heyeti, belediye başkanı aday adayı Emine Koçak ile 5 sanığın da delil yetersizliğinden beraatına karar verdi. 
     Adana 3. Ağır Ceza Mahkemesi'nde görülen davanın duruşmasında, tutuklu sanıklar Ahmet Savaş, Erhan Savaş, Ömer Taşçı, Bülent Dönmez, Emine Koçak ve tutuksuz sanıklar Adnan Ilgın ile Murtaza Ilgın hazır bulundu. Tutuksuz sanık Mehmet Ilgın, Mehmet Munip Öncü, öldürülen İsmail İşlek'in karısı müşteki Sibel İşlek ve babası Nihat İşlek ise duruşmaya katılmadı. 
     Sanık Ahmet Savaş, cinayet olayını kendisinin gerçekleştirdiğini öne sürerek, diğer sanıkların suçsuz olduğunu söyledi. 
     Emine Koçak'a zarar vermemeleri için İsmail İşlek ve Murtaza Ilgın'ı korkutmak amacıyla hareket ettiğini belirten Ahmet Savaş, şöyle konuştu 
     ''Sanık Murtaza Ilgın, seçim çalışmaları sırasında para harcamış. Emine Koçak aday gösterilmeyince de buna sinirlenerek Mehmet Çetin'i vurdurmayı planlamış. Bu olayı gerçekleştirmek için de İsmail İşlek'i tutmuş. İsmail ile karşılaştığımızda bana küfür edince yakasına yapıştım. Kurtulmak istediği sırada, diğer elimdeki tabanca patladı.'' Sanık Emine Koçak da seçimlerden önce AK Parti tarafından aday gösterilen, ancak seçilemeyen Yumurtalık İlçesi eski Belediye Başkanı Mehmet Çetin ile aralarında husumet bulunmadığını öne sürdü. 
     Adaylıktan vazgeçmesi için Mehmet Çetin'in ayaklarından vurdurulması için kimseyi azmettirmediğini belirten sanık Emine Koçak, ''Sanık Murtaza Ilgın ile seçim çalışmaları sırasında tanıştık. Murtaza, adaylar açıklandıktan sonra bana bağımsız aday olmam önerisinde bulundu. Ben de maddi durumum elverişli olmadığı için kabul etmedim'' dedi. 
     Sanık Emine Koçak, aynı tarihlerde eski nişanlısı olan ve Antalya Yarıaçık Cezaevi'nde tutuklu bulunan Ahmet Savaş'ın izin alarak Adana'ya geldiğini belirterek, ifadesini şöyle sürdürdü 
     ''Murtaza ve Ahmet eve gelmişlerdi. Ben mutfakta olduğum sırada Murtaza, Mehmet Çetin'i ayaklarından vurdurmak için kiralık tetikçi tuttuğunu söylemiş. Ahmet durumu aktardığında Murtaza'ya kızarak buna engel olmasını istedim. Daha sonra Murtaza, Ahmet'in kardeşi Erhan ile adını sonradan öğrendiğim kiralık tetikçi İsmail İşlek'i aramaya gittiler. Ben de Ahmet Savaş ile birlikte kendi arabamla dışarıya çıktım. Bir süre sonra telefonla görüştüğümüz Murtaza, İsmail'i alarak yanımıza geldi. Ahmet, Murtaza Ilgın'ın cinayet için İsmail'e verdiği tabancayı otomobilden getirterek aldı. Daha sonra tabancanın ağzına mermi sürüp İsmail İşlek'in yakasından tuttu. O anda tabanca patladı. Korkarak olay yerinden kaçtım. Murtaza, peşimden otomobille geldi ve birlikte oradan uzaklaştık. Genç bir insanın ölmesi ve çok kişinin hayatının kararmasından Murtaza Ilgın sorumludur.'' Sanık Murtaza Ilgın ve diğer sanıklar ise suçlamaları kabul etmeyip, olayla ilgilerinin bulunmadığını belirterek, beraatlerını istediler. 
     Mahkeme heyeti, duruşma sonunda Ahmet Savaş'ın 20 yıl 10 ay, Erhan Savaş, Ömer Taşçı ve Bülent Dönmez'in 10'ar yıl ağır hapis cezaları ile cezalandırılmalarına, Emine Koçak, Mehmet Nunip Öncü, Murtaza Ilgın, Adnan Ilgın ve Mehmet Ilgın ise delil yetersizliğinden beraatlerine karar verdi. 
     Sanıklar, İsmail İşlek'in 29 15 Şubat 2004 tarihinde Çukurova Üniversitesi Ziraat Fakültesi Araştırma ve Uygulama Çiftliği yakınlarında tabancayla öldürülmesi olayıyla ilgili yargılanıyorlardı. 
     
</TEXT>
</DOC>
