<DOC>
<DOCNO> 326389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur24.html </URL>
<DATE> 2005/03/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Van'da kar yüzünden okullar pazartesiye kadar tatil edildi 
</HEADLINE>
<TEXT>

     Van'da 3 gündür etkisini sürdüren kar yağışı, eğitimi ve ulaşımı aksattı. 
     Alınan bilgiye göre, Van ve çevresinde 3 gündür etkili olan kar yağışı nedeniyle Erciş ve Muradiye'de ilköğretim ve lise okullarında daha önce cuma günü başlanacağı açıklanan eğitime, Pazartesi günü başlanacağı bildirildi. 
     Öte yandan, Van'da Pazartesi gününden bu yana gerçekleştirilemeyen uçak seferleri, bugün de yoğun kar yüzünden yapılamadı. Türk Hava Yollarının 9.45'teki Ankara-Van seferi de iptal edildi. 
     Meteoroloji Bölge Müdürlüğü yetkilileri, kar yağışının bugün ve yarın etkisini sürdüreceğini, Perşembe gününden itibaren yağışların etkisini azaltacağını bildirdiler. 
     Karayolları 11. Bölge Müdürlüğü yetkilileri de Çaldıran-Doğubeyazıt Karayolu'ndaki Tendürek geçidinin 4 gündür ulaşıma kapalı bulunduğunu, etkili olan tipi yüzünden çalışmaların geçici süreliğine durdurulduğunu belirttiler. 
     
</TEXT>
</DOC>
