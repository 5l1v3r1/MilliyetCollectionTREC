<DOC>
<DOCNO> 315207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur43.html </URL>
<DATE> 2005/02/14/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
SSK'ya fahiş fiyatla ilaç alımı soruşturması... 
</HEADLINE>
<TEXT>

     İstanbul Cumhuriyet Başsavcılığı'nca, Sosyal Sigortalar Kurumu'na SSK yüksek fiyattan ilaç alındığına ilişkin yürütülen soruşturma kapsamında İstanbul'da gözaltına alınanların sayısı 21'e yükseldi. 
     İstanbul Emniyet Müdürlüğü'nden alınan bilgiye göre, İstanbul Cumhuriyet Savcısı Nazmi Okumuş'un talimatı doğrultusunda Organize Suçlar Şube Müdürlüğü ekiplerince yürütülen çalışmalar sonucu, SSK'nın yüksek fiyattan ilaç aldığına ilişkin soruşturma kapsamında 6 kişi daha gözaltına alındı. 
     İstanbul'da gözaltına alınan 21 kişi içinde, Roche Müstahzarları Sanayi A.Ş'nin Genel Müdürü Faruk Yöneyman, SSK eski Genel Müdürü Prof. Dr. Orhan Canpolat, SSK eski Sağlık İşleri Daire Başkanı Hülya Özdemir ve SSK İstanbul Bölge Müdürü Dr. Akif Feyizoğlu ile SSK İstanbul Satınalma Müdür Yardımcısı Azmi Arslan'ın da bulunduğu öğrenildi. 
     Bu arada, savcılık talimatıyla soruşturma kapsamında Ankara'da gözaltına alınan 5 kişinin de Beşiktaş'taki İstanbul Adliyesi'ne getirildiği bildirildi. 
     
     5 KİŞİ, MAHKEMECE SERBEST BIRAKILDI 

     İstanbul Cumhuriyet Başsavcılığı'nca, Sosyal Sigortalar Kurumu'na SSK yüksek fiyattan ilaç alındığına ilişkin yürütülen soruşturma kapsamında Ankara'da gözaltına alınarak İstanbul'a getirilen 5 kişi, çıkarıldıkları mahkemece serbest bırakıldı. 
     Soruşturmayı yürüten Cumhuriyet Savcısı Nazmi Okumuş'un talimatıyla Ankara'da gözaltına alınan Sağlık Bakanlığı ile Çalışma ve Sosyal Güvenlik Bakanlığı'nda görevli 5 bürokrat, emniyete götürülmeden savcılığa çıkarıldı. 
     Beşiktaş'taki İstanbul Cumhuriyet Başsavcılığı'na getirilen 5 bürokrat, hakim ve savcılar ile personel tarafından kullanılan ana giriş kapısından içeri alındı. 
     Cumhuriyet Savcısı Nazmi Okumuş tarafından ifadeleri alınan 5 kişi, ''çıkar amaçlı suç örgütleriyle mücadele kanununa muhalefet etmek'', ''görevi kötüye kullanmak'' ve ''SSK ilaç ihalesine fesat karıştırmak'' suçlarından tutuklanmaları talebiyle nöbetçi mahkemeye sevk edildi. 
     Nöbetçi 10. Ağır Ceza Mahkemesi'nce tekrar sorgulanan SSK eski Genel Müdürü Prof. Dr. Orhan Canpolat, SSK eski Sağlık İşleri Daire Başkanı Hülya Özdemir, Servet Rüştü Karahan, Nazmi Gül Eyüpoğlu ve Sait Ersoy, tutuksuz yargılanmak üzere serbest bırakıldı. 
     
</TEXT>
</DOC>
