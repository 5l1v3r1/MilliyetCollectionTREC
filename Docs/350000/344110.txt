<DOC>
<DOCNO> 344110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/guncel/gun01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Konu beni seçer' 
</HEADLINE>
<TEXT>


Ercan Akyol'un Milliyet Gazetesi Açık Pencere köşesinde 2004 yılı boyunca çizdiği karikatürlerden bir derleme niteliğinde olan kitabı "Çiziyorum" çıktı 

Sema Aslan 

"Çiziyorum", 2004 yılı boyunca Milliyet Gazetesi'nde çıkan karikatürlerden bir derleme niteliğinde. Her şeyin dönüp dolaşıp tekrar başladığı yere geldiği bir ülkede günlük karikatür çizerken tekrara düşmekten korkmuyor musunuz 
Güncel karikatürcü için zaman zaman bu sorun olur. Sadece benim dönemimde değil, daha öncesinde de böyleydi. 
Yıllar önce hep enflasyon çiziyorduk, gene onu çiziyoruz. Ya da insan hakları ve düşünce suçu bağlamında bir takım problemler var, hala çiziyoruz. 
Böyle bakınca bazı şeyler tekrar ediyor, ama artık dünya da eski dünya değil. 
Globalizmin, AB'ye girme çabasının dayattığı kriterler var. Onun için aynı konular gibi görünse de karikatürcü, 'hiçbir şey değişmiyor' dememeli. Problemler yumuşayarak, törpülenerek değişiyor. 

Günlük gazetede çizmek bir otokontrol getiriyor mu 
Hangi platformda olursa olsun, karikatürün bir hedefinin olması gerektiğine inanırım. 
Bu hedef, muhalif olmak üzerine inşa edilirse her zaman bir amacı olur, ki bu, karikatürün varoluş nedeni. Fakat bugün bakınca, Türk karikatürü bu işlevi yerine getiriyor mu, tartışılır. Basın nasıl muhalif görevini yerine getiremiyorsa, karikatürcü de o bağlamda bundan etkileniyor. Daha uzlaşmaya dönük yapıyor eleştirilerini. Artık basın karikatürleri ılımlı 

Son dönemde karikatüre tahammülsüzlük tekrar gündemde. Recep Tayyip Erdoğan'ın karikatürü üzerine yaşananlar düşünüldüğünde karikatüristler yeterince desteklendi mi sizce 
Olay anlamında baktığınızda yeterli desteği gördü. 
Hatta fazlasıyla. Çünkü olaya Avrupa da ilgi gösterdi ve bu defa ilgi katlanarak döndü bize. Her yerde mizaha karşı bir tahammülsüzlük var aslında. 
Bir de Musa Kart'ın kedisi, o kadar masum, kendi halinde bir karikatürdü ki... Hiç isyan edilecek bir karikatür değildi. 
Başbakana ters tepti. Bence astarı yüzünden pahalıya geldi, çünkü karikatür böylece dünya genelinde yayıldı ve hoşgörüsüzlüğümüzle bir kere daha rezil olduk. 

Kitap, 2004 Türkiyesi'nin dökümanı olarak nitelenebilir mi Konular AB, Kıbrıs sorunu, Irak savaşı, enflasyon, AKP hükümeti ağırlıklı. 
Evet. O yılın dökümanı gibi bakmak mümkün olayların nasıl dağıldığını görüyorsunuz. 
Kitaba alınan karikatürler benim seçimim ama konular benim seçimim değil, gündemin dayatmasıyla çizilmiş karikatürler. 
Konuyu ben seçtim gibi gözüküyorsa da konu beni seçer aslında. 


</TEXT>
</DOC>
