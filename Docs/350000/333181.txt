<DOC>
<DOCNO> 333181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/axspo02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen başkasın 
</HEADLINE>
<TEXT>


Fenerbahçe Yönetimi, iki yıldaki performansından çok memnun olduğu Marco Aurelio'ya 2006'da bitecek sözleşmesini 3 sene daha uzatmak için yeni teklif yaptı 

CÜNEYT KARAKAYA 


Fenerbahçe, Marco Aurelio'yu sağlama alıyor... Yönetim, Sarı - Lacivertli takımın geçen yılki şampiyonluğu ve bu sezonki başarısında büyük pay sahibi olarak taraftarın gönlünde taht kuran sambacıya 3 yıllık yeni sözleşme teklif etti. Yönetimin, mukavelesi 16 Haziran 2006'da bitecek olmasına rağmen takımdaki ilk teklifi Aurelio'ya götürmesi dikkat çekti. 
Sarı - Lacivertli yönetimin bu önerisi Aurelio'nun yüzünü güldürdü. Teklifi memnuniyetle karşılayan Brezilyalı futbolcunun ailesi ile görüştükten hemen sonra idarecilere kesin bir yanıt vereceği bildirildi. 

Kutlualp yola çıkıyor 
Yakın çevresine her fırsatta Fenerbahçe'de çok mutlu olduğunu söyleyen Aurelio'nun sezon sonunda 3 yıllık sözleşmeye imza atacağı vurgulandı. Yönetimin, başarılı futbolcunun ücretine de zam yapacağı öğrenildi. 
Bu arada Asbaşkan Hakan Bilal Kutlualp'in, kiralık sözleşmeleri sezon sonu bitecek olan Luciano, Nobre ve Rüştü'nün kulüpleri ile kısa süre içinde pazarlık masasına oturacağı ifade edildi. 

İstikrar sembolü Sezon Maç Dakika Gol S.Kart 2003 04 32 2595 2 6 2004 05 26 2327 1 6 

Derbi ateşi kapalı gişe 

Fenerbahçe ile Beşiktaş'ı pazar günü Kadıköy'de karşı karşıya getirecek derbi tıklım tıklım dolu tribünler önünde oynanacak. Dev maça büyük ilgi gösteren Sarı - Lacivertliler haftalar önce satışa çıkarılan biletlerin tamamına yakınını tüketti. 
Biletix firması VIP, numaralı, kale arkaları ve maraton tribün üst bölüm biletlerinin bittiğini, sadece maraton alt bölümde az sayıda bilet kaldığını açıkladı. Bu arada 1200 bilet ayrılan Beşiktaşlı taraftarlar maçı, deplasman takımlarına ayrılan bölümden izleyecek. Derbiyle ilgili İl Spor Güvenlik Kurulu toplantısı ise bugün valilikte yapılacak. 

Kemal yine kulübeye 

YUSUF DURSUN 

Beşiktaş derbisi hazırlıklarını dün basına kapalı yaptığı tek antrenmanla sürdüren Fenerbahçe'de, Kemal yine yedeğe çekiliyor. Cezası biten Alex'i dev maçta ilk 11'de sahaya sürecek olan Teknik Direktör Daum, Kemal'i yedek soyunduracak. Alman hoca son haftalardaki formuyla dikkat çeken Deniz'e de 11'de forma verecek. 

Daum Önce takım oyunu 

HÜSEYİN YAVUZ 

Fenerbahçe Teknik Direktörü Daum, futbolcularını terapiye aldı. Alman hoca, oyuncularıyla yaptığı toplantıda bu sezon 20 gol atıp, 13 asist yapan Alex'i örnek gösterip, "Şimdiye kadar takım oyununu sahaya iyi yansıtamadığımız için Alex bu performansa ulaştı. Bir tek futbolcuya güvenemeyiz. Beşiktaş'a karşı kişisel yetenek değil, ekip oyunu başarıyı getirir. Kalan maçlarda bu bilinçle hareket etmeliyiz" diyerek oyuncularını uyardı. 

Yönetim çıkarması 

YUSUF KOBAL 

Başkan Aziz Yıldırım ve yönetici arkadaşları, derbi öncesinde Samandıra Tesisleri'ne moral turu düzenleyecek. Teknik Direktör Christoph Daum ve futbolcularla bir araya gelerek toplantılar yapacak olan Başkan Yıldırım dev maçın şampiyonluk için taşıdığı önemi dile getirip, takımdan galibiyet isteyecek. 
Bu arada 4 gün önceden idmanları basına kapatan Teknik Direktör Daum, futbolcularına hiçbir etkinliğe katılmamaları talimatı verdi. 



</TEXT>
</DOC>
