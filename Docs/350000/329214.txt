<DOC>
<DOCNO> 329214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun10.html </URL>
<DATE> 2005/04/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Avustralya, Gelibolu Savaşı'nda basına yoğun sansür uygulamış 
</HEADLINE>
<TEXT>

     SYDNEY DHA 

      AVUSTRALYA'nın Gelibolu Savaşı sırasında cephede olup bitenleri ülkeye aktaran resmi savaş muhabirlerine yoğun sansür uyguladığı ve her zaman Anzak askerlerini kahraman olarak gösterecek şekilde haberler yaptırdığı ortaya çıktı. 
     25 Nisan'daki Anzak Günü yaklaşırken Avustralyalı tarihçi Jonathan King ile Herald gazetesi fotoğraf editörü Michael Bowers'ın yazdığı 'Gelibolu Savaş Muhabiri Charles Bean ve Ön Cephe Savaşan Anzaklardan Anlatılmamış Hikayeler' adlı kitapta, Avustralya halkına yansıtılmamış, sansüre uğramış gerçeklere yer veriliyor. 
     
     'GEREKSİZ YERE ÖLEN ASKERLER KAHRAMAN OLDU' 
     Çanakkale Savaşı'na Avustralya'nın resmi savaş muhabiri olarak katılan Charles Bean'in gizli kalmış yazı ve gözlemlerinin yer verildiği kitapta, sıradan askerlerin daha önce yayınlanmamış günlüklerinden bölümler de okurlara aktarılıyor. 
     Kitaba göre Bean, daha Anzak çıkarması başlamadan önce bu savaşı 'umutsuz bir israf' olarak nitelendiriyordu. 
     Bean'in, 8 ay süren çatışmalar sırasında birçok kez Avustralya ordusunun feci yenilgilerine tanık olduğu, ancak bunları haberleştiremediği ifade edilen kitapta The Age gazetesinin fotomuhabiri Phillip Schuler'in çektiği fotoğrafların da yardımıyla Bean'in, 'gereksiz yere ölen askerleri birer kahramana, savaşı ise bir efsaneye çevirdiği' belirtildi. 
     
</TEXT>
</DOC>
