<DOC>
<DOCNO> 330320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun03.html </URL>
<DATE> 2005/04/05/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Papa'nın ölümünden sonraki 24 saat içinde hakkında 35 bin haber yapıldı 
</HEADLINE>
<TEXT>

     Dünyanın önde gelen medya organlarının Papa 2. Jean Paul'ün ölümüne dair yaptıkları haberlerin sayısının, ABD Başkanı George Walker Bush'un yeniden seçilmesine dair haberlerden 10 kat daha fazla olduğu bildirildi. 
     ''The Global Language Monitor'' isimli kuruluş tarafından yapılan araştırma, ölümünden sonra ilk 24 saat içinde Papa hakkında 35 bin haberin yayınlandığını ve bu konuda bir rekora imza atıldığını ortaya koydu. Aynı medya organlarında, yeniden başkan seçildikten sonraki 24 saat içinde ABD Başkanı Bush hakkında 3 bin 500 haberin yayınlandığı belirtilirken, ölümünden sonraki 24 saat içinde ABD eski Başkanı Ronald Reagan hakkında ise sadece bin haber yayınlandığı kaydedildi. 
     Araştırmanın dünya genelinde 3 bin gazete ve 1000 televizyon kanalının takibinin yapılarak kaydedildiği belirtilirken, haber sayısının bu kadar yüksek çıkmasının, Papa 2. Jean Paul'ün dünya çapında elde ettiği nüfuzun bir göstergesi olduğuna dikkat çekildi. 
     
</TEXT>
</DOC>
