<DOC>
<DOCNO> 307561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo30.html </URL>
<DATE> 2005/01/18/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Fenerbahçe'de Türkiye kupası maçı hazırlıkları... 
</HEADLINE>
<TEXT>

     Fenerbahçe, Türkiye Kupası'nda Ankaragücü ile yapacağı maçın hazırlıklarına bir günlük iznin ardından devam etti. 
     Antalya kampı dönüşü teknik direktör Christoph Daum'un verdiği izinle dün dinlenen sarı-lacivertliler, bu akşam Samandıra Tesisleri'nde toplanarak antrenmana çıktı. 
     Daum, 1 saat 45 dakika süren antrenmanda takımı 4 gruba ayırdı. 4'er futbolcudan oluşan 3 grup, ikili mücadele ve pas çalışmaları yaparken, Semih, Nobre, Murat, Alex, Servet, Luciano ve Ilgar'dan oluşan 4. grup, tek kale önünde kontrollü pas, hücum organizasyonları ve gol çalışması yaptı. 
     Alman çalıştırıcı, ilerleyen bölümde 4'erli 3 grubu birleştirerek geniş alanda dayanıklılık ve kontrollü pas çalışmalarını sürdürdü. Hücum organizasyonları çalışan diğer ekip de dar alanda çift kale maç yaptı. 
     Antrenman, bütün takımın katıldığı çift kale maçla sona ererken, teknik direktör Daum, çift kale maçta as takımı savunmada Ümit, Servet, Luciano, Önder, orta sahada Tuncay, Aurelio, Selçuk, Serhat ve forveti de Nobre ile Alex'den oluşturdu. 
     İdmana, sakatlığının tedavisi için Hollanda'da bulunan Van Hooijdonk katılmazken, Kemal, takımdan ayrı çalıştı. 
     Fenerbahçe, Ankaragücü maçı hazırlıklarını yarın öğleden sonra yapacağı antrenmanla sürdürecek. 
     
     ANTALYA'DA GİZLEDİ, İSTANBUL'DA KURTULAMADI 
     Fenerbahçe'de gelenekselleşen Brezilya usulü doğum günü kutlamasından kurtulmak için Antalya kampında doğum günü olduğunu gizleyen Selçuk, kamp sonrası ilk antrenmanda arkadaşlarının hışmından kurtulamadı. 
     Bu akşamki çalışmanın bitimiyle birlikte Selçuk'u yakalayan takım arkadaşları, önce futbolcunun kafasında yumurta kırıp, daha sonra una buladılar. 
     24 yaşını dolduran Selçuk'un, 16 Ocak Pazar günü Tuncay ile birlikte Antalya'da doğum gününü kutlaması gerekiyordu, ancak futbolcu, Brezilya usulü kutlamadan kaçmak için bunu gizlemişti. 
     
</TEXT>
</DOC>
