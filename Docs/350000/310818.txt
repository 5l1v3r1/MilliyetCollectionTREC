<DOC>
<DOCNO> 310818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur11.html </URL>
<DATE> 2005/01/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Çocuğunu kaçırmaya kalktı... 
</HEADLINE>
<TEXT>

     Antalya'da bir kişi ayrı yaşadığı eşinin ailesinde kalan çocuğunu kaçırmak isterken engel olmak isteyen kayınvalidesi ve eşini kamyonetle çarparak yaraladı. 
     Santral Mahallesi'nde, pazarcılık yapan Mehmet Tosun, bir süre önce eşiyle ayrılma kararı aldı. Bunun üzerine eşi Dudu Tosun 1.5 yaşındaki çocuğuyla birlikte babasının evine döndü. 
     Çocuğunu almak için kayınvalidesi Selden Öncü'nün evine giden Mehmet Tosun, eşi ve kayınvalidesi ile tartıştı. Çocuğu alarak kamyonetine bindiren Tosun, kamyonetin önüne geçerek durdurmaya çalışan kayınvalidesi Selden Öncü'nün üzerine kamyoneti sürerek yaralanmasına neden oldu. Kamyonetin önüne atlayan Dudu Tosun da yaralandı. Tosun'un sağ ayağı kamyonetin tekerinin altında kaldı. 
     Yaralanan Öncü ve Tosun, çevrede bulunanlar tarafından Antalya Devlet Hastanesi'ne kaldırıldı. 
     Öte yandan, Mehmet Tosun, kamyonetine zarar verildiği iddiasıyla Fatih Polis Merkezi'ne başvurdu. Tosun, burada gözaltına alındı. 
     Olayla ilgili soruşturmanın devam ettiği bildirildi. 
     
</TEXT>
</DOC>
