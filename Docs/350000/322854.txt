<DOC>
<DOCNO> 322854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko18.html </URL>
<DATE> 2005/03/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şubatta borsa ve mevduat yatırımcının yüzünü güldürdü 
</HEADLINE>
<TEXT>

     Şubat ayında tasarruflarını Borsa ve YTL mevduatta değerlendirenler reel bazda getiri sağladı. En yüksek getiri yüzde 5.4-5.5'le Borsa'da yaşandı. Dolar, euro ve altında ise reel olarak zarar oluştu. 
     Devlet İstatistik Enstitüsü'nden DİE yapılan açıklamaya göre, şubat ayında yalnızca hisse senedi yatırımcıları ve vadeli YTL mevduat sahipleri reel getiri elde etti. Borsa'da sözkonusu ay yüzde 5.5, mevduatta ise yüzde 1.5 oranında nominal getiri oluştu. ÜFE'de geçen ay yüzde 0.11, TÜFE'de yüzde 0.02 olarak gerçekleşen artıştan indirgendiğinde Borsa'nın reel getirisi ÜFE'ye göre yüzde 5.4, TÜFE'ye göre yüzde 5.5 olarak gerçekleşti. 
     Mevduat yatırımcısı da ÜFE'ye göre yüzde 1.4, TÜFE'ye göre yüzde 1.5 oranında reel getiri sağladı. 
     
     DÖVİZ VE ALTINDA KAYIP 

     Döviz ve altında ise reel bazda zarar oluştu. Şubat ayında dolar yatırımcısı ÜFE'ye göre yüzde 3.3, TÜFE'ye göre yüzde 3.2 euro yatırımcısı ÜFE ve TÜFE'ye göre yüzde 4.2 altın yatırımcısı ÜFE'ye göre yüzde 3.7, TÜFE'ye göre yüzde 3.6 zarara uğradı. 
     
     YILLIK GETİRİ 

     Yıllık bazda en yüksek getiri Borsa'da oluştu. Borsa yatırımcısı son bir yılda ÜFE'ye göre yüzde 35.7, TÜFE'ye göre yüzde 38 mevduat yatırımcısı ÜFE'ye göre yüzde 11, TÜFE'ye göre yüzde 12.9 oranında reel kazanç sağladı. 
     Dolarda yıllık bazda ÜFE'ye göre yüzde 10.6, TÜFE'ye göre yüzde 9.1 euroda ÜFE'ye göre yüzde 8.2, TÜFE'ye göre yüzde 6.6 altında da ÜFE'ye göre yüzde 7, TÜFE'ye göre yüzde 5.3'lük reel kayıp oluştu. 

     
</TEXT>
</DOC>
