<DOC>
<DOCNO> 318448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/guclu.html </URL>
<DATE> 2005/02/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Af, hayal kırıklığı yarattı 
</HEADLINE>
<TEXT>


Öğrenci affı nihayet önceki gece Meclis'te kabul edildi. Ama hem eksik hem de soruna kalıcı çözüm getirici değil. 
Bu af, 1983'ten bu yana çıkarılan 12'nci af. Nasıl ki öncekiler çare olmadıysa. Bu da olmayacak. Birkaç yıl sonra, hatta şimdiden yeni bir af yasası için kampanyalar başlarsa hiç şaşırmamak gerekir. 
Af yasası eksik çünkü 2000 Haziran ayından önce atılanları kapsamıyor. Gerekçeleri de 2000'de af çıkması. Ama 2000'den önce atılıp da bu aftan yararlanamayan binlerce öğrenci var. En azından onlara bu hak tanınabilirdi. Ama tanınmadı. Bakan Çelik, affedilenleri yeniden affetmek yanlış olurdu diyor. Haksızlık, yanlışlık bunun neresinde anlayamadım. Başka konularda af çıkarılırken neden böyle ince ayrıntılara dikkat edilmiyor da öğrenciler söz konusu olunca kılı kırk yarıyorlar anlayabilmiş değilim. 
Daha önce defalarca dile getirdik, tembelliğe prim vermek kesinlikle söz konusu değil. Yasayla öğrencilere sadece yeni bir sınav hakkı veriliyor. Başaran yoluna devam edecek. Başaramayan atılacak. Kapsamın geniş tutulmasının ne zararı olabilirdi ki .. 
Aslında en doğrusu, yetkinin üniversitelere verilmesiydi. Hangi üniversite nasıl bir af öngörüyor, YÖK'ün ve Üniversitelerarası Kurul'un aldığı ortak kararlar çerçevesinde kendisi karar verirdi. Ama bu yapılmadı. Çünkü hükümetler, ellerini üniversitelerden çekmek istemiyorlar. 

Başarının yolu 
Ortaöğretimde yeni bir sınav hakkı verilirken ya da farklı şekillerde af getirilirken TBMM'den yasa mı çıkarılıyor Hayır. Peki o zaman yükseköğretimdeki olağandışılığın nedeni ne Bunu da birileri açıklamalı. 
10. İnsan Kaynakları Konferansı ve Fuarı, İstanbul'da gerçekleşti. Önceki başlayan ve dün sona eren konferanslar serisinin ana teması insan ve başarıydı. Sloganları da "Başarının yolu insandan geçer". 
İnsan, bilgisi, birikimleri ve deneyimleriyle kurumları geleceğe taşıyan itici güçtür. İnsanın başlıca yatırım olduğuna inanan kurumlar bu anlayışın ışığında mutlak başarıya doğru yol alıyor. 
Söylemler doğru ama ne kadarı hayata geçiyor, işte o tartışılır. Bu iki gün içerisinde onlarca oturumda işte bunlar tartışıldı. AB ile uyum sürecinde insan kaynaklarının öneminden, yenilikçi ve etkin stratejiler geliştirmeye kadar pek çok konu masaya yatırıldı. 
Milliyet Kariyerim'in gerçekleştirdiği özel oturumda ise Türkiye'nin 2003 Vizyonu ve bu paralelde nelerin yapılması gerektiğini tartıştık. Oturum başkanlığını ben yaptım. ODTÜ Rektörü Ural Akbulut, TÜBİTAK Başkan Yardımcısı Ömer Cebeci, Milliyet yazarı Osman Ulagay ve Kadın Girişimciler Derneği Başkanı Meltem Kurtsan da konuşmacı oldu. 
Ortak kanı Türkiye'nin genç nüfusunun iyi değerlendirilmesi halinde çok büyük avantajlar yaratacağı yönünde oldu. Bilişim Çağı'nı iyi değerlendirir ve iyi bir yol haritası çizersek 2003'te çok farklı bir Türkiye'yle karşılaşabiliriz. Aksi durumda ise olabilecekleri eminim duymak bile istemezsiniz. 
Öğrenciler, öğretmenler, işverenler, askerler, çalışanlar, esnaflar kısacası hayatın içindeki hemen herkesin kendini geliştirmek zorunda olduğu bir çağda yaşıyoruz. Bunu gerçekleştirmenin yolu da bilişimin olanaklarından daha çok yararlanmak. Ural Hoca ilginç bir örnek verdi Turşucu internet kullanmayı öğrense ne olacak dememeliyiz, öğrenen sadece bulunduğu mahallenin değil, kentin de en iyi turşucusu olabilir. Bir başka arkadaşımız da ABD ya da Avrupa'daki bir lise öğrencisi ile Türkiye'deki öğrenci arasında bilgisayar teknolojisine aşinalık konusunda uçurum olmadığını dile getirdi. 
Özetin özeti İnsana yatırımın en değerli yatırım olduğunu sakın aklınızdan çıkarmayın... 



</TEXT>
</DOC>
