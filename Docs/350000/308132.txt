<DOC>
<DOCNO> 308132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/ekonomi/eko04.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi borçlanmayı Türk Hazinesi yaptı 
</HEADLINE>
<TEXT>


EuroWeek gazetesi, Türkiye'nin giderek çekici hale geldiğini belirterek, 1.5 milyar dolarlık 30 yıl vadeli tahvil ihracını Doğu Avrupa, Ortadoğu ve Afrika Bölgesi'nde en iyi kamu borçlanması seçti 


Dünyanın önde gelen sermaye piyasası gazetesi EuroWeek'in yatırım bankası analistleriyle yaptığı "Gelişen Piyasalar 2004" anketinde, Türk Hazinesi'nin 1.5 milyar dolar tutarındaki 30 yıl vadeli tahvil ihracı Doğu Avrupa, Ortadoğu ve Afrika bölgesinde "En İyi Kamu Borçlanması" dalında birinci seçildi. 
Anapara geri ödemesi 14 Şubat 2034 tarihinde yapılacak olan söz konusu tahvil ihracına yatırım bankaları Citigroup ve UBS aracılık etmişti. Birinci seçilen tahvil, Türkiye'nin uluslararası sermaye piyasalarında bugüne kadar ihraç ettiği dolar cinsinden tahviller içinde en düşük faiz oranına karşılık gelmesi ve bunun 30 yıl vadeli bir tahvilde sağlanması açısından dikkat çekiyor. 
EuroWeek, yatırım yapmak açısından Türkiye'nin çekiciliğini sürekli artırdığını yazdı. 
Euromoney tarafından Londra'da haftalık yayımlanan gazetenin 2004 yılı değerlendirmesinde Türkiye için "Avrupa Birliği'yle yakınlaşma rolünü mükemmel oynuyor" başlığıyla verilen haber--yorumda, Türk tahvil faizlerinin hızlı düşmesi anlatıldı. 

Sıra özel sektörde 
Kathryn Wells imzalı haberde "Türkiye, 2 yıldan daha az bir süre içinde bölgesel sepette yer alan bir ülkeden gerçek bir AB adayı ülkeye dönüşerek gözalıcı bir değişimi tamamladı" ifadesine yer verildi. 
EuroWeek'te yer alan Türkiye değerlendirmesine göre kamu yanında özel şirketler ve bankalar da bundan sonra dış piyasalarda daha kolay ve düşük faizli borçlanabilecek. EuroWeek değerlendirmesinde, "Uluslararası yatırım bankalarının ilerleyen yıllarda daha fazla Türk şirketinin k ğıtlarına aracılık etmeyi hedeflediği" kaydedildi. 

Türkiye, ilgi odağı oldu EuroWeek değerlendirmesinde, önde gelen uluslararası yatırım bankalarından analistlerin görüşlerine de yer verildi. 
EuroWeek'e konuşan Alman kökenli yatırım bankası Dresdner Kleinwort Wasserstein analistlerinden Petri Kivinen, "Yıllar sonra ilk kez Türkiye ile ilgili veriler çok etkileyici gözüküyor" derken enflasyonun tek haneli rakamlara indiğini, büyümenin yüzde 7.9 olmasının beklendiğini ve faizlerin hızla gerilediğini anlattı. Hollandalı yatırım bankası ABN Amro'dan Mike Elliff ise AB'nin 10 yeni üyeyi bünyesine katmasından sonra yatırımcıların 2'nci ve 3'üncü genişleme dalgasıyla ilgilenmeye başladığını, üyelik yolu açılan Türkiye'nin bu anlamda ilgi odağı haline geleceğini belirtti. "Türkiye'nin son uluslararası tahvil ihracında birçok yeni yatırımcının alıma geçtiğini gözlemledik'' diyen Elliff, önümüzdeki dönemde bu gelişmenin hızlanarak sürmesini bekliyor.JP Morgan Londra'nın gelişen piyasalar şefi Jonathan Brown ise 2004'te Türkiye'nin faizlerinde hızlı gerilemeler yaşandığını hatırlatarak, "Fakat yolun sonuna gelinmedi. 2005 yılında da Türk tahvillerinin faizlerinde bir miktar gerileme olacaktır. EuroWeek'e konuşan İsviçre bankası UBS'in gelişen piyasalar sorumlusu Dennis Holtzapffel ise kredi derecelendirme kuruluşu Standart Poor's tarafından Türkiye'nin notunda yapılan artırımının Moody's ve Fitch tarafından takip edildiğini belirterek "Bunlar da Türkiye'nin risk priminin daha da gerilemesinde etkili olacak" dedi. 


</TEXT>
</DOC>
