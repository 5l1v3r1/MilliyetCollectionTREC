<DOC>
<DOCNO> 341932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo05.html </URL>
<DATE> 2005/05/12/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Galatasaray'lı futbolcular Florya'da çoşkuyla karşılandı... 
</HEADLINE>
<TEXT>

     Fenerbahçe’yi 5-1 gibi tarihi bir skorla yenerek, 43. Türkiye Kupası’nın sahibi olan Galatasaray’ı, Florya Metin Oktay Tesisleri’nde taraftarları coşkuyla karşıladı. 
     Maçın ardından sarı-kırmızılıların tesislerinin bulunduğu Florya’ya akın eden taraftarlar, tesis çevresindeki yolları trafiğe kapattı. Takım otobüsünün tesislere girmesi, yoğun trafik nedeniyle uzun bir zaman aldı. Tesislerde bekleyen yüzlerce taraftar ellerindeki dev bayraklarla sarı-kırmızılı ekibi karşılarken, yaktıkları meşalelerle de tesislerin etrafını adeta karnaval yerine çevirdiler. 
     Taraftarlar, takım otobüsündeki futbolculara sevgi gösterisinde bulunurken, futbolcular da elleriyle toplu halde 5 işareti yaptı. 
     -GÜRSOY ÖZÜR DİLEDİ- Galatasaray Kulübü İkinci Başkan Ergün Gürsoy, Galatasaray’ın daha önce Türkiye Kupası’nı defalarca kazandığını hatırlatarak, "Ancak en anlamlısı buydu" dedi. 
     Gürsoy, sarı-kırmızılı taraftarların Fenerbahçe Kulübü Başkanı Aziz Yıldırım’a küfürlü tezahüratları nedeniyle sarı-lacivertli camiadan özür diledi. 
     
</TEXT>
</DOC>
