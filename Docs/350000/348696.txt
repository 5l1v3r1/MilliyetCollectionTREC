<DOC>
<DOCNO> 348696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur09.html </URL>
<DATE> 2005/06/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Depremden mucize kurtuluş 
</HEADLINE>
<TEXT>

     Behçet DALMAZ DHA 

      HAKKARİ’de önceki gün meydana gelen Richter ölçeğine göre 4.0 büyüklüğündeki depremde, Akçalı Köyü Yeniyol Mezrası’nda çöken evde beşikte uyuyan 1 yaşındaki Mert Avcı yara almadan kurtuldu. Deprem sırasında evde yalnız olan bebeği, evin yanındaki bir inşaatta çalışan akrabası Kenan Avcı ağlama sesini duyarak enkaz altından çıkardı. 
     Hakkari’de önceki gün saat 10.18’de 3.0, 10.51’de 4.0 büyüklüğünde hafif şiddette iki ayrı deprem oldu. Merkez üssü Bağışlı Köyü olan deprem kentte kısa süreli paniğe yol açarken, önemli bir hasar meydana gelmedi. Ancak Bağışlı köyü’ne 5 kilometre mesafede bulunan Akçalı Köyü Yeniyol Mezrası’nda yıkılan 2 katlı kerpiç evde mucize yaşandı. Ailesinin, üst katta beşiğinde uyutarak yakındaki tarlaya gittiği Mert Avcı, depremle birlikte evin yan duvarlarının ve tavanının yıkılması sonucu enkaz altında kaldı. Deprem mezrada yaşayanlar arasında paniğe yol açarken, yıkılan evin yanında bulunan Kanan Avcı, ağlama sesi gelmesi üzerine enkaza girdi. Avcı, tavanının bir bölümün üzerine devrildiği beşikten, minik Mert'i alarak dışarıya çıkardı. 
     Enkazdan mucize eseri yara almadan kurtulan Mert Avcı’nın ailesi büyük sevinç yaşadı. Baba Murat Avcı, iki katlı evde akrabalarıyla birlikte 17 kişi yaşadıklarını söyledi. Deprem sırasında evde kimsenin bulunmaması ve oğlunu beşiğin kurtarmasının büyük şans olduğunu söyleyen 4 çocuk babası Murat Avcı, Yan duvarın dışarıya doğru yıkılması ve beşik, oğlumun hayatını kurtardı'' dedi. 
     Bebek Mert’i kurtaran Kenan Avcı da, Evden ağlama sesini duyunca, hiç düşünmeden enkazın arasına girdim. Beşiğin bir bölümü enkaz altında kalmıştı. Oradan Mert’i alıp dışarıya çıkardım'' diye konuştu. 
     Hakkari’de 25 Ocak 2005 günü meydana gelen 5.5 büyüklüğündeki depremde evleri hasar gören mezra sakinlerine Kızılay tarafından çadır dağıtılmıştı. Evleri yıkılan Avcı ailesi şimdi o günlerden kalan çadıra yerleşirken, devletin kendilerine yardım etmesini istedi. 
     
</TEXT>
</DOC>
