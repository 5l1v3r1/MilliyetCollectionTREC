<DOC>
<DOCNO> 335620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur08.html </URL>
<DATE> 2005/04/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye, orta gelirli turistin tercihi... 
</HEADLINE>
<TEXT>

     Türkiye, ancak orta gelirli turistleri çekebiliyor. İlk üç ayda Türkiye'ye gelen 2.2 milyon turistin, neredeyse dörtte üçünü orta gelir düzeyindeki yabancılar oluşturdu. Büyük bölümü yüksek okul mezunu olan turistler, genellikle gezi ve eğlence amacıyla Türkiye'yi tercih ediyor. 
     ANKA'nın Devlet İstatistik Enstitüsü DİE verilerinden yaptığı belirlemeye göre, ocak-mart döneminde Türkiye'ye ayrılan yabancı ziyaretçilerin sayısı 2 milyon 375 bin 807 olarak gerçekleşti. Bunların 161 bin 184'ünü beraberinde gidenler oluşturdu. Beraberinde gidenler dikkate alınmadığında, turist sayısı 2 milyon 214 bin 623 oldu. 
     Turistlerin yüzde 61.6'sını erkek, yüzde 38.4'ünü kadın turistler oluşturdu. Erkek turistlerin sayısı 1 milyon 363 bin 735, kadın turistlerin sayısı 850 bin 888 düzeyinde oluştu. 
     
     BÜYÜK BÖLÜMÜ ORTA GELİR DÜZEYİNDE 
     İlk üç ayda Türkiye'ye gelen turistlerin, yüzde 71.9 oranındaki 1 milyon 592 bin 868'ini orta gelir düzeyindeki yabancılar oluşturdu. 
     Düşük gelir düzeyindeki turistlerin sayısı 329 bin 805 olarak gerçekleşti ve toplamda yüzde 14.9'luk pay aldı. 
     Sözkonusu dönemde Türkiye'yi yüksek gelir düzeyinde 291 bin 949 yabancı ziyaret etti. Zengin turistlerin oranı yüzde 13.2 düzeyinde kaldı. 
     
     GEZİ-EĞLENCE İÇİN GELİYORLAR 
     Yabancıların büyük bir bölümünün Türkiye'yi gezi ve eğlence amacıyla tercih ettiği belirlendi. İlk üç aydaki turistlerin yüzde 35.6'sı gezi ve eğlence için Türkiye'ye geldiğini bildirdi. 
     Turistlerin yüzde 13.3'ü yakınları ziyaret, yüzde 12.1'i alışveriş, yüzde 9.1'i görev, yüzde 8'i kültür, yüzde 
     6.8'i ticari ilişkiler ve fuar, yüzde 2.8'i toplantı, 
     konferans, kurs ve seminer amacıyla Türkiye'yi ziyaret etti. 
     
     PROFESYONEL MESLEK MENSUPLARI İLK SIRADA 
     Türkiye'ye gelen yabancıların yüzde 26.5 oranındaki 587 bin 675'le en büyük bölümünü profesyonel meslek mensupları oluşturdu. 
     Büro ve müşteri hizmetlerinde çalışan turistlerin oranı yüzde 10.4, kanun yapıcılar ve üst düzey yöneticilerin oranı yüzde 9.4, yardımcı profesyonel meslek mensuplarının oranı yüzde 8.7, sanatkarlar ve ilgili işlerde çalışanların oranı yüzde 7.8, hizmet ve satış elemanlarının oranı yüzde 6.7 oldu. 
     
     EĞİTİM DÜZEYİ YÜKSEK 
     Yabancıların eğitim düzeyi ise yüksek seviyede bulunuyor. İlk üç ayda Türkiye'ye gelen turistlerin yüzde 34.8'inin fakülte veya yüksek okul, yüzde 30.1'inin lise ve 
     dengi okul, yüzde 16.3'ünün orta okul ve dengi okul mezunu olduğu, yüzde 10'unun ise yüksek lisans ve doktora yaptığı belirlendi. 
     
</TEXT>
</DOC>
