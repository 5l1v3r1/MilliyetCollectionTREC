<DOC>
<DOCNO> 342589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur10.html </URL>
<DATE> 2005/05/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kızıltepe'de açığa alınan müdüre terfi .. 
</HEADLINE>
<TEXT>

     
     cnnturk.com.tr 
     
Mardin Kızıltepe'de Ahmet Kaymaz ve 12 yaşındaki oğlu Uğur'un öldürülmesi olayında açığa alınan Kemal Dönmez, birinci sınıf emniyet müdürlüğüne terfi ettirildi. 
     Emniyet Genel Müdürü Gökhan Aydıner'in başkanlığında geçtiğimiz salı günü toplanan yüksek değerlendirme kurulu, çalışmalarını dün tamamladı. 
     Kurul, toplam 320 ikinci sınıf emniyet müdüründen 80'ine birinci sınıf emniyet müdürü rütbesi verdi. 
     Rütbe alanlar arasında, Mardin'in Kızıltepe ilçesinde Ahmet Kaymaz ve 12 yaşındaki oğlu Uğur Kaymaz'ın vurularak öldürülmesi olayına karışan kemal dönmez'in de olması dikkat çekti. 
     Bir üst rütbeye terfi edenler arasında, Fethullah Gülen'in elini öperken çekilmiş fotoğrafıyla tanınan Erzurum Emniyet Müdür Yardımcısı Kemal Sonunur ve umut davasında başarısız olan polis şefleri de var. 
     Terfi kararları, İçişleri Bakanı Abdülkadir Aksu tarafından onaylandı. 
     
     Kızıltepe olayının gelişim süreci 
     Mardin'in Kızıltepe ilçesinde 21 kasım tarihinde düzenlenen bir polis operasyonunda, terörist’ oldukları gerekçesiyle kamyon şoförü Ahmet Kaymaz ve 12 yaşındaki oğlu Uğur Kaymaz öldürülmüştü. 
     Olayın ardından Kaymaz ailesi, Ahmet Kaymaz ve oğlunun kasıtlı olarak öldürüldüğünü söylerek, 'yargısız infaz' yapıldığını savundu. Mardin Valiliği ise, 'baba-oğulun terör örgütü elemanı oldukları ve çıkan çatışmada öldürüldükleri'ni duyurdu. 
     Ancak olayın meydana geldiği bölgede herhangi bir çatışma izine rastlanmaması ve ölenlerden birinin 12 yaşında bir çocuk olması bir takım kuşkuları da beraberinde getirdi. 
     12 yaşındaki Uğur ile babası Ahmet Kaymaz'ın öldürüldüğü operasyonda görev alan polisler hakkındaki tutuklama talebi de mahkeme tarafından reddedilmişti. 
     
</TEXT>
</DOC>
