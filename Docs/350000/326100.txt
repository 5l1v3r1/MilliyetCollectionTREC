<DOC>
<DOCNO> 326100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/siyaset/asiy.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk milleti böyle alçaklık görmedi' 
</HEADLINE>
<TEXT>


Bayrağın yakılmasına şiddetli tepki gösteren Genelkurmay'ın açıklamasında, "Türk milleti ihanetler de yaşadı. Ancak dost düşman bilsin ki, Türk bayrağı asla sahipsiz değildir" denildi 

ANKARA Milliyet 


Genelkurmay Başkanlığı, pazar günü Mersin'de yapılan nevruz kutlamaları sırasında Türk bayrağının yakılma ve parçalanma girişimine son dönemde benzeri görülmeyen sert bir açıklamayla tepki gösterdi. Genelkurmay, bayrağa saldırıyı "sözde vatandaşların ihaneti" olarak nitelendirirken, "Türk Silahlı Kuvvetleri'nin TSK sabır ve ciddiyetinin yanlış yorumlanmaması, vatan ve bayrak sevgisinin sınanmaması" uyarısında bulundu. 
Genelkurmay Başkanlığı Genel Sekreterliği'nden dün yapılan ve "Büyük Türk Milleti"ne hitabıyla başlayan açıklamada şöyle denildi 
"Hiçbir değerden nasip almamış bir grup tarafından, insanlığın ortak değeri olan baharın gelişini kutlama adına düzenlenen masum etkinlikler, yüce Türk ulusunun sembolü ve her zerresi şehit kanıyla bezenmiş şanlı Türk bayrağına saldırı densizliğinde bulunulacak kadar ileri götürülmüştür. 

'Mazur görülemez' 
Türk milleti, engin tarihinde iyi ve kötü günler görmüş, sayısız zaferler yanında ihanetler de yaşamıştır. Ancak hiçbir zaman kendi vatanında, kendi sözde vatandaşları tarafından yapılan böyle bir alçaklıkla karşılaşmamıştır. 
Savaş meydanında vuruştuğu bir düşmanın bayrağına dahi saygı gösteren bir ulusun, kendi bayrağının, kendi topraklarında, sözde kendi vatandaşları tarafından böyle bir muameleye maruz kalması, hiçbir şekilde izah edilemez ve mazur görülemez. Bu haince bir davranıştır." 

'Gaflet, dalalet ve hıyanet' 
"Hem bir ülkenin vatandaşı olmak, havasını teneffüs etmek, suyunu içmek, karnını doyurmak, hem de o ülkenin en kutsal ortak değeri olan bayrağına el kaldırmaya yeltenmek gaflet, dalalet ve hıyanetten başka bir şekilde tarif edilemez. Dost ve düşman herkes şunu çok iyi bilmelidir ki ne bu ülkenin bölünmez bütünlüğü, ne de bu birlik ve bütünlüğün sembolü olan şanlı Türk bayrağı, asla sahipsiz değildir. Başta yüce Türk Milleti olmak üzere, onun bağrından çıkmış TSK, tıpkı atalarının yaptığı gibi ülkesini ve bayrağını koruma ve kollamaya, bunun için gerekirse kanının son damlasını akıtmaya hazırdır, yeminlidir. Onun vakar ve ciddiyetini, sabrını yanlış yorumlayanlara, yanlış hesap peşinde koşanlara, TSK'nin vatan ve bayrak sevgisini denemeye kalkışanlara, tarihin sayfalarına bakmalarını öneririz. 
Saygı ile duyurulur." 

ANALİZ 
İlk defa 'sözde vatandaş' terimi 

1 Genelkurmay açıklaması, bayrağa saldırıdan 2 gün sonra yapıldı. Genelkurmay Başkanlığı'nın, olayın meydana geldiği pazar ve izleyen pazartesi günü sert bir açıklama yapmasını beklediği hükümetten beklentiye uygun bir açıklama gelmemesi üzerine söz konusu duyurunun kaleme alındığı yorumları dile getirildi. 
2 Genelkurmay'ın 2005'te yapılan bu ilk yazılı açıklamasında, doğrudan "Türk Milleti"ne seslenildi. Basın aracılığıyla yapılan daha önceki açıklamaların hitap kısmında bu ifade yer almıyordu. Açıklamalar, son bölümlerinde "kamuoyuna" diye başlayan duyuru ifadesiyle noktalanıyordu. 
3 Bayrağa saldıranlar için açıklamada 2 defa yer verilen "sözde vatandaş" ifadesi ilk kez kullanılıyor. Genelkurmay Başkanlığı, varlığını kabul etmediği olay ve durumlarda, "Sözde Kürdistan", "Sözde Ermeni Soykırımı" örneklerinde olduğu gibi "sözde" sıfatını kullanıyor. Bu ifadeyle bayrağı yakanların Türk vatandaşı olamayacağı vurgulanıyor. 
4 Atatürk'ün Gençliğe Hitabesi'nde, 1. Dünya Savaşı'ndaki gibi ülkenin hile ve kuvvet yoluyla işgal edilebileceğinin anlatıldığı satırların ardından yer alan, "Memleketin dahilinde iktidara sahip olanlar gaflet ve dalalet ve hatta hıyanet içinde bulunabilirler..." ifadeleri açıklamaya da kısmen yansıdı. Bayrağa el kaldırmak, "gaflet, dalalet ve hıyanet" olarak nitelendi. 
5 Açıklamada, TSK personelinin göreve başlarken ülkesini ve bayrağını korumak için yemin ettiği hatırlatıldı. Bu yemini ve sevgiyi sınamak isteyenlerin "cezalandırılacağı" vurgulanırken, yanlış hesap yapanlar için "tarih sayfalarına bakın" uyarısı yapıldı. 


</TEXT>
</DOC>
