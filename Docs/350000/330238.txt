<DOC>
<DOCNO> 330238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/guncel/gun10.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cudi'de terörist cephanesi 
</HEADLINE>
<TEXT>


Güvenlik güçleri, 9 PKK'lının öldürüldüğü operasyonda, 17 mağarada 6 kilo C - 4, bomba yapımında kullanılan kimyasal maddeler, anti tank mayınları buldu 

ŞIRNAK DHA 

Güvenlik güçleri, Cudi Dağı'nda başlattıkları operasyonda çıkan çatışmada PKK'lı 9 teröristi öldürdü. Operasyonda bulunan 17 mağara ve sığınakta tahrip gücü yüksek 6 kilo C - 4 plastik patlayıcı bulundu. Silopi'de de bir terörist güvenlik güçlerine teslim oldu. 
Şırnak Valiliği'nden yapılan açıklamaya göre, 31 Mart'tan itibaren sürdürülen operasyonlarda güvenlik güçleri, "Teslim ol" çağrısı yaptı. Teröristler ateşle karşılık verince çıkan çatışmada 9 terörist öldürüldü. 

Mağaradan çıkanlar 
Bölgedeki mağaralarda 8 Kalaşnikov tüfek, 10 anti tank mayını, 7 anti personel mayını, 6 kilo C - 4 patlayıcı, döşenmiş 8 anti tank ve anti personel mayını, tuzaklanmış 4 RPG - 7 roket mermisiyle 82 milimetrelik 2 havan mermisi bulundu. Ayrıca, bomba yapımında kullanılan kimyasal maddeler, 35 el bombası, 1300 mermi, 38 şarjör, 2 ton gıda ele geçirildi. 
Bölgede, 2 Nisan'daki arama tarama çalışmaları sırasında, Jandarma Uzman Çavuş Mustafa Civelek de, mayına basarak şehit düştü. 


</TEXT>
</DOC>
