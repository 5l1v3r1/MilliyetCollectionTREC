<DOC>
<DOCNO> 308306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas05.html </URL>
<DATE> 2005/01/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çin uzay adamlarının yolculuğu eylül veya ekimde... 
</HEADLINE>
<TEXT>

     Çinli iki uzay adamının yolculuğuna eylül veya ekimde çıkacağı bildirildi. 
     Çin Ulusal Uzay İdaresi Başkanı Sun Laiyan, China Daily gazetesinde çıkan demecinde, Çin'in ikinci insanlı uzay yolculuğunun eylül veya ekim aylarında gerçekleşeceğini belirtti. 
     Sun, bu kez Çinli uzay adamlarının uzayda 5 veya 6 gün kalacağını belirtti. Uzaya giden ilk Çinli uzay adamı Yang Liwei'in Ekim 2003'teki yolculuğu 21,5 saat sürmüştü. Uzaya gidecek iki kişi, halen eğitimlerini sürdüren Hava Kuvvetleri'nin 14 pilotu arasından seçilecek. 
     Sun, Çin'in uzay programının, bundan sonra uzay yürüyüşü ve uzay istasyonu kurmayla süreceğini, uzay yürüyüşünün ise en erken 2007 başlarında yapılabileceğini kaydetti. 
     İki Çinli uzay adamını taşıyacak Şencou-6 Shenzhou Kutsal Tekne adlı uzay gemisi, yine Çin yapımı Uzun Yürüyüş serisi füzelerle fırlatılacak. 
     Sun, ayrıca bu yıl Amerikan Ulusal Havacılık ve Uzay Dairesi NASA yöneticilerinin Çin'i ziyaret edeceğini söyledi. Sun, aralık ayı başlarında Washington'da NASA Başkanı Sean O'Keefe ile görüşmüştü. Bu, iki taraf arasında 1996 yılından bu yana yapılan ilk görüşme oldu. 
     
</TEXT>
</DOC>
