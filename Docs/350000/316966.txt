<DOC>
<DOCNO> 316966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy11.html </URL>
<DATE> 2005/02/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Baykal İlk fırsatta CHP iktidarını sağlayacağız 
</HEADLINE>
<TEXT>

     CHP Genel Başkanı Deniz Baykal, ilk fırsatta iktidar olacaklarını savundu. 
     Baykal, Mersin Büyükşehir Belediyesi Adnan Menderes Bulvarı Mezitli Sahil Yolu'nun açılış töreninde, CHP'nin iktidarda bulunmamasını, Türkiye'nin eksikliği olarak değerlendirdi. 
     Mersin Büyükşehir Belediye Başkanı Macit Özcan'ın ''Hiçbir ihtiyacım yok, tek eksiğim CHP iktidarı'' diye sitemde bulunduğunu ifade eden Baykal, ''Başkanın sözleri çok doğru. Bu Türkiye'nin eksikliği. İlk fırsatta CHP iktidarını sağlayacağız'' dedi. 
     Mersin'de CHP'nin sosyal devlet anlayışının ortaya çıktığını belirten Deniz Baykal, şunları söyledi 
     ''Mersin'de görülen önce insan, iş, ahlak felsefesini, bu güzellikleri Türkiye'de iktidara taşıyalım mı, taşımayalım mı Türkiye iktidarda Mersin'deki gibi yönetilsin mi Türkiye'nin önüne gelecek ilk fırsatta, halkımız CHP iktidarı eksiğini görecek ve düzeltecektir. Sosyal demokrat iktidarı, Türkiye gerçekleştirecektir. Türkiye, sosyal demokrasiyi arıyor. Türkiye'nin çıkış yolu, sorunların çözümü, reçetesi sosyal demokraside. Mersin'i nasıl sosyal demokrasi bu noktaya getirdiyse, Türkiye'yi de çok daha ileri noktaya götürecek.'' Macit Özcan da görevde bulunduğu 6 yıllık sürede yaptığı çalışmalarla ilgili bilgi verdi. 
     Baykal, daha sonra, Belediye Başkanı Macit Özcan, CHP milletvekilleri, ilçe ve belde belediye başkanlarıyla Mezitli Sahil Yolu'nun açılışını gerçekleştirdi. 
     CHP Genel Başkanı Baykal, Akdeniz Belediyesi Müftü Deresi 2. Etap Yürüyüş Yolu ve parkının açılışı törenine de katıldı. 
     
</TEXT>
</DOC>
