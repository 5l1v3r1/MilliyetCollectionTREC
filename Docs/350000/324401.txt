<DOC>
<DOCNO> 324401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko32.html </URL>
<DATE> 2005/03/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Vorkink Türkiye'nin bugünkü dünyasında krize yer yok 
</HEADLINE>
<TEXT>

     Dünya Bankası Türkiye Direktörü Andrew Vorkink, Türkiye'nin periyodik ekonomik, siyasi krizleri yaşadığı dönemlere kesinlikle dönmemesi gerektiğini ifade ederken, ''Türkiye'nin bugünkü dünyasında krize yer yok'' dedi. 
     Andrew Vorkink, 1. İş Dünyası ve Sürdürülebilir Kalkınma Kongresi'nde yaptığı konuşmada, Dünya Bankası olarak Türkiye'nin sürdürülebilir kalkınma politikalarını geliştirmek için, çalışma ve desteklerinin devam ettiğini belirtti. 
     Bio çeşitlilik, daha çevre dostu enerji politikaları ve yenilenebilir enerji, rüzgar, jeotermal enerji kullanımı gibi hususlarda çalışmalarının sürdüğünü, bunun çok önemli bir destek programı olduğunu kaydeden Vorkink, Dünya Bankası'nın sürdürdüğü ve desteklediği çok önemli projeler olmasına rağmen, Türkiye'nin hala karşısında sürdürülebilir kalkınmayı karşılamak için büyük zorlukları bulunduğunu söyledi. 
     Vorkink, reformların devam etmesinin, ekonomik ve siyasi istikrarın sürdürülmesinin yatırımlar açısından önemine dikkati çekerek, ''Türkiye kesinlikle, periyodik ekonomik ve siyasi krizleri yaşadığı dönemlere geri dönmemelidir. Geçtiğimiz 15 yıl içerisinde yaşadıklarını tekrar etmemelidir. Türkiye'nin bugünkü dünyasında krize yer yok'' dedi. 
     Andrew Vorkink konuşmasında, gelir uçurumunun kapatılması, bölgesel, kentsel farklılıkların, cinsiyet ayrımının ortadan kaldırılması gibi konuların sadece hükümetlerin sorumluluğunda olmadığını da vurguladı. 
     Vorkink, bir soru üzerine, Türkiye'de AB standartlarına uyum sağlanmasının 30 ila 60 milyar Avro arasında bir maliyet getireceğini de belirterek, bunun hepsinin devlet ya da AB tarafından sağlanmasının söz konusu olmadığını, önemli kısmının şirketler tarafından karşılanacağını bildirdi. 
     AB standartlarına uyumda maliyeti en yüksek olan yatırımların da çevre konusundakiler olduğunu dile getiren Vorkink, Türkiye'yi yenilenebilir enerji projeleri konusunda 200 milyon dolar bir destek sunduklarını kaydetti. 
     
     TL 
     Dünya Bankası Türkiye Direktörü Andrew Vorkink, konuşmasının ardından AA muhabirinin sorularını yanıtlarken, geçtiğimiz dönemde TL'de gözle görülür bir değer artışı yaşandığını, ancak bunun Türkiye'nin yararına olduğunu düşünmediğini söyledi. 
     TL'nin değerlenmesinin Türkiye'nin ihracatını pahalı hale getirdiği görüşünü dile getiren Vorkink, TL'de değer kaybı yaşanmasının herhangi bir kriz demek olmadığını, alarm verici bir durum da olmadığını vurguladı. 
     Şu anki seviyesinin ihracata yardımcı bile olabileceğini belirten Vorkink, ''şanslıyız ki kurlar sabit değil. Sürekli değişim içerisinde olması bence çok olumlu. Çünkü mali piyasalarda kurumlar ona göre kendini ayarlayabiliyor'' dedi. 
     
</TEXT>
</DOC>
