<DOC>
<DOCNO> 312403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy17.html </URL>
<DATE> 2005/02/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Erdoğan'dan simit - çay hesabı... 
</HEADLINE>
<TEXT>

     Başbakan Recep Tayyip Erdoğan, bu yıl Türkiye Cumhuriyeti bütçesinin birinci sırasını Milli Eğitim Bakanlığı'nın aldığını bildirdi. 
     Başbakan Erdoğan, İzmir'in Bornova İlçesi'nde Küçükbay A.Ş. tarafından yaptırılan Orkide İlköğretim Okulu'nun açılış töreninde yaptığı konuşmada, anlamlı bir günde Bornova'da vatandaşlarla olmanın mutluluğunu yaşadığını bildirdi. Erdoğan, hükümet olarak yola çıkarken, Türkiye'yi dört ana ayak üzerine inşa etmeye söz verdiklerini, bunların eğitim, sağlık, adalet ve emniyet olduğunu söyledi. 
     Eğitimde attıkları adımların, bugün vatandaşlarca daha net görüldüğünü ifade eden Başbakan Erdoğan, ''Milli eğitimde nereden nereye geldiğimizi görüyorsunuz. Ama bu bile henüz hedefe geldik anlamını taşımaz'' dedi. 
     Erdoğan, hayırsever vatandaşların daha önce eğitime yaptıkları harcamaların ancak yüzde 5'inin vergiden düştüğünü, kendilerinin çıkardığı bir değişiklikle eğitim ve sağlığa yapılan yatırımların yüzde 100'ünün vergiden düşüldüğünü kaydetti. 
     
     ''AMAÇ BAĞCIYI DÖVMEK DEĞİL, ÜZÜM YEMEK'' 
     Erdoğan, ''Amacımız bağcıyı dövmek değildir, üzüm yemektir. Milletçe bu üzümü yiyelim '' diyerek, şunları söyledi 
     ''Orkide İlköğretim Okulu'nu Ahmet Küçükbay, babası rahmetli Akif Küçükbay'a söz vermesi sonucu, 6 ay gibi kısa sürede tamamlamış. Devlet elinde bu okulun inşaatı olsaydı, mevzuat hazretlerine takılır, yarı yolda kalırdı. Ama şimdi görüyorsunuz eğitime başlanmış bile... Yavrularımızı taşımalı eğitimden, modern eğitim sistemine geçirmemiz lazım. Ben şimdi buradan yine iş adamlarımıza, hayırseverlere sesleniyorum. Vergini verme, gel okulunu yap, başımızın üstünde yeriniz olsun. 
     Akif Amca'yı hayırla yad ediyorum. Bu eser yaşadıkça, bu aile hayırla anılacaktır. İnsanoğlu gittikten sonra iyi anılmak istiyorsa, hayırla anılmak istiyorsa, eğitime, sağlığa destek olsun. Bilim teknolojisini okullarda yaygınlaştırma gayreti içindeyiz. Okullarımız internet aracılığıyla dünyayla bağlanacak. Böylelikle dünyayı kavramış olacağız.'' Asıl derdin derslik açığı olduğunu, bunu ortadan kaldırma gayreti içinde bulunduklarını, iki yıldır da buna çaba gösterdiklerini dile getiren Başbakan Erdoğan, şöyle devam etti 
     ''Türkiye Cumhuriyeti bütçesinin birinci sırasını Milli Eğitim Bakanlığı almaktadır. Eğitime ne kadar önem verdiğimiz, ayırdığımız bütçeden belli... Yetiyor mu derseniz, yetmiyor. Sıkıntı çok. 40 milyar dolar bir yılda faize ödeyen bir ülke bunları zaman içinde çözecek. Biz şimdi faizi azalttık. Ödenmesi gereken faiz oranlarını düşürmemiz sonucu 9.5 katrilyon tasarruf sağladık. Daha iyi olacak. Artık ayakları üzerinde duran, güven duyulan bir Türkiye var. 
     Hastanelerimizde, adalet dağıtan mekanlarımızda, güvenliğimizi tesis eden emniyetimizde fiziki iyileştirmeler yapıyoruz. 15 bin kilometre duble yol yapacağız dedik, 'bunlar atıyor' dediler. 'Nasıl yapacaksınız' dediler. Biz de yaparız dedik. Cumhuriyet tarihinden bu yana 3 bin 280 kilometre duble yol yapılmış, biz iki yılda 4 bin 800 kilometre duble yol gerçekleştirdik. Tabii bu lafla değil, gece gündüz çalışacaksın, çalışacaksın, çalışacaksın. Koşacaksın, koşacaksın, koşacaksın. Ancak öyle oluyor. Yan gel yat, dua et yok, 25 kuruşa simit yok... Şimdi gerçi simidi 30 kuruşa indirdik. Bu güzellikleri unutmayın.'' 
     
     SİMİT ÇAY HESABI 
     Başbakan Erdoğan, Ankara'da evinden çıktıktan sonra karşılaştığı bir simitçiye simidin kaç para olduğunu sorduğunu, simitçinin de ''eskiden 300 bin liraydı, şimdi 30 kuruş'' dediğini kaydederek, şöyle devam etti 
     ''Değişen sadece fiyatın liradan kuruşa dönüşmesi... Simitçi iki yıldır fiyatın aynı olduğunu söyledi. Ben zaten 3 Kasım seçimleri öncesi miting meydanlarında hep simit çay hesabı yapıyordum. Bizim iktidara geldiğimizde asgari ücret 218 milyon liraydı. Ancak bir çay ve bir simide yetiyordu. 2004 yılı sonunda asgari ücret 318 milyon lira oldu. Şu anda 350 milyon lira... Simit de çay parası da iki yıl öncekiyle aynı fiyat.'' Bir vatandaşın, ''asgari ücret yetmiyor Başbakanım'' sözü üzerine Erdoğan, ''Biz de yettiğini iddia etmiyoruz. Durumunuzu iyileştirmeye çalışıyoruz canım kardeşim'' dedi. Erdoğan, şöyle devam etti 
     ''Toplu Konut İdaresi önümüzdeki günlerde 45-55 metrekarelik daireler inşa edecek. 12 ayda da teslim edilecek. Bu kime yapılacak Parası pulu olana değil, simide mahkum olana... Belki de onu bulamayana... 100 YTL taksit olacak, peşinat yok, faiz de yok, vade de 20 yıl olacak. Bu 45-55 metrekarelik daireler, kaçak, çağdışı yapılardan insanlarımızı kurtarmak için yapılacak. Muhtarlar, kaymakamlar, valilerin bilgisiyle dayanışmayla, hassasiyetle birilerinin bu konutları rant aracı olarak kullanmasını önlemek için kimin ihtiyacı varsa ona bu şartlarda vereceğiz. 
     62-72 metrekarelik konutlar da yapacağız. 200 YTL taksit olacak, bin 500 YTL peşin alınacak. İhtiyaç sahiplerine de böyle bir ikinci alternatifimiz var. Yeni bir dönem başladı. Farklılığımız da bu. 
     İzmir-Çanakkale duble yolunun 56 kilometresi bitirildi. İzmir-Manisa duble yolu ağustos ayında açılışı yapılacak. Biz bu sözü verdik mi olur biter... Yıllarca İzmir'de Adalet Sarayı bitmemişti. Geldik bitirdik. AK iktidarın farklılığı bu. Tarih veriyoruz, yerine getiriyoruz. Bugüne kadar başlanılmış, bitirilmemiş bütün işlerde fiyat artışı sürekli istenmiş. Fiyat artışı da benim vatandaşımın cebinden çıkmış. Bir gecede yüzde 8 bin faiz yaşandı. Bu 2.5 katrilyon yük getirdi. Bunu da bu fakir, garip millet ödedi. Tasarrufla bunları geri alıyoruz. Vatandaşımıza da eğitim, hastane yardımı olarak döndürüyoruz. 
     Bu yıl İzmir'in kuzey çevre yoluna 81 milyon YTL ayırdık. Ciddi bir kısmını bu yıl bitirip önümüzdeki yıl da 136 milyon YTL ayırmak suretiyle Kuzey Çevre Yolu'nu önümüzdeki yıl tamamlayacağız.'' Konuşmanın ardından Başbakan Erdoğan, eşi Emine Erdoğan, Ahmet Küçükbay, Milli Eğitim Bakanı Hüseyin Çelik ve İzmir Valisi Yusuf Ziya Göksu, birlikte kurdele keserek okulun açılışını gerçekleştirdiler. 
     Başbakan Erdoğan, okulun ana sınıfı bölümünde öğrencilere hediyeler verdi. Fen laboratuvarını da ziyaret eden Erdoğan, öğrencilerle sohbet etti. Erdoğan, okul çıkışında personelle hatıra fotoğrafı çektirdi. 
     
     SORU 
     Okul töreninden önce açılışı yapılan Vadeli İşlem ve Opsiyon Borsası'nın çıkışında bir gazetecinin, Talabani'nin Antakya ve Diyarbakır ile ilgili sözlerini hatırlatması ve görüşünü sorması üzerine Başbakan Erdoğan, ''Bu konular geride kaldı, biz geleceğe bakıyoruz'' diye cevap verdi. 
     
</TEXT>
</DOC>
