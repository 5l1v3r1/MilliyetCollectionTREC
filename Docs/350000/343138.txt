<DOC>
<DOCNO> 343138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko02.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin şarabı dünyaya açılacak 
</HEADLINE>
<TEXT>


Girişimci Destekleme Merkezi, 2002'den beri Güneydoğu Anadolu'da yürüttüğü çalışmalarla bölgeye 11 milyon euro'luk katkı sağladı. Projelerden birinde, 20 çeşit üzümden seçim yapılarak 'Mardin ev şarabı' üretildi 

GÜLÇİN ÜSTÜN Mardin 

Girişimci Destekleme Merkezi GİDEM , 2002'den beri Güneydoğu Anadolu'ya 11 milyon euroluk katkı sağladı. Mardin ev şarabını dünya pazarına sunmak için 200 bin euroluk proje hazırlayan GİDEM, Güneydoğulu kadınların çalışma hayatında yer almasını sağlayacak, "Kadın Girişimci Kuluçka Merkezi"nin kurulması için de AB Kırsal Kalkınma Fonu'na başvurdu. 
Adıyaman, Mardin, Diyarbakır ve Şanlıurfa'daki ofislerinde işletmecilerin girişimcilik faaliyetlerini destekleyen GİDEM, önceki gün gerçekleştirilen 1. Gap İş ve Yatırım Forumu'nda bölgenin önde gelen sektörlerinin sorunlarını masaya yatırdı. 

Şarap 300 bin YTL getirecek 
GİDEM Proje Müdürü Meral Sayın, bugüne kadar bölgeye 2.1 milyon euroluk harcama yapıldığını ve toplam 11 milyon euroluk katkı sağlandığını ifade etti. Sayın, "Mardin'de gümüş işlemeciliğinin geliştirilmesi, Adıyaman'da tekstil eğitim merkezi kurulması ve sarımsak sektörünün ilerletilmesi, Şanlıurfa'da organik tarımın ve aromatik bitkiciliğin geliştirilmesi, Diyarbakır'da girişimcilik merkezi kurulması çalışmalarını yürütüyoruz" dedi. 
Sayın'ın verdiği bilgilere göre, Ankara Üniversitesi öğretim üyelerinin danışmanlığı ile Mardin'de yetiştirilen 20 çeşit üzüm incelenerek, 7 çeşit üzümden şarap imal edildi. Bölgedeki 3 çeşit üzümden kaliteli ve Mardin'e özgü şarap üretilebileceği saptanırken, GİDEM Mardin'de 200 bin euroluk şarap atölyesi kurulması için Ekim 2004'te AB Kırsal Kalkınma Fonu'na başvuruda bulundu. Yaklaşık 450 projenin yarıştığı AB hibesi alınırsa, Mardin'e yılda 100 bin şişe şarap üretebilecek kapasitede bir atölye kurulacak. İlk etapta yılda 50 bin şişe şarap satılarak yaklaşık 300 bin YTL gelir elde edilecek. 


</TEXT>
</DOC>
