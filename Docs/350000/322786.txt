<DOC>
<DOCNO> 322786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun08.html </URL>
<DATE> 2005/03/11/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ABD, Romanya ve Bulgaristan'da üsler kurmaya hazırlanıyor 
</HEADLINE>
<TEXT>

     ABD'nin Avrupa'daki kuvvetlerinin komutanı Orgeneral James Jones, ülkesinin iki eski komünist devlet Romanya ve Bulgaristan'da askeri üs açması için resmi görüşme aşamasına gelindiğini söyledi. 
     Orgeneral Jones, ABD Temsilciler Meclisi'nin bir komite oturumunda yaptığı konuşmada, ABD kuvvetlerinin Romanya ve Bulgaristan'da konuşlandırılması konusunda, ''Kavram hazırlama aşaması geride kaldı, artık kesinlikle başlama aşamasındayız'' dedi. 
     Jones, ''Romanya ve Bulgaristan'da dönüşümlü bir tugay ve ilgili hava ve lojistik unsurlarını konuşlandırma ihtimali, bizi çok heyecanlandırıyor'' diye konuştu. 
     Bir tugay, yaklaşık 3 bin ile 5 bin askerden oluşuyor. Destek kıtalarıyla bu rakam artıyor. 
     Orgeneral Jones, Romanya'da ve Bulgaristan'da üsler kurulursa bunların bazı hallerde kullandırılmaması ihtimalinin sorulması üzerine, böyle bir durumla karşılaşacaklarını sanmadığını ve bu iki ülkenin, Amerikan kuvvetlerine evsahipliği yapma konusunda ''çok istekli'' davrandığını söyledi. 
     Romanya ve Bulgaristan, NATO'ya son üye olan eski Doğu Bloğu ülkeleri arasında yer alıyor. 
     ABD, ülke dışındaki bazı kuvvetlerini ve üslerini, Soğuk Savaş sonrası koşullarına uyum sağlanması amacıyla çatışma bölgelerine daha yakın noktalara nakletmek istiyor. 
     
</TEXT>
</DOC>
