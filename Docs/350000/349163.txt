<DOC>
<DOCNO> 349163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur11.html </URL>
<DATE> 2005/06/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kayınvalidesini ateş topunun içinden çıkardı 
</HEADLINE>
<TEXT>

     Turgay İPEK DHA 

      ERZURUM’un Ilıca İlçesi'ne bağlı Sarıyayla Köyü’nde tansiyon sorunu bulunan 69 yaşındaki Sevim Selvitopu, ekmek pişirdiği tandıra düştü. Sevim Selvitopu’nun yardımına koşan gelini 31 yaşındaki Hamide Selvitopu, kayınvadilesini ateş topunun içinden yaralı olarak çıkarmayı başardı. Erzurum Aziziye Araştırma Merkezi Yanık Merkezi’nde tedavi altına alınan Selvitopu, Gelinim sayesinde yaşıyorum'' dedi. 
     Sarıyayla Köyü’nde oturan Sevim Selvitopu, ekmek pişirmek için önceki gün tandırı yaktı. Bir taraftan hamurla uğraşan, diğer taraftan ekmek pişiren Sevim Selvitopu, tansiyonun düşmesi sonucu dengesini kaybetti. Alevler içindeki tandırın içine düşerek yanmaya başlayan Sevim Selvitopu’nun çığlıkları üzerine yardıma koşan Hamide Selvitopu, kilolu olan kayınvalidesini ateşin içinden çıkarmayı başardı. Hamide Selvitopu, durumdan yakınlarını haberdar etti. Tandırda tamamen yanmaktan son anda kurtarılan 5 çocuk ve 8 torun sahibi Sevim Selvitopu Erzurum Numune Hastanesi Acil Servisi’ne kaldırıldı. 
     İlk müdahalenin ardından Atatürk Üniversitesi Tıp Fakültesi Aziziye Araştırma Hastanesi Yanık Merkezi’ne götürülen Sevim Selvitopu, tedavi altına alındı. Sevim Selvitopu, Hayatımı önce Allah’a, sonra gelinime borçluyum. Gelinim Hamide ile 13 yıldır anne- kız gibiyiz. Hayatımı kurtaran gelinime şimdi bir can borçluyum'' dedi. 
     Kayınvalidesini hastanede de yalnız bırakmayan 3 çocuk annesi Hamide Selvitopu, Annem ile birlikte tandırda ekmek pişiriyorduk. Yaptığımız ekmekleri, mutfağa götürdüğüm sırada annemin çığlığını duydum. Koşarak gittiğimde annem ellerinin üzerine tandıra düşmüştü. Benden çok ağır olmasına rağmen tüm gücümü verdim ve ayaklarından çekerek tandırdan çıkardım'' diye konuştu. 
     
</TEXT>
</DOC>
