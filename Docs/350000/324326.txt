<DOC>
<DOCNO> 324326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun19.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tsunamiden sonra ikinci deprem uyarısı 
</HEADLINE>
<TEXT>

     Güney Asya'yı 26 Aralık'ta vuran depremin ardından Endonezya'da başka bir depremin olabileceği öne sürüldü. 
     Nature dergisine açıklama yapan Britanyalı bilim adamları, başka bir deprem olasılığının Hint Okyanusu'na kıyısı olan ülkelerde erken uyarı sistemine ihtiyacı daha da gerekli kıldığını belirtti. 
     Ulster Üniversitesi'nden araştırmacılar, Sumatra açıklarındaki çökmenin, depremi yaratan Sunda dalma-batma zonu üzerindeki baskıyı önemli derecede artırdığı, bunun da 7.5 şiddetindeki başka bir deprem riskini güçlendirdiğini açıkladı. Araştırma ekibinin başkanı John McCloskey, deprem tarihini kestirmenin zor olduğunu, ancak Japonya'da benzer bir depremin bir yıl arayla meydana geldiğini söyledi. 
     McCloskey ayrıca, Sunda fay hattında 1833 ve 1861 yıllarında meydana gelen depremlerin geçmişte çok can alan tsunami felaketlerine neden olduğunu hatırlattı. 
     
</TEXT>
</DOC>
