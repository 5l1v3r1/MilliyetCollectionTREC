<DOC>
<DOCNO> 314991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/spo05.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyona ders oldu 
</HEADLINE>
<TEXT>



İşbirliği yapılacak 
2. Lig B Kategorisi'nde Küçükköy'ün, Güngören'i 1 - 0 yenmesiyle son bulan maçın şüphe üzerine İddaa kuponlarından çıkarılması Futbol Federasyonu'nu da harekete geçirdi. Spor - Toto teşkilatının kurduğu kriz masasının şüpheli maçları takibe alması üzerine, federasyon işbirliği yapma kararı aldı. İddaa yetkilileri de, böyle maçlarla ilgili federasyona ihbarda bulunabileceklerini bildirdiler. 

Özel gözlemciler 
FEDERASYONUN ayrıca, liglerin ikinci yarısında şike iddialarının yoğun olarak gündeme gelecek olması yüzünden, bu tür maçları özel gözlemcilere izlettireceği de öğrenildi. Bu gözlemcilerin şüpheli karşılaşmalar hakkındaki düşüncelerini federasyona rapor edecekleri de ifade edildi. Ayrıca Güngören-Küçükköy maçıyla ilgili olarak hafta için soruşturma başlatılacağı da kaydedildi. 

Güngören cephesi 
"İddialar gerçek dışı" 
GÜNGÖREN Belediyespor Genel Kaptanı Hacı Sürmenili iddiaların gerçeği yansıtmadığını söyledi. Sürmenili "Güngören Belediyespor tarihinde, en ufak şaibeye neden olacak olaylar içinde yer almadı ve almayacak. Karşılaşma çok çekişmeli ve centilmence yapıldı. Zeminin ağırlığı sonucu belirledi. Bu ortamı daha iyi değerlendiren Küçükköy galip geldi" dedi. Genel Kaptan ara transferde 7 oyuncuyu yolladıklarını, bu nedenle performanslarının düştüğünü de ekledi. 

Küçükköy cephesi 
"Şiddetle kınıyoruz" 
KÜÇÜKKÖYSPOR Başkanı İsmail Şatıroğlu çirkin iftiralarla karşı karşıya kaldıklarını söyledi. Şatıroğlu, "Ara transferde 14 oyuncu aldık ve iyi bir hazırlık dönemi geçirdik. Güngören maçını izleyenler ne kadar iyi bir takım olduğumuzu gördüler. Karşılaşma 1-0 üstünlüğümüzle bitmesine rağmen çok gol kaçırdık. Bize bu lekeyi kimse yakıştıramaz, yapanları şiddetle kınıyoruz. İddaa'dan maçımızın çıkarılması bizi ilgilendiren konu değil" diye konuştu. 


</TEXT>
</DOC>
