<DOC>
<DOCNO> 311234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yasam/axyas02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras yalıda cinayet 
</HEADLINE>
<TEXT>


Dr. İffet Naim Onur'a ölünceye kadar baktığı için kendisine miras bırakılan yalıda oturan yaşlı adam, 15 bıçak darbesiyle öldürüldü 

OSMAN KARA İstanbul 

Cumhuriyet tarihinin ilk kadın cerrah hekimlerinden Dr. İffet Naim Onur'un, kendisine ölünceye kadar baktığı için miras bıraktığı yalıda oturan Nizamettin Yılmaz 77 , bıçaklanarak öldürüldü. 
İddiaya göre Onur, Arnavutköy'deki Fazilet Hanım Yalısı'nı, yatağa bağımlı yaşamak durumunda olduğu için ölünceye kadar kendisine bakması için kapıcısı Yılmaz'a miras bırakma sözü verdi. Bunun üzerine tapu dairesinde özel bir sözleşme hazırlayan Onur, gerekli imzayı attı. Yılmaz da, yalı sahibinin sözleşmesine uyarak sürekli yanında bulundu. Yatalak olan Onur, 1995'te 89 yaşında hayatını kaybetti. 
Onur'un ölümünün ardından Yılmaz, 68 yaşında sözleşme gereği 4 katlı yalının yeni sahibi oldu. Kapıcılığı bırakan Yılmaz, üst katları 10 bin YTL'ye kiraya vererek yalının giriş katında yaşamaya başladı. Bostancı'da oturan Yusuf Yılmaz'ın dün öğle saatlerinde babasını ziyaret etmek için yalıya gelmesiyle cinayet ortaya çıktı. Polisin yaptığı incelemede, mutfakta ölü bulunan Yılmaz'ın sırtından 15 bıçak darbesi aldığı, ayrıca kapının zorlanmamış olduğu ve eşyaların karıştırıldığı belirlendi. Evde yalnız yaşayan 3 çocuk babası Yılmaz'ın, gasp amacıyla öldürülmüş olma ihtimali üzerinde durulduğu belirtiliyor. 




</TEXT>
</DOC>
