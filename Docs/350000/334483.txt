<DOC>
<DOCNO> 334483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy09.html </URL>
<DATE> 2005/04/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'li Koç "Başbakan görevini taşımaya ehil bir insan değil" 
</HEADLINE>
<TEXT>

     CHP Grup Başkanvekili Haluk Koç, iktidarın, sağlık sektörüne bakışının geniş halk kitlelerini olumsuz yönde etkilemeye devam ettiğini öne sürerek, ''İktidar, sağlığı satın alacak bir meta olarak görme alışkanlığını pervasızca sürdürüyor'' dedi. 
     Koç, Türk Tabipler Birliği TTB Merkez Konseyi 2. Başkanı Metin Bakkalcı, Genel Sekreter Orhan Odabaşı, Muhasip üye Haluk Başgil ve Merkez Konseyi üyesi Nural Kiper'i TBMM'de kabul etti. 
     Bakkalcı, yaptığı konuşmada, TBMM'ye sunulan Genel Sağlık Sigortası ve SSK yasa tasarıları ile ilgili Meclis'teki tüm partilerden görüşme talebinde bulunduklarını ve yanıt beklediklerini söyledi. 
     Yüz bin hekimi temsil eden TTB'nin, toplumu çok yakından ilgilendiren bu tasarılara, TBMM'den önceki her aşamada müdahil olduğunu belirten Bakkalcı, ''Ancak tasarının özünde var olan yanlışlık sürdürüldü. Bu tasarı ile hekimlik mesleği bağımsız olma vasfını yitiriyor ve memura dönüştürülüyor'' diye konuştu. Bakkalcı, sağlık hizmetlerinin bu tasarılar ile ''paketlenmek'' istendiğini, ancak bu hizmetlerin bir bütün olarak verilmesi gerektiğini vurguladı. 
     CHP Grup Başkanvekili Haluk Koç da ''iktidarın, sağlığı satın alınabilecek bir meta olarak görme alışkanlığını pervasızca sürdürdüğünü'' iddia etti. ''İktidar bu yaklaşımını bir de devrim olarak niteliyor. Buna devrim denmez. Dense dense karşı devrim derler'' diyen Koç, en temel insan hakkı olan sağlık ve eğitim hakkının AK Parti iktidarı sayesinde ortadan kalktığını söyledi. 
     Hükümetin, sosyal güvenlik kavramından çıkıp sosyal koruma kalkanı oluşturma gayreti içine girdiğini iddia eden Koç, ''Yoksulluğu sürdürülebilir hale getirmenin mantığıdır bu'' dedi. 
     
     ''CHP İNADI'' 
     Genel Sağlık Sigortası ile prime dayalı bir sağlık sigortası oluşturulmak istendiğini, ancak nüfusun yüzde 30-40'ının bu primi ödeyemeyeceği için sistem dışında kalacağını savunan Koç, bu sistemin Türkiye gerçekleri ile örtüşmediğini söyledi. 
     Haluk Koç sözlerini, ''Bunun sonu kaostur. Siz alemi kör, Türkiye'yi sağır mı sanıyorsunuz. Ne alem kör ne Türkiye sağır. CHP toplumsal muhalefetin tüm kesimleri ile birlikte bu tasarılara karşı koyacaktır. Eğer iktidar bu tasarıları Genel Kurul'a indirme inadını sürdürürse karşısında CHP inadını bulacaktır'' diye tamamladı. 
     
     ''BAŞBAKAN GÖLGELİYOR'' 
     Bir gazetecinin, Başbakan Erdoğan'ın ''AB Türkiye'ye karşı bir dayatma içinde'' sözlerini hatırlatarak bu konudaki düşüncelerini sorması üzerine Koç, şunları söyledi 
     ''Bu sözlere, 'öğleden sonra günaydın sayın Başbakan' denir. 4 ay önce Kızılay Meydanı'nda söylediği sözler hatırlatılır o zaman sayın Başbakana. Başbakan, kendisini o otobüsün üstüne çıkartıp bayram yaptıranlar hakkında soruşturma açtırmalıdır. Sayın Başbakan ne yaptığının farkına 4 ay sonra vardı. 
     Dışişleri Bakanı Abdullah Gül, 'Bu büyük olayı kimse küçümsemesin' diyordu. Bakın şimdi bu büyük olayı sayın Başbakanın kendisi gölgeliyor. Umarım Başbakan bu sözlerini dış gezilerde unutmaz. Sayın Başbakan bu görevi taşıyamıyor. Bu görevi taşımak için ehil bir insan değil.'' 
     
     ''HODRİ MEYDAN'' 
     Haluk Koç, bir başka soru üzerine, yolsuzluğun içinde olan kişilerin yolsuzlukla mücadele etmesinin mümkün olmadığını belirterek, şunları kaydetti 
     ''Sayın Başbakan'ın İstanbul Büyükşehir Belediye Başkanı olduğu dönemdeki bürokratlarının büyük bölümü hakkında fezleke var. Bu Türkiye için yüz kızartıcı bir durumdur. Bunlar eninde sonunda bu dokunulmazlık zırhından çıkacaklar. Aslında bunları görüp karşı çıkan birçok AKP'li milletvekili de var. Onlar bu dar siyasi kadronun yaptıklarının ortağı olmamalı ve bunları artık taşımamalılar.'' CHP'den AK Parti'ye geçen Ağrı Milletvekili Cemal Kaya ile ilgili bir soruya karşılık da Koç, Kaya'nın milletvekilliğinin düşürülmesinin gündeme gelebileceğini belirterek, '' Bakalım AKP buna cesaret edebilecek mi Hodri meydan'' dedi. 
     
</TEXT>
</DOC>
