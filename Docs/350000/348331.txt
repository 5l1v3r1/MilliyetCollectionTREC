<DOC>
<DOCNO> 348331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur24.html </URL>
<DATE> 2005/06/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ev kredisini amaçsız kullananlar yargılanıyor 
</HEADLINE>
<TEXT>

     Düzce’de, 1999 yılında meydana gelen depremlerin ardından aldıkları ev yapma kredisini amaç dışı kullandıkları iddiasıyla haklarında dava açılan 33 kişinin yargılanmasına başlandı. 
     AA muhabirinin edindiği bilgiye göre, 17 Ağustos Marmara ve 12 Kasım’da meydana gelen depremlerin ardından Düzce’de evi yıkılan vatandaşlara Bayındırlık ve İskan Bakanlığı’nca "Evini Yapana Yardım Kredisi" adı altında para verildi. Yapılan sözleşmede paranın ev yaptırma amacı dışında kullanılamayacağı da belirtildi. 
     Bayındırlık ve İskan Bakanlığı yetkilileri, yaptıkları çalışmalarda, ev yapma kredisi alan vatandaşlardan 33’ünün bu parayı sözleşmeye aykırı olarak amaç dışı kullandıklarını tespit etti. 
     Bunun üzerine, söz konusu 33 kişi hakkında, "sahte resmi evrak tanzimi", "kamu kurumu aleyhine dolandırıcılık" iddiasıyla bir süre önce suç duyurusu yapıldı. 
     Bu kişiler hakkında Ağır Ceza Mahkemesi’nde de dava açıldı. 
     Düzce Ağır Ceza Mahkemesi’nde bugün görülen ilk duruşmaya 33 sanıktan 10’u katıldı. 
     Duruşma, belgelerdeki eksikliklerin giderilmesi için ertelendi. 
     
</TEXT>
</DOC>
