<DOC>
<DOCNO> 320706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy04.html </URL>
<DATE> 2005/03/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türklerin AB üyeliğinden beklentisi yüksek... 
</HEADLINE>
<TEXT>

     Dursun EROĞLU BURSA, DHA 
     

      AVRUPA Birliği bünyesindeki kamuoyu araştırmaları grubu Eurobarometre'nin ilk Türkiye Ulusal Raporu yayımlandı. Rapora göre, Türkler, yeterli bilgiye sahip olmadıkları halde büyük çoğunlukla üye olmak istedikleri AB konusunda, AB üyesi ülkelerinin bir çoğundan daha fazla iyimser beklentiler taşıyor. 
     Bursa Ticaret ve Sanayi Odası'nda faaliyet gösteren AB Dış Ekonomik İlişkiler Müdürlüğü'nden yapılan açıklamada, Eurobarometre'nin 30 ülkede 25 bin kişi ile görüşerek hazırladığı çalışmada, ilk kez Türkiye ile ilgili bir ulusal rapor hazırlandığı belirtildi. 
     Açıklamada, raporu değerlendiren AB Türkiye Delegasyonu Başkanı Hansjörg Kretschmer, görüşlerine de yer verildi. Hansjörg Kretschmer, AB ile Türkiye halkı arasındaki diyaloğu güçlendirmeyi amaçladığını, araştırmanın karşılıklı beklentilerin dile getirilmesi bakımından iyi bir zamanda yapıldığını belirtti. Kretschmer, "Araştırma ilginç sonuçlar ortaya koyuyor. Türklerin AB konusunda bilgi eksikliği olmasına rağmen, AB'yi istiyorlar ama kendilerini diğer aday ülkeleri halkları kadar Avrupalı görmüyorlar'' dedi. 
     Araştırmaya göre, Türkler yüzde 43 oranı ile geleceğe iyimser bakıyor. Bu oranla Türklerin bütün AB üyesi ve adayı ülkelerden daha fazla iyimserlik taşıması dikkat çekerken, Türklerin yüzde 48'i AB'yi ekonomik refah' olarak düşünüyor. Bunu sosyal güvenlik ile seyahat, öğrenim ve çalışma özgürlüğü izliyor. AB kamuoyu gibi Türkler de yüzde 73 oranında işsizlik' ve ekonomik sıkıntı endişesi taşırken, Türklerin yüzde 66'sı AB'nin işsizlik, yoksulluk, sosyal dışlanmaya karşı önlem almasını bekliyor. 
     Halkın bilgi edinmek için başvurduğu kaynaklar arasında televizyon AB'de yüzde 58 oranında tercih edilirken, Türkiye'de televizyon tercihi yüzde 83'e ulaşıyor. Ankete katılanların yüzde 73'ünün AB konusunda yeterli bilgisi olmadığını söylemesi dikkat çekerken, en çok güvenilen kurum olarak Avrupalıların yüzde 69'u, Türklerin ise yüzde 89'u silahlı kuvvetleri seçiyor. Hükümete güven ise AB'de yüzde 34 iken, Türklerde bu güven yüzde 80 oranına çıkıyor. 
     
</TEXT>
</DOC>
