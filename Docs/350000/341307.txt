<DOC>
<DOCNO> 341307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur07.html </URL>
<DATE> 2005/05/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İstanbul’da işlenen cinayetin zanlısı Bursa’da yakalandı 
</HEADLINE>
<TEXT>

     Hüseyin TÜCCAR BURSA, DHA 

İSTANBUL Kumburgaz'da iki hafta önce sevgilisi 23 yaşındaki Yasemin Tetik’i başına 1 el ateş ederek öldürdüğü iddia edilen 32 yaşındaki Bumin Hüseyin İmamoğlu, Bursa’daki bir alışveriş merkezinde gezerken yakalandı. İmamoğlu, öldürdüğü sevgilisinin cesedini İlyas adlı bir arkadaşının çuvala konularak götürüldüğünü öne sürdü. 
     Kumburgaz'daki Yeni Mahalle Dinçsoy Sokak’taki bir evden 23 Nisan sabahı silah sesi geldiğini duyan çevredekiler jandarmaya ihbarda bulundu. Eve gelen jandarma, kan izleri ve kadın elbiselerinin bulunduğu odadaki koltuğa saplanmış mermi buldu. Güvenlik güçleri, evdeki eşyaların sahibi Yasemin Tetik’den haber alınamaması üzerine başlattıkları soruşturmada, Tetik’in öldürülmüş olabileceği olasılığı üzerinde durdu. 
     Evde bulunan soyadı açıklanmayan Ergün adlı kişi jandarmaya verdiği ifadede evde Bumin Hüseyin İmamoğlu’nun sevgilisi Yasemin Tetik’i başından vurup kaçtığını, arkadaşı İlyas'ın cesedi bir çuvala koyup götürdüğünü söyledi. Ergün, ifadesinin alınmasından sonra serbest bırakılırken İmamoğlu’nun yakalanması için çevre illerin Emniyet Müdürlükleri’ne bilgi verildi. Bursa polisi, İmamoğlu’nun merkez Nilüfer İlçesi’ne bağlı Ataevler Mahallesi’nde oturduğunu belirledi. İmamoğlu dün akşam Ataevler Semti’ndeki bir alışveriş merkezinde gezerken yakandı. 
     Gözaltına alınan İmamoğlu, ifadesinde Yasemin Tetik'in sevgilisi olduğunu, olayın kaza sonucu meydana geldiğini öne sürdü. İmamoğlu, cesedin ise olay sırasında evde bulunan İlyas adlı arkadaşı tarafından bir çuvala konularak evden götürüldüğünü ifade etti. Sorgulaması tamamlanan İmamoğlu’nun, Büyükçekmece Jandarma Komutanlığı görevlilere teslim edilecek. 
     
</TEXT>
</DOC>
