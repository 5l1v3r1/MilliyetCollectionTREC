<DOC>
<DOCNO> 313576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur29.html </URL>
<DATE> 2005/02/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hacdan dönerken kamyon çarptı 
</HEADLINE>
<TEXT>

     Hac görevini tamamladıktan sonra, beraber geldiği kafileden ayrılarak memleketi Bitlis'in Hizan İlçesi'ne gitmek isteyen bir kişi, Tatvan İlçesi'nde kamyon çarpması sonucu hastanelik oldu. 
     Alınan bilgiye göre, Bitlis'e bağlı Hizan İlçesi'nde yaşayan ve hacca giden Şefik Sıncaktar 49 , beraber olduğu kafileyle birlikte vazifesini gerçekleştirdikten sonra önce uçakla Diyarbakır'a geldi. Bitlis kafilesiyle birlikte karayoluyla Diyarbakır'dan Tatvan'a gelen Şefik Sıncaktar 49 , Hizan'a hareket eden minibüslerin bulunduğu durağa gitti. 
     Hacdan getirdiği eşyalarını minibüse yüklemeye çalışan Şefik Sıncaktar'a, Mersin'den Van istikametine giden Alaattin Arslan yönetimindeki 65 EK 547 plakalı kamyon çarptı. 
     Araç sürücüsü Alaattin Arslan, ilk ifadesinde kar yağışı ve tipi nedeniyle önünü görmekte güçlük çektiğini ve bu sırada Şefik Sıncaktar'a çarptığını söyledi. 
     Ağır yaralı olarak Tatvan Devlet Hastanesi'nde kaldırılan Şefik Sıncaktar, yapılan ilk müdahalesinin ardından, Van SSK Hastanesi'ne sevk edildi. 
     Kamyon şoförü Alaattin Arslan'ın ise gözaltına alındığı öğrenildi. 
     
</TEXT>
</DOC>
