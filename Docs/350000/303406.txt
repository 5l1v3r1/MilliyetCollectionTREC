<DOC>
<DOCNO> 303406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo02.html </URL>
<DATE> 2005/01/04/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Galatasaray ikinci yarı hazırlıklarına başladı 
</HEADLINE>
<TEXT>

     Galatasaray'da 11 günlük devre arası izni bugün sona ererken, sarı-kırmızılı ekip Florya Metin Oktay Tesisleri'nde top başı yaptı. 
     Teknik direktör Gheorghe Hagi yönetiminde gerçekleştirilen ve yaklaşık 1 saat süren antrenmanda, futbolcular hafif bir kondisyon çalışmasıyla yetindi. 
     İlk yarının bitiminin ardından, teknik direktör Hagi tarafından gönderilebilecekleri şeklinde yönetime rapor verilen oyuncular Ümit, Saidou, Petre, Suat ve İbrahim'in, bugün takımla birlikte olmaları dikkati çekti. 
     Konyaspor ile anlaşan Baliç, Brezilya'dan bu gece döneceği belirtilen Conceicao ve yarın Türkiye'ye geleceği bildirilen Mondragon dışında tüm oyuncular antrenmana katıldı. Rumen teknik adam, genç oyuncular Arda, Uğur, Özgürcan, Cafercan ve Mülayim'i de A takımla birlikte çalışmaya aldı. 
     Bu arada, sarı-kırmızılı takımla yollarını ayıran Baliç, antrenman sırasında tesislere gelerek, arkadaşlarının çalışmasını bir süre izledi. 
     Galatasaray'ın yarın çift antrenman yapacağı ve oyuncuların iki grup halinde tesislerde efor testinden geçirileceği açıklandı. 
     
     TOPLU DOĞUM GÜNÜ 
     Galatasaray'ın antrenmanı öncesinde futbolcular Arif, Cihan ve Necati ile antrenör Balint için doğum günü pastası kesildi. 
     Sarı-kırmızılılarda Arif'in dün 33 yaşına bastığı, Cihan'ın yarın 25 yaşına gireceği belirtilirken, bugün Necati'nin 25, antrenör Balint'in de 42 yaşına girdiği, ancak toplu kutlama amacıyla doğum günü organizasyonunun bugün yapıldığı bildirildi. 
     
</TEXT>
</DOC>
