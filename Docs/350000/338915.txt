<DOC>
<DOCNO> 338915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy30.html </URL>
<DATE> 2005/05/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Arınç "Bana laf yetiştireceklerine Meclis’e sahip olsunlar" 
</HEADLINE>
<TEXT>

     TBMM Başkanı Bülent Arınç, hiçbir siyasetçinin TBMM’yi göz ardı edemeyeceğini belirterek, "Çünkü varlık sebebi Meclis’tir. Bana laf yetiştireceklerine Meclis’e sahip olsunlar" dedi. 
     Arınç, Fatih Üniversitesi İletişim Kulübü ve Öğrenci Konseyi’nce düzenlenen toplantıda, "85. Yılında TBMM ve Milli Egemenlik" konulu bir konferans verdi. 
     Bülent Arınç, yasama yetkisinin TBMM’ye ait olduğunu, Anayasa’yı kanunları, kanun hükmünde kararnameleri Meclis’in yaptığını söyledi. 
     Anayasa’nın 1, 2 ve 3. maddeleri dışında 170-180 maddesinin tamamen değiştirilebileceğini ya da güçlendirilebileceğini kaydeden Arınç, yasamanın, Türk milleti adına Meclis’te yapıldığını, başka hiçbir kurumun kanun ya da yasa yapma yetkisinin bulunmadığını vurguladı. 
     Arınç, "Nasıl yargı yetkisi bağımsız mahkemelere verilmişse, benim yasama olarak herhangi bir kişiyi yargılamam ya da mahkum etmem mümkün değilse, yargının da yasama konusunda Meclis’e böyle bakması lazımdır. Üç erk birbirinden bağımsızdır. Kendi güçlerini muhafaza ederler. Aralarında sadece bir iş bölümü vardır. ’Benim istediğimi sen kanun olarak çıkarabilirsin’ diyecek bir organ olmamalı" diye konuştu. 
     "Meclis’in 1960 ve 1980’de iki darbeye muhatap olduğunu, bunların ardından Meclis’in toplanarak yeni anayasa yapıp ülkeyi seçimlere götürdüğünü" belirten Arınç, "Dolayısıyla milli irade devam etmiştir. Bundan sonra da devam edecektir. Türk milleti oldukça onun egemenliği, Meclis’te temsil edilmeye devam edecektir. Hiç kimse kendini Meclis’in üzerinde görme hakkına sahip değildir" dedi. 
     Arınç, herkesin konuşmasına bu açıdan dikkat etmesi, TBMM’yi güçlendirme çabası içine girmesi ve Meclis’i yaralamaması gerektiğini dile getirerek, şunları kaydetti 
     "Bugünlerde söylediğim birkaç sözün bu anlamda anlaşılmasını ve düşünülmesini arzu ediyorum. Hiçbir siyasetçi, Meclis’i göz ardı edemez. Çünkü varlık sebebi Meclis’tir. Bana laf yetiştireceklerine Meclis’e sahip olsunlar. Meclis’i yükseltsinler. Millet bizi bunun için seçti." 
     
     "CUMHURBAŞKANLIĞI" SORUSU 
     Konferansta öğrencilerin sorularını da yanıtlayan Arınç, "Cumhurbaşkanı olmayı düşünüp düşünmediği" yönündeki soru üzerine, "Vazgeçtim, bir başka soru" diyerek espri yaptı. 
     Daha sonra soruyu yanıtlayan Arınç, cumhurbaşkanlığı seçiminin, Anayasa gereği belli süreçlerde yapılabilen bir seçim olduğunu belirterek, "Benim bu konuda şu anda verilmiş kararım, buna yönelik hedefim ve çabam yok" dedi. 
     "Kendisinin siyasette gelinebilecek noktaya geldiğini" ifade eden Arınç, "Ben kadere, nasibe inanırım. Hem bizim, hem milletimiz için neyse hayırlısı, Allah onu nasip etsin" diye konuştu. 
     Partilerde grup başkanlığı, grup başkan vekilliği yaptığını, iki dönem de TBMM Başkanlığı görevini yürüttüğünü kaydeden Arınç, şöyle dedi 
     "Bana verilen bu görevde başarılı olabilirsem, yarınlara beni götürebilecek olan budur. Herkes arkasında iyi bir iz bırakabilmeli. 
     Bir büyüğümüz şöyle der ’bazı insanlar var ki, afedersiniz sümüklüböcek kadar değil. Sümüklüböcek bile arkasında bir iz bırakır.’ Öyle insanlar var ki, arkasında bunun kadar bile iz kalmamıştır. Allah hepimizi bundan saklasın. Zamanı gelince Meclis cumhurbaşkanını seçer. 
     Bu sefer çok iyi seçer hem de. Kimsenin şüphesi olmasın, milletimizi hayırlısıyla temsil edecek, milletimizin birliğini temsil edecek, devletimizin başı olacak insanı mutlaka seçecektir. Milletimiz kendi içinden nice değerli cumhurbaşkanları çıkarır. Biz bunu hedeflemeliyiz. Şahsi bir düşüncemiz yoktur." 
     
</TEXT>
</DOC>
