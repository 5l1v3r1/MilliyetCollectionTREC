<DOC>
<DOCNO> 340309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonyas11.html </URL>
<DATE> 2005/05/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Temiz hava küresel ısınmayı artıracak mı 
</HEADLINE>
<TEXT>

     Bilimadamları, dünyada havanın son 10 veya 20 yıla göre daha temiz olduğunu, böylece yere daha çok güneş ışığının ulaştığını tespit ettiler. 
     Science dergisinde bu hafta yayımlanan iki ayrı araştırmaya göre, birçok gelişmiş ülkede otomobil egzozlarında ve sanayi tesislerinde özel filtreler kullanılmasıyla sanayi salımları azaldı ve atmosferdeki kirlilik oranının azalmasıyla gökyüzü daha berrak hale geldi. 
     Ancak bu çevre açısından iyi bir haber olarak görünse de araştırmacılar, havanın temizlenmesiyle yeryüzüne daha çok güneş ışığı geldiğini, bunun da yüzeyin daha çok ısınmasına neden olacak küresel ısınma sorununu artırabileceğini belirttiler. 
     Daha çok güneş ışığının ayrıca bulut örtüsü, rüzgar, yağmur ve hava sıcaklığında önceden kestirilemeyecek zincirleme etkide bulunacağına işaret ediliyor. 
     Science dergisinde yayımlanan araştırma sonuçlarında, 1950’lerin sonlarında başlayan ölçümlere göre, dünya yüzeyine düşen güneş ışığı miktarındaki azalmanın sona erdiği tespit edildi. 
     Bilimadamları, "küresel loşlaşma" adını verdikleri bu eğilimin 10 yılı aşkın bir süredir tersine dönüşünü komünist ekonomilerin 
     çöküşü ve çevreyi kirleten sanayi atıklarının azalmasına bağlayabileceklerini kaydettiler. 
     Araştırmalardan birisini yürüten Zürih’teki İsviçre Federal Teknoloji Enstitüsü’nden Atmosfer Bilimcisi Martin Wild, ekibiyle birlikte dünyanın çeşitli bölgelerine yerleştirdikleri yüz kadar ölçüm cihazıyla 1980’lerden bu yana güneşe bağlı radyasyonun, Hindistan ile Avustralya, Afrika ve Güney Amerika’nın bazı havası kirli bölgeleri hariç, tüm dünyada artış gösterdiğini belirlediler. 
     Science dergisinde yer alan diğer araştırma da ABD’nin Maryland Üniversitesi’nde yapıldı. Bu araştırmada yer istasyonları yerine uydu verileriyle okyanuslar da dahil olmak üzere ölçümler yapıldı. 
     
</TEXT>
</DOC>
