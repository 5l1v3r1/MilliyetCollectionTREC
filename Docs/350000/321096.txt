<DOC>
<DOCNO> 321096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur35.html </URL>
<DATE> 2005/03/05/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
"Misak-ı Milli Toprakları Kerkük- Musul-Erbil" paneli yapıldı 
</HEADLINE>
<TEXT>

     CHP Genel Başkan Yardımcısı Onur Öymen, ''Eğer günün birinde Irak'a gerçek demokrasi gelirse Türkmenler gerçek haklarına kavuşacaklardır'' dedi. 
     Öymen, Türk Ocakları Trabzon Şubesi'nce Karadeniz Teknik Üniversitesi KTÜ Atatürk Kültür Merkezi'nde düzenlenen ''Misak-ı Milli Toprakları Kerkük-Musul-Erbil'' konulu panelde, Musul ve Kerkük'te yaşananların temelinde Birinci Dünya Savaşı sırasında bölgede petrol bulunduğunun anlaşılması olduğunu söyledi. 
     Lozan Antlaşması'nda Türkiye'nin birçok sorunu hallettiğini, sadece Türkiye-Irak sınırı meselesinin çözülemediğini belirten Öymen, ''Musul ve Kerkük'ü Türkiye'ye bırakmak istemeyen İngiltere, sorunun çözümü için Milletler Cemiyeti'ne gitmişti. Sonuçta da Milletler Cemiyeti'nin kararı İngiltere'nin istediği gibi olmuştur'' diye konuştu. 
     Öymen, Irak'ın üç asli unsurunun Türkmenler, Kürtler ve Araplar olduğunu ifade ederek, bu nedenle Lozan Antlaşması'nda Irak'taki Türkmenler için azınlık tabirinin kullanılmadığına, Türkmenlerin Kürtlerle eşit muameleye tabi tutulduğuna işaret ederek, şunları söyledi 
     ''Irak devleti, Hatay Türkiye'ye katıldıktan sonra aynı şey kuzey Irak için de yapılabilir endişesiyle bölgedeki Türkmenleri eritme politikası uygulamaya başlamıştır. O dönemde Türkmen liderleri öldürülmüş, hakları ellerinden alınmıştır. Türkmenlere çok ağır muameleler ve katliamlar uygulanmıştır. Ancak dünya kamuoyu bu uygulamalara sessiz kalmıştır. Türk hükümetinin Türkmenleri korumak için gösterdiği yoğun çaba ise dünya tarafından göz ardı edilmiştir.'' 
     
     IRAK'TAKİ SEÇİMLER 
     Türkiye'nin Irak'ın kuzeyi için koyduğu ''bölgede bağımsız bir Kürt devleti kurulamaz, Türkmenler de Kürtler gibi bölgenin asli unsuru sayılmalıdır'' gibi kırmızı çizgilerinin arkasında duramadığını savunan Öymen, şöyle devam etti 
     ''Irak'ta son yapılan seçimlerde Kürtler, Kerkük ve Musul'a binlerce seçmen kaydırdı. Bunlar seçimi çok fazla etkiledi. Türkmenler ise azınlık durumuna düşürüldü. Sonuçta Türkmenler 3 milletvekili, Kürtler ise 75 milletvekili çıkarttı. Burada çok büyük adaletsizlik var. Kürtler ile Türkmenler arasında bu kadar büyük nüfus farkı yok. Türkmenler kaderiyle baş başa bırakıldı. Ancak bu Türkmenlerin ebedi kaderi değildir. Eğer günün birinde Irak'a gerçek demokrasi gelirse Türkmenler gerçek haklarına kavuşacaklardır. İleriki yıllarda yapılacak olan bir seçimde Türkmenlerin haklarına kavuşması için hem Türkiye hem de Türkmenlerin yoğun olarak çalışması gerekmektedir.'' ''Musul ve Kerkük'te yaşanan sıkıntıların temel nedeni soydaşlarımızın petrol denizi üzerinde yaşıyor olmasından kaynaklanıyor'' diyen Öymen, şunları kaydetti 
     ''Irak, 112 milyar varil petrol rezerviyle dünya petrol rezervlerinin yüzde 10.7'sini barındırmakta ve dünyada Suudi Arabistan'dan sonra en fazla petrol rezervi olan ikinci ülke konumunda bulunmaktadır. Sanayileşmiş ülkelerin ise bu petrole ihtiyaçları vardır ve bu ihtiyaç her geçen gün artmaktadır. Bu ülkelerin petrol ihtiyacını karşılayabilmek için şu anda çıkartılan petrolün iki katına çıkartılması istenmektedir. Bu artışı sağlayabilmek için 500 milyar dolar civarında bir yatırım gerekmektedir. Ancak bu kadar büyük yatırımı karşılamak Ortadoğu'daki ülkeler için mümkün değildir. Bu artışı sağlayabilmek için batılı ülkeler bu ülkelere müdahalede bulunmaktadırlar.'' Türkiye için gerçek başarının, Irak'a gerçek demokrasinin gelmesi olduğunu ifade eden Öymen, ''Eğer bölge baskı altında tutulursa bu hem baskıyı uygulayan ülkeler hem de bölge halkı için hüsran olacaktır'' dedi. 
     Irak Türkmenleri Danışma Meclisi Başkanı Prof. Dr. Ümit Akkoyunlu da Türkmenlerin Kuzey Irak'ta 1500 yıldan beri varolduğunu, başka kavimlerin ''Bu bölge benimdir'' demesinin bir şey değiştirmeyeceğini söyledi. 
     Irak'ın kuzeyinde Kürt unsurunun geliştirildiğini, Türkmen unsurunun ise aşağıya itildiğini ileri süren Akkoyunlu, ''Türkmenler yüzyıllardır bu bölgede yaşamışlardır. Her şeye rağmen de ebediyete kadar bu bölgede kalacaklardır'' diye konuştu. 
     
</TEXT>
</DOC>
