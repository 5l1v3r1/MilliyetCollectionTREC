<DOC>
<DOCNO> 329371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo17.html </URL>
<DATE> 2005/04/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Nasdaq 100 Tenis Turnuvası.. Finalde Sharapova ile Clijsters karşılaşacak 
</HEADLINE>
<TEXT>

     Teniste ABD'nin Miami kentinde düzenlenen Nasdaq 100 Açık Tenis Turnuvası sürüyor. 
     Florida eyaletinin Key Biscayne sahilindeki Crandon Park tenis merkezinde düzenlenen, bayanlarda 3.1 milyon, erkeklerde ise 3.45 milyon dolar toplam para ödüllü açık tenis turnuvasında tek bayanlarda finalistler belli oldu. 
     Crandon Park'ta bu sabaha karşı yapılan maçta klasmanın 8 numaralı seribaşı raketi ABD'li Venus Williams ile karşılaşan geçen yılın Wimbledon şampiyonu ve 2 numaralı seribaşı raketi Rus Maria Sharapova, mücadeleden 6-4 ve 6-3'lük setlerle 2-0 galip ayrıldı. 
     Key Biscayne'nde düzenlenen Nasdaq 100'de ilk kez finale kalan 18 yaşındaki Rus tenisçi, dünya klasmanının 38. sırasında bulunan Belçikalı Kim Clijsters ile final mücadelesi verecek. 
     Kim Clijsters, TSİ bu sabaha karşı yaptığı maçta, turnuvanın 1 numaralı seribaşı raketi Fransız Amelie Mauresmo'yu 6-1 ve 6-0'lık setlerle 2-0 yenmeyi başararak finale kaldı. 
     
     FEDERER VE AGASSI YARI FİNALDE KARŞI KARŞIYA 
     Tek erkeklerde dünyanın 1 numaralı seribaşı raketi İsviçreli Roger Federer, turnuvada ilk kez kupaya ulaşmak için mücadele ederken, çeyrek finalde rakibi İngiliz Tim Henman'ı 6-4 ve 6-2'lik setlerle 2-0 yenerek yarı finale yükseldi. 
     Bu turnuvada daha önce 6 kez şampiyon olan ABD'li ünlü tenisçi Andre Agassi, çeyrek final mücadelesinde yine ABD'li raket Taylor Dent karşısında 7-5 ve 6-0'lık setlerle 2-0'lık üstünlük sağlamayı başardı ve Federer'in yarı finaldeki rakibi oldu. 
     Agassi ile yaptığı son 6 maçı da kazanan Roger Federer, rakibini ayrıca 2 Grand Slam mücadelesinde de saf dışı bırakmayı başarmıştı. 
     Tek erkeklerin diğer yarı final mücadelesi ise 2 İspanyol raket David Ferrer ile Rafael Nadal arasında yapılacak. 
     
</TEXT>
</DOC>
