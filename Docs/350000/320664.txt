<DOC>
<DOCNO> 320664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko03.html </URL>
<DATE> 2005/03/04/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Enflasyon rakamlarının yankıları... 
</HEADLINE>
<TEXT>

     Bursa Ticaret ve Sanayi Odası BTSO Yönetim Kurulu Başkanı Celal Sönmez, ''Fiyatlardaki gelişmeler tüketici açısından olumlu olabilir ancak, üretici kesim hem maliyetleri düşüremiyor hem de ürettiklerini satamıyor'' dedi. 
     Sönmez, yaptığı yazılı açıklamada, endekslerin deflasyonist bir döneme girildiğini gösterdiğini, ancak deflasyonun da enflasyon kadar önemli bir sorun olduğuna dikkati çekti. 
     Fiyatların, piyasada mal ve hizmetlere yeterli düzeyde talep olmaması ve doların sürekli değer kaybetmesi nedeniyle düştüğünü ifade eden Sönmez, şunları kaydetti 
     ''Söylenenin aksine, ne ticaret erbabımız ne de sanayicimiz açısından şu anki koşullar olumlu. Her ne kadar ilk bakışta, fiyatlardaki artışın durmaya başlaması olumluymuş gibi gelse de ticaret erbabımız yeterli iç talep olmadığı, sanayicimiz ise enerji, hammadde ve işçilik gibi kalemlerde bir türlü yeterli maliyet düşüşlerini göremediği için elindeki avcundakini kullanarak ayakta kalmaya çalışıyor.'' Deflasyonist ortamın özellikle üretim yapan kesimi zora sokacağını kaydeden Sönmez, ''Fiyatlardaki gelişmeler tüketici açısından olumlu olabilir. Ancak, gelin siz bir de bunu üreticiye sorun... Bu gelişme onlara yansıyor mu Üretici kesim, hem maliyetleri düşüremiyor hem de ürettiklerini satamıyor. Bu sıkıntıya çözüm bulunmalı. Bu düşüşün sonu hayır olsun'' görüşüne yer verdi. 
     Bursa Sanayici ve İşadamları Derneği BUSİAD Yönetim Kurulu Başkanı Ali İhsan Yeşilova da, Merkez Bankası ve hükümeti kutlamak gerektiğini belirterek, ''Bununla birlikte enflasyon düşüyor ancak, ekonomideki nakit darlığı, istihdam sorunu, yatırımlardaki kararsızlık gibi sıkıntıların sürdüğünü unutmamak gerekir'' dedi. 
     
     YAPISAL REFORMLAR 
     Bursa Genç Sanayici, İşadamları ve Yöneticileri Derneği GESİAD Yönetim Kurulu Başkanı Denizhan Sezgin, enflasyonda başarılı olan hükümetin iş dünyasını rahatlatacak yapısal reformlarda acele etmesi gerektiğini belirtti. 
     Piyasalardaki daralmanın, özellikle de likidite daralmasının had safhaya ulaştığına dikkati çeken Sezgin, ''Elbette düşük enflasyon birçok sıkıntıyı bertaraf etti ancak, stagflasyon havasına girmeden piyasaya sıcak para akışı sağlanmalıdır. Sürekli ifade ettiğimiz yapısal reformlarda daha hızlı adımlar atılmalıdır'' görüşüne yer verdi. 
     Müstakil Sanayici ve İşadamları Derneği MÜSİAD Bursa Şube Başkanı Ahmet Özkul ise hükümetin yapısal reformları da başlattığını ve ekonominin iyi yolda olduğunu belirtti. 
     Piyasalarda bazı sıkıntılar bulunduğunu ancak, ülkenin yüksek enflasyondan kurtulduğuna değinen Özkul, sıkıntıların zamanla aşılacağını kaydetti. 
     İnegöl Ticaret ve Sanayi Odası İTSO Yönetim Kurulu Başkanı Metin Anıl da, son dönemde kararlılıkla mücadele edilen enflasyonda iyi bir noktaya gelindiğini belirtti. 
     
</TEXT>
</DOC>
