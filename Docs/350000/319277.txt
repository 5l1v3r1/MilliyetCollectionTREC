<DOC>
<DOCNO> 319277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy03.html </URL>
<DATE> 2005/02/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Öğretmen maaşını kiraya veriyor 
</HEADLINE>
<TEXT>

     ANKARA Milliyet 

Türk Eğitim Sendikası'nın yaptığı bir araştırmaya göre, göreve yeni başlayan ve 670 YTL kazanan bir öğretmen maaşının yaklaşık yüzde 60'ını kira olarak ödüyor. 
     Türk Eğitim - Sen tarafından gerçekleştirilen "eğitim çalışanları ve memurların alım gücü" ile ilgili araştırma çarpıcı sonuçlar ortaya koydu. 15 1 derecedeki bir hizmetlinin maaşının 514 YTL, 9 1 derecedeki bir öğretmenin maaşının 670.80 YTL, 4 1 derecedeki bir öğretmenin maaşının da 836.40 YTL aldığı hesaplaması üzerine kurulan araştırmanın sonuçları şöyle 
     En düşük derecedeki bir öğretmenin ortalama 400 YTL olan ev kirası gideri, maaşının yüzde 60'ını, en düşük derecedeki memurun maaşının da yüzde 78'ini buluyor. 
     Göreve yeni başlayan bir öğretmenin ortalama 350 YTL tutarında takım elbise alabilmesi için maaşının yüzde 52'sini, bir memurunun da yüzde 68'ini vermesi gerekiyor. 
     Bir öğretmen ailesi maaşının yüzde 12'sini, bir hizmetli de maaşının yüzde 16'sını ayırması halinde dışarıda akşam yemeği yiyebiliyor. 
     Ortalama 80 milyar liraya bir ev sahibi olabilmek için en düşük derecedeki bir memurun 156 ay, en düşük derecedeki bir öğretmenin 119 aylık maaşını biriktirmesi gerekiyor. 
     En düşük derecedeki bir memur 38 aylık, en düşük derecedeki bir öğretmen 29 aylık maaşı ile sıfır kilometre yerli bir otomobil alabiliyor. 
     9 1 derecedeki bir öğretmenin 5 yıldızlı otelde bir gece konaklama tutarı maaşının yüzde 62'sini, ailesiyle günübirlik Uludağ gezisine çıkmasının maliyeti maaşının yüzde 30'unu buluyor. 
     
</TEXT>
</DOC>
