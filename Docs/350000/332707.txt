<DOC>
<DOCNO> 332707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur53.html </URL>
<DATE> 2005/04/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbul'da sahte polis operasyonu .. 
</HEADLINE>
<TEXT>

     İstanbul'da bir komiserin adına düzenlenen sahte polis tanıtma kartını kullanarak sahtecilik yaptığı öne sürülen 1 kişi ile 3 adamı yakalandı. 
     Asayiş Şube Müdürlüğü'nden yapılan açıklamada, 9 Nisan Cumartesi günü Boğaziçi Köprüsü Beşiktaş yol ayrımında uygulama yapan trafik ekiplerinin, tepe lambası yanık halde siren çalarak emniyet şeridinde ilerleyen 34 BEY 59 plakalı cipi durdurdukları belirtildi. 
     Aracı kullanan Bülent Y'nin 31 , faal olarak İstanbul Emniyeti'nde görev yapan bir komiser adına düzenlenmiş sahte polis tanıtma kartını göstererek görevlilerin yanından uzaklaştığı ifade edilen açıklamada, plakası sahte olan aracın durumundan şüphelenen trafik ekiplerinin, ''dur'' ihtarına uymayan kişiyi kovalamaca sonucu Beylerbeyi yol ayrımında yakaladığı kaydedildi. 
     Açıklamada, araç sürücüsü Y. ile bu araçta bulunan Şanlıurfa'nın Karaköprü Belde Belediye Başkanı'nın korumalığını yapan Şıh Müslüm L'nin 33 yanı sıra Ali B. 31 ve Fuat K'nın 31 gözaltına alındığı, bu kişilerle birlikte 1'i ruhsatsız 3 tabanca, 1 adet polis ve diğer güvenlik güçlerini dinleme özelliği olan el telsizi, 1 adet tepe lambası ve siren monte edilmiş cip, 2 adet sahte oto plakası ve 1 adet bıçak ele geçirildiği bildirildi. 
     Galerici olan Bülent Y, polise verdiği ifadesinde araştırma amiri olduğunu iddia etti. Ancak yüzleştirme sonucu sahtekar olduğu anlaşılan Y'den, kimliğini kullandığı komiser şikayetçi oldu. 
     Y'nin, Organize Suçlar Şube Müdürlüğü ekiplerince 2003 yılında yapılan bir operasyon sonucu ''Drej Ali'' lakaplı Ali Yasak ile birlikte gözaltına alındığı, Ali B'nin de sahte pasaport ve kimlik düzenlediği için poliste kaydının bulunduğu öğrenildi. 
     Polisteki işlemleri tamamlanan 4 kişi, ''unvan gaspı'', ''sahtecilik'', ''polisin dur ihtarına uymamak'' ve ''Ateşli Silahlar Kanunu'na muhalefet etmek'' suçlarından haklarında yasal işlem yapılmak üzere Üsküdar Cumhuriyet Savcılığı'na sevk edildi. 
     
</TEXT>
</DOC>
