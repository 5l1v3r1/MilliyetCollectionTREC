<DOC>
<DOCNO> 346045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko37.html </URL>
<DATE> 2005/05/26/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
KISİAD "Kırklareli Peynirini" tanıtacak... 
</HEADLINE>
<TEXT>

     Kırklareli İşadamları Derneği KISİAD , "Peynir Kenti Kırklareli" sloganıyla tanıtımını yapacağı Kırklareli peynirini "marka" haline getirmeyi hedefliyor. 
     KISİAD binasında, Kırklareli Belediye Başkan Vekili Sinan Kadaifçi ve Yönetim Kurulu Üyesi Mehmet Sağ önderliğinde, dernek üyesi 8 peynir üreticisiyle birlikte yapılan toplantıda, Kırklareli peynirlerinin tüm Türkiye’ye tanıtılması kararı alındığı belirtildi. 
     Tanıtımı Kakava Festivali’nde başlattıklarını ifade eden Mehmet Sağ, sloganlarının "Peynir Kenti Kırklareli" olduğunu bildirdi. 
     Toplantıda, Kırklareli’nin gıda konusundaki avantajını da dile getirdiklerini belirten Sağ, öncelikle peynir konusunda bir atılım yapmaya karar verdiklerini söyledi. Sağ, şunları kaydetti 
     "Kırklareli peynirini, Bursa’nın kestane şekeri, Karaman’ın bulguru gibi ulusal anlamda tanıtmak istiyoruz. 20 gün gibi kısa bir sürede bu amaç etrafında toplanarak, dayanışma sağladık. Festivalde yeni bir heyecan yarattığımızı düşünüyorum." "Peynir Kenti Kırklareli" adıyla başlatılan çalışmanın sonunda, başka bir şehirde peynir alan müşterinin Kırklareli peyniri aldığını bilmesi ve daha sonra özellikle bu peyniri istemesi sağlanacak. 
     Sağ, "Biz bu konuda iddialıyız. Kalitede birliği sağlayacağız. 
     Kırklareli peynirinin ortak bir tadı olacak. 5 yıl içerisinde yapacağımız faaliyetlerle Kırklareli, gıdada ülkenin bir numarası olacak" dedi. 
     Sağ, Kırklareli peynirinde oluşturacakları markayı, Türkiye’nin her yanına tanıtacaklarını sözlerine ekledi. 
     
</TEXT>
</DOC>
