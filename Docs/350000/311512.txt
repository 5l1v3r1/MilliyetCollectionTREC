<DOC>
<DOCNO> 311512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/ekonomi/eko01.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yılda 2.5 milyar dolarlık şirket evliliği 
</HEADLINE>
<TEXT>


Ernst Young'ın raporuna göre, Türkiye'de 2004 yılında toplam 2.5 milyar dolarlık şirket birleşmesi ve satın alma işlemi oldu. Yapılan 91 satın alma işleminin 73'ünde Türk şirketleri var 

EKONOMİ SERVİSİ 

Türkiye'de geçen yıl değeri açıklanan birleşme ve satın alma işlemlerinin toplam tutarı 2 milyar 536 milyon dolar olarak gerçekleşti. Danışmanlık alanında faaliyet gösteren Ernst Young'ın hazırladığı 'Birleşme ve Satın Alma İşlemleri 2004 Raporu'na göre geçen yıl toplam 91 adet birleşme ve satın alma işlemi gerçekleştirildi. Bunlardan 67'sinin işlem değeri kamuoyuna açıklandı. 
Ernst Young Finasman Bölüm Başkanı Can Deldağ'ın açıkladığı rapor, 2004 yılında görüşmeleri tamamlanmış ve açıklanmış işlemleri kapsıyor. Raporda, görüşmeleri tamamlanmış ancak yasal süreci devam etmekte olan işlemlere de yer verildi. İhalesi tamamlanmış olan özelleştirme işlemleri de tamamlanmış işlem kabul edilerek raporda yer aldı. 
Rapora göre, geçtiğimiz yıl Türkiye'de birleşme ve satın alma faaliyetleri açısından dünya piyasalarına parelel olarak özellikle yılın ikinci yarısında hareketli bir dönem yaşandı ve son yıllardaki en yüksek işlem hacmi gerçekleşti. 
Satın alma ve birleşmelerin 2004'te 2 milyar 536 milyon dolara ulaştığı belirtilen raporda, bu rakamın 2003'te 1 milyar 394 milyon dolar, 2002'de ise 614 milyon dolar olduğuna dikkat çekildi. 
Raporda işlem değeri açıklanmamış işlemlerle ilgili tahminler gözönüne alındığında 2004'te birleşme ve satın alma işlemlerinin hacminin 2.6 milyar dolar seviyesinde gerçekleştiği belirtildi. 
Türk şirketlerinin hızlanan birleşme ve satın alma faaliyetlerinin 2004'te de sürdüğü ifade edilen raporda, geçen yıl gerçekleştiği ifade edilen raporda 91 işlemin 73'ünde satın alan tarafında Türk yatırımcıları olduğu belirtildi. 
İşlem sayısı itibarı ile bakıldığında geçen yılki rakam son üç yılın en yüksek seviyesini teşkil ediyor. Rakamlardaki artışın özelleştirmedeki artıştan meydana geldiği, 2004 yılının son üç yılın en büyük işlem hacminin gerçekleştiği yıl olarak bildirildi. 
Raporda Türk şirketlerinin gerçekleştirdiği en büyük işlemin aynı zamanda 2004'ün de en büyük ilk işlemi olduğu kaydedildi. Rapora göre ilk sırada 613.5 milyon dolarlık değeri ile Akfen - Doğuş - Tüvsüd ortak girişim grubunun araç muayene istasyonları hizmeti ihalesini kazanması yer alırken, ikinci sırada 358.6 milyon dolarlık değeri ile Enka İnşaat'ın İzmir, Adapazarı Gebze'de kurulu üç adet doğalgaz çevrim santralini Intergen'den satın alması geldi. 

'10 milyar doları aşar' 
Yılın 3. büyük işlemi ise OYAK Grubu'nun İskenderun Sugözü Termik Santrali'ndeki STEAG ve RWE hisselerinin satın alarak bu şirketteki hisse oranını yüzde 49'a yükseltmesi oldu. Deldağ, dünyada geçen yılın oldukça başarılı geçtiğini belirterek global olarak 1.9 trilyon dolarlık birleşme ve satın almanın gerçekleştiğini söyledi. Can Deldağ, bu yıl ise birleşme ve satın alma işlemlerinin 6-7 milyarı özelleştirmeden gelmek üzere 10 milyar doları bulacağını tahmin ettiğini belirtti. 




</TEXT>
</DOC>
