<DOC>
<DOCNO> 332642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo26.html </URL>
<DATE> 2005/04/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Diyarbakırspor Sıkıntı yaşamamak için Trabzonspor'u yenmeliyiz... 
</HEADLINE>
<TEXT>

     Diyarbakırspor Kulüp Menajeri İsmet Yılmaz, sıkıntı yaşamamaları için Trabzonspor'u yenmeleri gerektiğini söyledi. 
     Yılmaz, yaptığı açıklamada, geçen hafta deplasmanda oynadıkları Büyükşehir Belediyesi Ankaraspor maçında iyi oyun sergilediklerini ve yakaladıkları çok sayıda gol fırsatını değerlendiremediklerini söyledi. 
     Büyükşehir Belediyesi Ankaraspor maçını unuttuklarını, cuma günü sahalarında oynayacakları Trabzonspor maçına konsantre olduklarını ifade eden Yılmaz, şöyle konuştu 
     ''Trabzonspor maçı hazırlıklarını dünden itibaren sürdürüyoruz. Takımda sakat Recep'in dışında tam kadro çalışıyoruz. Rakibimiz çok güçlü ve Galatasaray'ı deplasmanda yenerek iyi moral buldular. Ancak, Trabzonspor maçının önemi bizim için çok büyük. Çünkü, ligin son 7 haftasına girdik ve alt sıralarda çok çekişme var. Bu nedenle maçta 3 puan almak istiyoruz. Sıkıntı yaşamamak için Trabzonspor'u yenmeliyiz. Maçtan alacağımız galibiyet bizi büyük ölçüde rahatlatacaktır.'' Yılmaz, Trabzonspor maçı hazırlığını akşam yapacakları idmanla sürdüreceklerini kaydetti. 
     
</TEXT>
</DOC>
