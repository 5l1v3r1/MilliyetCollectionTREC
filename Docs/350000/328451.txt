<DOC>
<DOCNO> 328451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun24.html </URL>
<DATE> 2005/03/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İran, Natanz nükleer tesisini gazetecilere açtı... 
</HEADLINE>
<TEXT>

     İran, ABD ile AB'nin kapatılmasını istediği Natanz nükleer tesisinin kapısını gazetecilere açtı. 
     İran yönetiminin, yaklaşık 30 kadar İranlı ve yabancı gazetecinin, uranyumun zenginleştirilmesinde kullanılan tesisinin bir kısmını dolaşmasına izin verdiği bildirildi. 
     Gazeteciler tesiste, olası bir hava saldırısına karşı kullanılmak üzere en az 10 adet uçaksavar bataryası gördüklerini söylediler. 
     İran, Tahran'ın 250 kilometre güneyinde bulunan ve çorak bir arazi üzerinde, 450 hektarlık bir alanda kurulu tesisin endişe yaratmaması gerektiğini, sadece elektrik üretiminde kullanıldığını iddia ediyor. 
     Washington yönetimiyle AB üyesi ülkeler ise Tahran'ın, Natanz'da nükleer silah yakıtı üretiyor olmasından şüpheleniyor. 
     Uluslararası Atom Enerjisi Ajansı denetçileri Natanz'a ilk kez 2003 yılı başlarında girmiş ve AB ile İran arasında yapılan anlaşmaya dayanarak tesisin bir kısmını mühürlemişlerdi. 
     
</TEXT>
</DOC>
