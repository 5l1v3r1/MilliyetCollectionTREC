<DOC>
<DOCNO> 345168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas08.html </URL>
<DATE> 2005/05/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çocuk güvenlik koltuğunu doğru monte edin... 
</HEADLINE>
<TEXT>

     Çocuk güvenlik koltuklarının doğru şekilde araç içine monte edilmesi durumunda çocukların, yüzde 75 oranında trafik kazalarından hiç zarar görmedikleri bildirildi. 
     Selçuk Üniversitesi İlk ve Acil Yardım Anabilim Dalı Öğretim Üyesi Yrd. Doç. Dr. Ahmet Ak, AA muhabirine yaptığı açıklamada, Türkiye’de emniyet kemerinin ve çocuk güvenlik koltuklarının kullanımının çok az olduğunu bildirdi. 
     Çocuğun ön koltuğa oturtulması, arka koltukta kapıya çok yakın bulunması, çocuk güvenlik koltuğunun kullanılmaması, çocuğu kucakta taşıma gibi trafikte çok büyük hataların yapıldığına dikkati çeken Ak, bu hatalı davranışlar sonucunda çocukların, kaza anında araç içinden fırlayabildiğini ya da savrulduğunu söyledi. 
     Bu nedenle, her yıl meydana gelen ölümlü trafik kazalarında çocuk ölümlerinin çok sok olduğunu vurgulayan Ak, "Havaların ısınmasıyla tatil yörelerine doğru yolculukların hızlandığı bugünlerde çocuk güvenlik koltukları büyük önem taşıyor" dedi. 
     Ak, çocukların kazalardan kurtulması açısından araç içinde mutlak gerekli olan çocuk güvenlik koltuklarının yanlış monte edilmesi durumunda da koruyucu olmayacağını vurgulayarak, otomobilin ön kısmına ya da arka koltukta kapıya yakın kısımlara monte edilen çocuk güvenlik koltuklarının, hava yastıklarının açılması halinde boğulmalara ve yaralanmalara neden olabileceğini anlattı. 
     
     DOĞRU MONTE KURTARIYOR 
     AB’nin 3 yaşın altındaki çocukların özel güvenlik koltukları olmadan araçların arka koltuğunda seyahat etmelerini yasakladığını ifade eden Ak, şunları kaydetti 
     "Burada önemli olan güvenlik koltuklarının araç içine doğru monte edilmesidir. Güvenlik koltukları doğru olarak araç içine monte edildiğinde çocuklar, yüzde 75 oranında trafik kazalarından hiç zarar görmüyor. 1 yaşına kadar olan çocuklar için yapılmış olan bebek koltukları, arka koltuğa, bebeğin yüzü arkaya bakacak şekilde monte edilmeli. Hassas kafa ve boyun yapısına sahip olan bebek bu şekilde daha iyi korunur. Güvenlik koltukları, ön koltuğa tam olarak yaslanmamalı, mesafe bırakılmalıdır. 1 yaşından sonra 4 yaşına kadar hareketli çocuk koltukları kullanılmalı. Bunlar arka koltuğa öne bakacak şekilde monte edilmeli." Ak, 4 yaşından 8 yaşına kadar, boy ve kilo olarak hareketli koltukları kullanamayacak ve henüz emniyet kemeri de kullanmaya hazır olmayanlar için destek koltuklarının geliştirildiğini belirterek, bu koltuğun çocuğun boyunu yükselttiği için camdan dışarıyı seyredebilmesini sağladığını da söyledi. 
     Arkası yüksek olan destek koltuklarının, hassas kafa ve boyun yapısını daha iyi koruyacağını dile getiren Ak, şöyle devam etti 
     "Çocuk, güvenlik koltuklarında, iki omuzdan, iki kalçalardan bir de bacaklarının arasından emniyet kemerleriyle sıkıca bağlanmalı. Bu kemer, sarsıntıyı önleyerek tek bir noktadan gelecek gücü vücudun farklı bölgelerine dağıtır. Çarpışma anında fırlamayı engelleyen kemer, omuriliği koruyarak ciddi sakatlanmaları önler. Emniyet kemeri, ancak 12 yaşından sonra takılmalıdır." 
     
</TEXT>
</DOC>
