<DOC>
<DOCNO> 330033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yazar/congar.html </URL>
<DATE> 2005/04/04/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Lübnan için ittifak 
</HEADLINE>
<TEXT>

Lübnan'daki her patlama, adeta birer ünlem gibi, ülkenin önündeki kritik yol ayrımını vurguluyor. 
4 milyondan az nüfusu tam bir Levant mozaiği oluşturan bu halk, özlediği özgür ve demokratik geleceğe doğru yürüyebilecek mi Yoksa İç Savaş dönemindekine benzer bir kaosa mı sürüklenecek 
İlk seçeneğin ikincisine baskın çıkması için çalışmak, bugün uluslararası topluluğun en önemli sorumluluklarından biri transatlantik ittifakın da şu andaki bir numaralı gündem maddesi. 
New York'taki Birleşmiş Milletler BM merkezinden Washington'a erişen bir uyarı, kaos seçeneğinin gücüne de işaret ediyor. 
Suriye'nin askerlerini çekmesi sürecinde, Lübnan'da karışıklık yaratma amaçlı bombalama eylemlerinin Hariri suikasti benzeri yeni bir siyasi cinayete uzanabileceği uyarısı bu. 
Uyarıyı ilk dile getiren Güvenlik Konseyi'nin 1559 sayılı kararının hayata geçmesini sağlamaktan sorumlu BM Özel Temsilcisi Terje Roed - Larsen. 
Roed - Larsen'ın çevresindekiler, BM temsilcisinin olası hedefler konusunda isim telaffuz etmediğini belirtiyorlar, ancak bu ortamda güvenliği konusunda en fazla kaygı duyulan kişilerden biri son duruma ilişkin değerlendirmelerini, Hasan Cemal'e verdiği mülakatta okuyabileceğiniz Dürzi lider Velid Canbolat. 
"Bu baharın Lübnan baharı olması, öncelikle üç şeye bağlı" diyor Canbolat kaygısını doğrulayan bir ABD'li diplomat 
"Birincisi, Suriye'nin 1559'da öngörülen şekilde tüm askerleri ve gizli servisleri ile birlikte geri çekilmesi. İkincisi, serbest ve adil seçimlerin gecikmeksizin yapılması. Üçüncüsü de, Hariri suikasti ardındaki gerçeğin ortaya çıkarılması ki benzer siyasi cinayetler olmasın." 

"Gerçek" bilinmeli 
Fransa ve ABD'nin geçen çarşamba BM Güvenlik Konseyi'ne ilettikleri karar tasarısı tam da bu son hedefe yönelik. 
Halen konseyin 15 üyesinin üzerinde tartıştığı tasarı büyük olasılıkla kabul görecek ve eski Lübnan Başbakanı'nı 14 Şubat'ta kimin ne amaçla öldürdüğünü ortaya çıkarma amaçlı uluslararası bir soruşturma başlatılacak. 
Beyrut'taki soruşturmaya güvenilemeyeceğini ortaya koyan BM raporundan sadece birkaç gün sonra sunulan tasarı, transatlantik ittifakın Lübnan konusundaki reflekslerinin ne denli hızlandığının kanıtı. 
Söz konusu rapor, İrlanda Emniyeti'nden Peter Fitzgerald tarafından, polisiye soruşturma teknikleri kıstasında kaleme alınmış ve sonuç bölümünde şu saptamaya yer vermişti 
"Lübnan'daki soruşturma süreci ciddi kusurlar taşımaktadır ve tatmin edici ve inandırıcı bir sonuca ulaşmak için gerekli kapasiteden de, kararlılıktan da yoksundur." 
Bu rapor, Washinton'daki yetkililere göre, Hariri suikastinin Şam'da planlandığı yönündeki kuşkuları artıran nitelikte. 
"Şam güdümündeki mevcut Lübnan hükümetinden bu cinayeti aydınlatmasını beklemek hayal" diyen bir ABD'li diplomat, bunun salt bir Amerikan görüşü olmadığını hatırlatmak istercesine, tarafsız bir uluslararası soruşturmanın şart olduğu hususunda BM Genel Sekreteri Kofi Annan ile "tam bir görüşbirliği" taşıdıklarını vurguladı. 
Aynı diplomata "Lübnan'a ilişkin hareket planında, Fransa ile aranızda herhangi bir ayrılık var mı" diye sorunca, "Şu anda, hayır" yanıtını verdi. 
"Şu anda " diye üsteledim "en azından, Suriye sultasından kurtarılmış bir Lübnan'da serbest seçimlerin yapılmasına dek uzanan bir geniş zamanı" kast ettiğini söyledi. 
Esasen "Lübnan baharına" uzanan ilk üç adımı, "Suriye'nin çekilmesi, serbest seçimler ve suikastin aydınlanması" olarak belirleyen sadece Washington değil, ikinci ayağı Paris'ten yükselen transatlantik ittifak. 
Bu ittifak, belki daha sonraki adımlarda, örneğin 1559 sayılı kararın Hizbullah'ı hedefleyen "milislerin silahsızlandırılması" hükmünün nasıl hayata geçeceği konusunda birebir aynı düşünmeyebilir. 
Ancak AB'den farklı olarak Hizbullah'ı "terörist" listesinde tutan ABD bile, bu örgütün silahsızlanmasını "ilk üç öncelik" arasında saymıyor. Dahası Washington, silahsızlanması ardından Hizbullah'ı "siyasi bir parti" olarak kabul edebileceğinin de işaretlerini veriyor. 
Gerçi ABD'ye göre, "Suriye'nin çekilmesi ardından, Hizbullah'ın Şam'ın kirli işlerini Lübnan'da gören bir grup olarak belirmemesi" çok önemli, ama Lübnan halkının, özelde de kendi Şii tabanının Hizbullah'ı bu rolden caydıracağı umudu da Washington'da mevcut. 

Suriye sıkıştıkça 
Hariri suikastine ilişkin BM raporu, Suriye'nin suikastin arkasında olduğunu yazmasa da, bu tahmini güçlendiren bir ton taşıyor ve suikaste ortam hazırlayan "siyasi gerilim" ve "zayıf güvenlik" nedeniyle Şam'ı suçlamaktan geri durmuyor. 
Rapor, önümüzdeki aylarda Suriye üzerindeki uluslararası baskının azalmayacağının da göstergesi. 
BM Özel Temsilcisi Roed - Larsen'in Suriye'den dün aldığı "30 Nisan'a kadar ordusunu ve muhaberatını tümüyle geri çekme" garantisi, bu uluslararası baskı sayesinde sağlandı. 
Ancak bu geri çekilme takviminin aksamadan işlemesi bile, Şam'a yönelik baskıyı dindirmeyecektir. 
Aksine, Şam'ın Hariri cinayeti ile olası ilişkisi ve Hizbullah ile bağları giderek daha fazla deşilecek. Suriye'nin seçim sürecine müdahalesinin önlenmesi de, artık uluslararası topluluğun ortak hedefi. 
Roed - Larsen, önümüzdeki günlerde Lübnan için bir "seçim planı" hazırlayacak. Washington, bu planın özellikle Lübnan'daki muhalefetin kaygılarını gözeterek, seçimlerin serbest ve adil Şam'ın baskısına kapalı olmasını sağlayacak parametreler içermesini bekliyor. Aynı amaçla, ABD ve Fransa'nın Paris'te bir uluslararası konferans toplaması da gündemde. 
Velhasıl, uluslararası ittifak Lübnan'ın "kurtuluşu" için kolları sıvamış durumda. Tabii, Lübnan "kurtulur," yani Suriye'nin denetiminden çıkarsa, Şam'daki Baas rejiminin devamının güçleşeceği de sır değil. 
İşte Cumhurbaşkanı Ahmet Necdet Sezer'in planlanan Suriye ziyaretini de bütün bu gelişmeler ışığında düşünmemiz lazım. 
Üst düzey bir Türk diplomatının geçen hafta, "Bu ziyaretin gerçekleşmesi halinde, Washington'da dikkatle izleneceğini" söylemesi, bu kapsamda bir düşünce egzersizinin Ankara'da da yapıldığını kanıtlıyor. "Gerçekleşmesi halinde" kaydı başka nasıl açıklanabilir 



</TEXT>
</DOC>
