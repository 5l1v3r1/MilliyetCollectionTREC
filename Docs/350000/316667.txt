<DOC>
<DOCNO> 316667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/theper.html </URL>
<DATE> 2005/02/19/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Mücadeleyi bırakmayın 
</HEADLINE>
<TEXT>


Vatandaşın işi ne kadar zor, biliyorsunuz son günlerde. Arabası olan pek çok kişiye para cezası tebliğ olunuyor. İlk kurbanlarından biri bendim. 1999 yılında acenteden aldığım araba için yine o yıl itibariyle egzoz pulu bulundurmadım diye ceza gelmişti, parayı paşa paşa ödedik. Ödedikten sonra da büroma hacze gelmişlerdi. Çok yakından tanıdığım bir dostum, sözüne sonsuz güvenim olduğu için yazıyorum. Arabasına bir değil birkaç ceza gelmiş, bunlardan biri sabaha karşı saat dörtte Nişantaşı'nda uygunsuz yere park ettiği için. Ancak dostum sabaha karşı saat dörtte hiçbir zaman Nişantaşı'na uğramadığını söylüyor. İşte böyle bizde vatandaş olmak zor. 
İşte bunun gibi bir olayı da F. E. isimli bir okuyucum aktarmış. Evlerinin bulunduğu sitede bahçe sulaması, kendi kuyularından temin ettikleri suyla yapılıyormuş. Ancak ilgili kurum kaçak şebeke suyu kullandıkları iddiasıyla yüzlerce milyarlık su parası tahakkuk ettirmişler. Elbette bunun sonu mahkeme. Okuyucumun bulunduğu site mahkemelik olmuş ama mahkemeyi kazanmış. Benim notum Ne mutlu size daha ne istiyorsunuz Ancaaak... 
Yargıtay, mahkemenin kararını bozmuş. Şimdi okuyucumun sorusu şu 
Yargıtay'ın bozması karşısında biz davayı kaybedersek bu parayı ödedikten sonra sorumlularına karşı rücu edebilir miyiz 
Elbette, dava sonunda haksız çıkarsanız, suyun kaçak kullanıldığının kabulü gerekecektir ki, suyu kim kaçak kullandı ise bu zararı yaratmış demektir ve zarardan sorumludur. Bu halde parayı sizler ödeyip sonra sorumlusuna rücu edeceksiniz. Ancak hemen moralinizi bozmayın, Yargıtay'ın kararı bozması, mutlaka aleyhinize karar çıkacak anlamını taşımaz. Bozma usuli nedenlerden olabileceği gibi neticeye etkili bir neden de olmayabilir. Ancak biz vatandaşlar şuna şartlandık karşımızda hasım olarak bir kurum var ise vatandaş sahaya iki sıfır mağlup çıkıyor. Artık bu fikri silmek için pes etmeden yasal yolları kullanmalıyız. Siz bugün bu durumdasınız, hemen moralinizi bozmayın. 



</TEXT>
</DOC>
