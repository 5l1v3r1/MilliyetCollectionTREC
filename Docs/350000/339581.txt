<DOC>
<DOCNO> 339581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy23.html </URL>
<DATE> 2005/05/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Unakıtan Yabancılar eskisi gibi mülk edinmeye devam edecekler 
</HEADLINE>
<TEXT>

     Maliye Bakanı Kemal Unakıtan, yabancılara mülk satışı konusunun yeniden düzenlenmesine ilişkin çalışmalara başladıklarını belirterek, "yabancılar eskisi gibi mülk edinmeye devam edecek" dedi. 
     Ankara’da temaslarda bulunan Hollanda Başbakan Yardımcısı ve Maliye Bakanı Gerrit Zalm, Maliye Bakanı Kemal Unakıtan’ı makamında ziyaret ederek, bir süre görüştü. 
     Unakıtan, görüşme öncesi gazetecilere yaptığı açıklamada, kamu maliyesinde büyük değişimler gerçekleştirdiklerini, bu çerçevede de Kamu Maliye Yönetimi Kontrol Kanunu’nu çıkarttıklarını söyledi. 
     Bu düzenlemenin AB Uyum Yasası niteliğinde bir kanun olduğunu kaydeden Unakıtan, bu yöndeki çalışmaların AB tarafından da desteklendiğini ifade etti. 
     Kanunda yer alan düzenlemelerin bir bölümünün yürürlüğe konulduğunu hatırlatan Unakıtan, söz konusu kanunun uygulanma çalışmalarında AB ile eşleştirme yapıldığını, bu eşleştirmeye paralel olarak da Hollanda ve Fransa ile işbirliğine gidildiğini vurguladı. 
     Türkiye’nin bu yıl ilk defa 3 yıllık bir bütçe hazırlayacağına dikkati çeken Maliye Bakanı, bunun Türkiye’ye büyük bir güvenilirlik sağlayacağını belirterek, "bu şekilde Türkiye’de kamu maliyesinde çok ileri adımlar atılacak" diye konuştu. 
     Bu arada, Unakıtan, görüşme öncesi konuk Başbakan Yardımcısına, yabancılara mülk satışı hakkında bilgi vererek, özellikle Almanlar ve Hollandalıların Türkiye’de oldukça yüksek sayıda mülk edindiğini anlattı. 
     
     YABANCILARA MÜLK SATIŞI VE VERGİ DÜZENLEMELERİ 
     Daha sonra soruları yanıtlayan Maliye Bakanı Unakıtan, Anayasa Mahkemesi’nde iptal edilen, yabancılara mülk satışı konusundaki bir soru üzerine, yeni düzenleme için çalışmalara başladıklarını söyledi ve "eskisi gibi yabancılar aynen mülk edinmeye devam edecek. Bu hükümetin de temel politikalarından bir tanesi" dedi. 
     Unakıtan, ticari araçların vergilendirilmesi konusundaki düzenlemeye ilişkin bir başka soru üzerine, ticari araçlardaki vergileme konusundaki teknik çalışmaların devam ettiğini ifade etti ve "sektörle birlikte çalışma yapılıyor. Otomotiv sektörünün de mutabakatını almak şartıyla, onları da memnun edecek bir düzenlemeyi yakında TBMM gündemine getireceğiz" açıklamasında bulundu. 
     Maliye Bakanı Unakıtan, Cumhurbaşkanı Ahmet Necdet Sezer’in, bir maddesinin yeniden düzenlenmesi istemiyle TBMM’ye aide ettiği Gelir İdaresi Yasası konusunda da şu değerlendirmeyi yaptı 
     "Biz sayın Cumhurbaşkanı’nın geriye gönderme gerekçesine hükümet olarak katılmıyoruz. Yasa, Plan ve Bütçe Komisyonu’nda da aynen kabul edildi. Tahmin ediyorum Genel Kurul’da da aynen kabul edilir fakat karar TBMM’nin..." 
     
     BOMBA İHBARI 
     Maliye Bakanı, İstanbul’dan Ankara’ya geleceği uçağa yapılan bomba ihbarına ilişkin soru üzerine de, uçak pistte ilerlerken bomba ihbarının geldiğini, pilotun da bunu kendisine bildirdiğini söyledi. 
     Diğer yolculara ise "teknik nedenlerden dolayı uçağın aprona geri döndüğü" anonsunun yapıldığını belirten Unakıtan, uçakta hiçbir anormal durumun yaşanmadığını ve panik olmadığını söyledi. 
     Unakıtan, "siz korktunuz mu " sorusunu "Hayır, belki korkmaya fırsat da bulamadım, öyle bir ortam da yoktu zaten" diye yanıtladı. 
     Maliye Bakanı "özellikle vergisini ödemeyenlerden herhangi bir tehdit alıp-almadığının" sorulması üzerine de, "vergisini ödemeyenler vergilerini ödemeye baksınlar. Yoksa tehditle filan beni korkutamazlar" dedi. 
     Maliye Bakanı daha sonra, Hollanda Başbakan Yardımcısına kahve ikram ederek, "bir fincan kahvenin 40 yıl hatırı varmış, Sayın Bakan da kırk yıl bizi unutmayacak" şeklinde espri yaptı. 
     
</TEXT>
</DOC>
