<DOC>
<DOCNO> 317201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko05.html </URL>
<DATE> 2005/02/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa, bu hafta IMF ve hükümetten gelecek açıklamaları izleyecek... 
</HEADLINE>
<TEXT>

     Borsa'da bu hafta, Uluslararası Para Fonu IMF ile yapılacak stand-by anlaşması ile ilgili olarak hükümet ve IMF'den gelecek açıklamalar yakından takip edilecek. 
     Gedik Yatırım'ın haftalık değerlendirmesinde, geçen hafta piyasaları en çok meşgul eden konunun hükümetin teşvik kapsamındaki il sayısı ile ilgili açıklamaları üzerine IMF'den gelen yorumlar olduğu belirtilerek, piyasalar için oldukça önemli sayılan IMF stand-by anlaşmasının imzalanabilmesi için IMF Direktörler Kurulu'nun toplanmasındaki gecikmenin piyasaları çok fazla olmasa da rahatsız ettiği kaydedildi. 
     Değerlendirmede, bu tedirginlik sonrası İMKB Ulusal 100 endeksinin haftayı yüzde 1.6 düşüşle 27,293.22 puandan kapattığı ifade edildi. 
     Bu hafta piyasalarca izlenecek fazla önemli bir makro data olmadığına, gündemdeki en önemli konunun IMF ile yapılacak anlaşma ve bununla ilgili gelecek açıklamalar olacağına işaret edilen değerlendirmede, ''Her ne kadar, daha önceki yorumlarımızda belirttiğimiz gibi İMKB, gelişmekte olan piyasalar içerisinde en ucuz piyasalardan biri olsa da piyasada olumlu beklentilerin odağı konumundaki IMF anlaşması ile ilgili tedirginlikler kar realizasyonlarına neden olabilmektedir. Dolayısıyla bu konu ile ilgili gerginlik yaratabilecek haberler endekste gerilemelere yol açabilecektir'' denildi. 
     Değerlendirmede, hafta sonu KKTC'de yapılan seçimlerin, Türkiye'nin Avrupa Birliği yolunda Kıbrıs sorununun çözümüne yönelik yeni açılımlar yaptıracak bir yapının ortaya çıkıp çıkmayacağı açısından takip edileceği ifade edilerek, Hazine'nin yarın gerçekleştireceği 5 yıl vadeli tahvil ihracının ağırlıklı olarak faiz piyasasında etkili olacağı kaydedildi. 
     
</TEXT>
</DOC>
