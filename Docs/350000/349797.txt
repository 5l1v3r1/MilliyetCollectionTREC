<DOC>
<DOCNO> 349797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas17.html </URL>
<DATE> 2005/06/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
RTÜK'e rapor "Kurtlar Vadisi şiddete teşvik ediyor" 
</HEADLINE>
<TEXT>

     Türk Psikolojik Danışma ve Rehberlik Derneği Danışma Kurulu, aile ve kadın eksenli programların, çocuk ve gençlerde, aile kurumuna ilişkin olumsuz tutum gelişmesine yol açabileceğine işaret ederek, bu tür programlarda, kadın sorunlarının dile getirilmesi adına kadınların küçük düşürüldüğünü savundu. 
     Dernek Başkanı Prof. Dr. Binnur Yeşilyaprak ile danışma kurulu üyelerince, Radyo Televizyon Üst Kurulu’nun RTÜK talebi üzerine hazırlanan "aile, kadın ve şiddet eksenli" programlara ilişkin rapor açıklandı. 
     Prof. Dr. Yeşilyaprak, televizyonlarda yayınlanan aile, kadın ve şiddet içeren programlarla ilgili kendilerine yoğun şikayetler geldiğini söyledi. 
     RTÜK’ün de kendilerine söz konusu programların CD’lerini göndererek bir değerlendirme yapılmasını istediğini belirten Yeşilyaprak, hazırlanan raporun RTÜK’e gönderildiğini bildirdi. 
     Yeşilyaprak’ın okuduğu dernek danışma kurulunca hazırlanan raporda, aile ve kadın eksenli programlar kapsamında, "toplumun yoksulluk durumunun ve duygularının kötüye kullanıldığı, aile içi olumsuz ilişkilerin teşhir edildiği, böylece çocukların ve gençlerin ruh sağlığının olumsuz etkilendiği, ayrıca programa katılanların aile mahremiyetinin ortadan kaldırıldığı" değerlendirmesi yapıldı. 
     
     "KADINLAR KÜÇÜK DÜŞÜRÜLÜYOR" 
     Raporda, bu tür programların çocuk ve gençlerde aile kurumuna ilişkin olumsuz tutum gelişmesine yol açabileceği belirtildi. 
     "Kadın sorunlarının dile getirilmesi adına kadının küçük düşürüldüğü"ne işaret edilen raporda, bu tür programlarda, "toplumsal cinsiyet eşitsizliğinin körüklendiği" ifade edildi. 
     Raporda, "programa çıkan kadınlar aracılığıyla kız çocuklarının sağlıklı cinsel kimlik gelişimlerinin olumsuz etkilendiği, bunun yanı sıra kız çocuklarında karşı cinse ilişkin olumsuz tutumun gelişebileceği, bu tutumun gençlerin gelecekte kuracakları aile ilişkilerini de olumsuz etkileyebileceği" uyarılarında bulunuldu. 
     Danışma kurulu raporunda, bu tür programlarda, "kötü muameleye maruz kalmış kadınların yaşantılarının çıkar amaçlı kullanıldığı" belirtilerek, "özel hayatın açıkça ortaya konulduğu ve bunun sonucu olarak aile mahremiyetinin ortadan kaldırılmasının aile üyeleri arasında yeni çatışmalara zemin oluşturabileceği"ne işaret edildi. 
     Raporda sonuç olarak, "aile eksenli programların bazı bölümlerinin, çocuk ve gençleri cinsel, sosyal, psikolojik, duygusal, ahlaki ve aile içi ilişkiler yönünden olumsuz etkileyebileceği" değerlendirmesi yapıldı. 
     
     KURTLAR VADİSİ 
     Şiddet eksenli programların da ele alındığı raporda, "canlı ve hazırlıklı şiddet gösteriminin, model alma açısından etkili olabileceği, çocuk ve gençlerin bundan fazlasıyla etkilenebileceği" kaydedildi. 
     Raporda, toplumda ve özellikle okullarda şiddet olaylarının artmasında, çocuk ve gençlerin televizyon ekranlarından model aldıkları şiddet sahnelerinin oldukça etkili olabileceği uyarısı yapıldı. 
     Çocuk ve gençlerin kendilerini kolayca özdeşleştirebilecekleri şiddet ve gücün, bu tür programlarla birlikte olumlu sunulduğu vurgulanan raporda, "Kurtlar Vadisi" adlı dizi gibi programlar aracılığıyla, "kişisel gücün hukukun yerine ikame edildiği, böylece ailede ve toplumda şiddet kullanmanın adeta teşvik edildiği, çocuk ve gençlere olumsuz rol modelleri sunulduğu" değerlendirmesi yapıldı. 
     Raporda, sonuç olarak şiddet eksenli programların, çocuk ve gençlerin bütün yönleriyle gelişimlerini ve özellikle de kimlik gelişimlerini olumsuz etkileyebileceğine işaret edildi. 
     
     "PROGRAMLAR UZMANLARLA YAPILSIN" 
     Gazetecilerin sorularını da yanıtlayan Binnur Yeşilyaprak, kadın ve aile konularını içeren bu tür programların, kadınların sorunlarını yansıtması açısından bir fırsat olabileceğini belirterek, bu programların konunun uzmanları, hukukçular ve akademisyenlerle birlikte hazırlanmasını ve yürütülmesini istedi. 
     Şiddet veya mahremiyet içeren programların neden çok izlendiğinin sorulması üzerine de Yeşilyaprak, "İnsanın doğasında, gizli olan merak uyandırır. İnsanoğlu, mahrem olana karşı ilgisini artırır. Bu tür programların, insanların bu tür özelliğini sömürdüğünü düşünüyorum" dedi. 
     İnsanın doğasında şiddet ve saldırganlığın da bulunduğunu, ama bunların baskı altında tutulduğunu anlatan Yeşilyaprak, "Bu bastırılan dürtünün televizyonlarda ortaya çıkması insanlarda rahatlama, deşarj yaşatır. Ancak özellikle gençlerin şiddete teşvik edilmesi açısından sakıncalı" diye konuştu. 
     
</TEXT>
</DOC>
