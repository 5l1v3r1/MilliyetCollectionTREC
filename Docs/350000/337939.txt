<DOC>
<DOCNO> 337939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/ekonomi/eko10.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'deki sıcak para miktarı 14.2 milyar dolar' 
</HEADLINE>
<TEXT>



TBMM Plan ve Bütçe Komisyonu'na, "Ekonomik Görünüm" başlıklı sunum yapan Merkez Bankası Başkanı Süreyya Serdengeçti, Türkiye'de önemli miktarda yerleşik kaynaklı sıcak para da bulunduğunu söyledi. 
Serdengeçti, Şubat 2005 itibarıyla net hata noksan hariç 12 aylık kümülatif rakamlara göre, Türkiye'deki sıcak para miktarının 10.8 milyar doları yabancı kaynaklı, 3.4 milyar doları da yerleşik kaynaklı olmak üzere, toplam 14.2 milyar dolar olduğunu kaydetti. 
Sunumda, tahminlerin üzerinde gerçekleşen büyümenin cari açığı artırmasının doğal bir sonuç olduğu, cari açığın artmasına yol açan unsurların geçmişten farklı olduğu da kaydedildi. İstihdam konusunda ise, "Kamu sektörü istihdamdaki işlevini bırakmıştır. İstihdam artık özel sektör kaynaklıdır. İşgücü piyasasının yapısal sorunları iyileşmeyi yavaşlatıyor" denildi. 


</TEXT>
</DOC>
