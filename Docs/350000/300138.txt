<DOC>
<DOCNO> 300138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/yazar/heper.html </URL>
<DATE> 2004/12/23/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
On yıl sonrayı görmek... 
</HEADLINE>
<TEXT>


ZAFER mi, mağlubiyet mi 17 Aralık'tan bu yana bir hafta geçti, Brüksel tartışması sürüyor. 
Şu unutuluyor. 26 taraflı bir pazarlıkta tüm tarafların istek ve arzularının yüzde yüz gerçekleşmesi mümkün olamaz. Pazarlık, karşılıklı fedak rlıkların yapılması, tavizlerin verilmesi demektir. 
17 Aralık Brüksel zirvesi sonuç bildirgesinde önemli olan, Türkiye'nin kazanımlarının fedak rlıklarından ağır basmasıydı. O da sağlandı. Türkiye amacı olan müzakere tarihini aldı. 
Önümüzdeki 11 yılda Türkiye AB standartlarını yakalarsa bugün karşımıza engel olarak dikilen bazı konular o gün artık gündeme getirilemeyecektir. 
Ama bunun böyle olacağı yolunda AB üyesi ülkeler güven veriyor mu Türkiye onların hüsnüniyetinden şüphe etmemek için görmek istediği güçlü kanıtları bulabilecek mi 

17 Aralık'tan önce Ankara'nın ilan ettiği bazı kırmızı çizgiler zirvede yok sayıldı. 
Ankara, "Ön şart kabul etmeyiz", dedi ama Kopenhag kriterlerinde olmayan Kıbrıs ön şart oldu. 3 Ekim 2005'e kadar BM'nin önderliğinde Kıbrıs konusunda kalıcı çözüm bulunursa belki "Her işte bir hayır vardır" da denilebilir. Ama Papadopulos varken çözüm o kadar kolay mı 
Çözümü sağlayabilmek, Ankara'nın zafer rehavetini hemen üzerinden atıp BM nezdinde girişim önceliğini ve devamlılığını üstlenmesiyle belki mümkün olabilecektir. 

AB üyesi olmanın olmazsa olmaz şartı işgücünün, sermayenin, mal ve hizmetlerin serbest dolaşımıdır. Bu yoksa, üyelik de yok demektir. Bu konuda da Türkiye'ye hiçbir üye ülke için söz konusu olmayan kısıtlama getirildi. Burada, "Gerekli olması halinde" diye bir ibare kullanmak kısıtlamayı kısıtlama olmaktan çıkarmaz. 
"Ucu açıklık her müzakerede söz konusudur", evet ama bu husus yalnız Türkiye'yle ilgili olunca kayıtlara geçirildi, yazılı hale getirildi. Üstelik bu ucu açıklığın Türkiye için tam üyelik dışında özel bir ilişkiye de yol açabileceği kabul edildi. 

BUNDAN böyle önemli olan, Avrupa'nın samimi olarak Türkiye'yi arasında görmek isteyip istemediğidir. 
Samimiyet varsa, aşılamayacak, uzlaşılmayacak kayıt, şart, engel söz konusu olamaz. Ama ya yoksa... 

KUZEY IRAK YANILGISI Kuzey Irak Türkiye için ölüm tuzağı haline geldi. Askerlerimizin başına çuval geçirildi. 80 şoförümüz öldürüldü. En son, 5 Türk güvenlik görevlisi şehit edildi. Kandil Dağı cephanelik haline getirildi. Kuzey Irak Türkleri korumasız kaldı. 
1 Mart tezkeresi reddedilmeseydi, Türk askeri anlaşmaya göre yalnız Kuzey Irak'ta olacak ve bu kayıplar da verilmeyecekti. 
Tezkereyi önleyenler çare üretmeli... 

AB YOLUNDA Büyük tehlike 
AB yolunda bundan sonrası daha da zor. 2006'da Almanya'da Hıristiyan Demokratlar'ın iktidara gelmesi bekleniyor. Bunlar Türkiye'nin AB ortaklığına karşı. Fransa'da da Chirac'ın yerine Türkiye karşıtı eski Maliye Bakanı ve "Halk Hareketi için Birlik"in Başkanı Nicolas Sarkozy cumhurbaşkanı olacak. Bu değişikliklerin müzakereleri etkilememesi mümkün mü Türkiye aleyhtarları 17 Aralık'tan beri gayretlerini yoğunlaştırdı. Onların davranışları, demeçleri Avrupa'nın samimiyetinden şüphe ettiriyor. Bu sözlü karşı çıkışlardan daha etkilisi ise referandum... Öncelikle Fransa ve Avusturya yapılacak referandumlarla son aşamada bile Türkiye'nin önünü kesme kararlılığını açıkça ifade ediyor. 
Avusturya hükümeti bu konuyu meclise sundu ama kabul ettiremedi. Buna rağmen Viyana tüm Avrupa'yı referandum kararı almaya davet ediyor. Türkiye'nin işi zor değil, çok zor... 

SEMRA HANIM Yılın adamı ve olayı 
Belki de ilk kez Türkiye'de yılın adamı ve yılın olayı kendiliğinden belli oldu. "Tayyip Erdoğan" ve "Türkiye'nin AB'den müzakere tarihi alması." 
Eğer Türkiye'de yılın ikinci adamı ve olayını da seçmek gerekseydi onlar da büyük ihtimalle "Semra Hanım" ve "Gelinim Olur musun" programı olurdu. Tabii bu seçimlerde önemli olanın mükemmellik değil, yıla damga vurmak olduğunu unutmamak da gerekir. 
Semra Hanım ve o program Türkiye'ye tutulan aynaya akseden önemli bir sosyal kesitti. En önemli kurumlarımızdan ailenin temel taşlarından anne, oğul ve gelin, daha doğrusu gelin adayı üçgeninde oluşan gelgitin gerçek yüzüydü. Yaşamın ta kendisiydi. 
Programda seyirciyi bağlayacak çatışma, çekişme, yarışma vardı. Tansiyon üst düzeydeydi. "Şimdi ne olacak " merakı her an diri tutulmuştu. 
Ama tüm bu unsurlara rağmen, Brüksel zirvesinin reytinginin "Gelinim Olur musun"un gerisinde kalması, o saate kadar zirvenin izlenmiş, sonucunun alınmış, bilinmiş olmasından başka türlü izah edilemezdi. 



</TEXT>
</DOC>
