<DOC>
<DOCNO> 315783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy24.html </URL>
<DATE> 2005/02/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li Koç Başbakan açık olarak ofsayta düşmüştür 
</HEADLINE>
<TEXT>

     CHP Grup Başkanvekili Haluk Koç, iki yıllık sürecin sonucunda iktidarın, ''yolsuzluklar konusundaki gerçek yüzünün ortaya çıktığını'', AK Parti kadrolarının bu yolsuzluk olaylarının direkt içinde bulunduğunu ileri sürdü. Koç, ''Sayın Başbakan, artık açık olarak ofsayta düşmüştür ve millet kendisine bayrak kaldırmaktadır'' dedi. 
     Haluk Koç, TBMM'de düzenlediği basın toplantısında, dokunulmazlıklar konusunda geçmişte verilen tüm sözlerin unutulduğunu ve bugün gelinen noktada konunun öneminin bir kez daha ortaya çıktığını belirtti. 
     Adalet ve Anayasa Karma Komisyonu'nun, kendisine ulaşan 198 dokunulmazlığın kaldırılmasına ilişkin dosyanın tamamı için dönem sonuna erteleme kararı verdiğini ve bu dosyalardan 141'inin TBMM Genel Kurulu'nda okunduğunu ifade eden Koç, şunları söyledi 
     ''CHP tarafından itiraz edilen, dokunulmazlıkların dönem sonuna bırakılmasına ilişkin raporlar, AKP tarafından kabul edilmiştir. Haklarında dokunulmazlığın kaldırılması talebi olan başta Genel Başkan Sayın Deniz Baykal olmak üzere tüm CHP milletvekilleri, kendilerine ilişkin dosyalar için dokunulmazlıklarının kaldırılmasını talep etmişlerdir. 
     Ne yazık ki her konuda çift kişilikli olan AKP, bu konuda da aynı tavrı takınmıştır. 141 dokunulmazlığın kaldırılmasına ilişkin dosya, dönem sonuna ertelenmiştir. 
     Yani haklarında kesinleşmiş yargı kararı olanların bile dosyaları 2007'ye, bir daha seçilirlerse 2010'lu yıllara sarkacak. Bu arada, yeni aflarla bu milletvekillerinin yaptıkları suç olmaktan çıkarılacaktır. Sayın Maliye Bakanımız için yapılan girişimler ve yargı kararlarını hepimiz ibretle izliyoruz.'' ''Son günlerde AK kadrolara yönelik operasyonlar düşünüldüğünde, siyasi ahlakın AK Parti'nin neden öncelikli sorunu olmadığının da ortaya çıktığını'' ileri süren Haluk Koç, ''siyasi iktidarın dokunulmazlıklar konusunda bir çabaya girmeyeceğinin, toplumu oyaladığının tüm açıklığıyla gözler önüne serildiğini'' ifade etti. 
     Haluk Koç, şöyle devam etti 
     ''Anayasa Mahkemesi'nin iş yükü artmıştı ve bu yüzden TBMM'de gerekli yasal değişiklikleri yaparak, Anayasa Mahkemesi'nin işleyişini kolaylaştıran önlemler almıştık. Korkarım bu önlemler yeterli olmayacaktır. Anayasa Mahkemesi'nin gelecekteki iş yükünü düşünmek lazım. Onun için dokunulmazlıkların 22. dönemde kaldırılması lazım. Her gün yeni bir 'AK'la başlayan operasyon, bu öngörümüzü doğrulamaktadır. 
     Sayın Başbakan, ülkede bu yolsuzluklar yaşanırken şarkı söyleyip futbol sohbetleri yapıyor. Ona, kendi terminolojisi ile şunları söylemek gerekir Sayın Başbakan beraber yürüdük bu yollarda ama şimdi sıra geldi dokunulmazlıklara. Artık bundan kaçamazsınız. Sayın Başbakan, açık ofsayttasınız ve millet size bayrak kaldırıyor. Tuzun koktuğunu artık görmek zorundasınız.'' CHP'nin, Emek Platformu'nun bugün yapacağı genel uyarı eylemini desteklediğini ifade eden Koç, eylemin olaysız ve sağlıklı biçimde geçmesi temennisinde bulundu. 
     Erkan Mumcu'nun AK Parti'den ve bakanlık görevinden istifası ile ilgili soruyu ''İzleyip göreceğiz. Siyasetin önemli kavşak noktalarından birindeyiz. İstifanın etkilerini göreceğiz'' diye yanıtlayan Koç, Mumcu'nun, ''siyasetin sol kanadına değil, sağ kanadına alternatif olabileceğini'' söyledi. 
     Mumcu'ya, CHP içinden destek gelip gelmeyeceğinin sorulması üzerine de Koç, ''CHP'de sorunlar kurultay sürecinde ortaya konur ve kurultay bitince de bu tartışmalar sona erer. Böyle bir tabloda CHP'den kopma olacağı, söz konusu bile olmaz diyorum'' diye konuştu. 
     
</TEXT>
</DOC>
