<DOC>
<DOCNO> 329991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/magazin/yazdud.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de sabaha kadar eğlence 
</HEADLINE>
<TEXT>


Alışverişte Orkide, Hilton'da Gym Health Center, Karşıyaka'da Mario Plaza, Reyhan'da 40. yıl kutlaması, Türkiye'nin ilk Chinese Restaurant'ı, Pizza Pizza dünyaya açılıyor... 



Efendim, geçtiğimiz hafta tam üç gece dört gün İzmir'deydim. Şansıma hava da günlük güneşlik olunca İzmir DHA'nın Doğan Haber Ajansı yıldızı olan manevi oğlum Cesur Sert, onun kankası, benim de gözbebeğim Emre Akova, Kemas'ın genç ve yakışıklı patronu Kemal Subaşı, Türkiye'deki Simit Sarayları'nın genç ve yakışıklı ortağı Abdullah Kavukçu ile İzmir'in altını üstüne getirdik. Alsancak'tan Karşıyaka'ya, Konak Pier'den Orkide Alışveriş Merkezi'ne kadar her yeri turladım. Orkide Alışveriş Merkezi'nde sevgili Nefise Karatay'ı gördük. Emre "İzmir, Nefise'yi çok seviyor. Pek çok açılış ve yeni ürün tanıtımında Nefise ve Yüksel'in Ak adı geçiyor" dedi. Zaten İzmir'de hayli popüler bir gözlük markası olan İxsos'un Türkiye çapındaki tanıtımını da Nefise'ye vermişler. Kendimi, evimde olduğu kadar rahat hissettiğim Hilton Oteli'nde kaldım. Satış Pazarlama Koordinatörü sevgili Ebru Ertamay yine club katında yerimi ayırmış. O akşam Viyana Balosu da vardı, uğradım. Hilton'da çalışan bizim kızlar, başlarında dünya şekeri Genel Müdür Clement Hassid C.H.A. olmak üzere gelenleri karşılıyorlardı. Hepsi çok şıktı. Bir de 30. katta yer alan club'a uğradım. Meltem, Burcu, Funda müthiş şeker kızlar. Aslında ben Hilton'daki rahatlığı evimde bile bazen zor buluyorum. Odaya girdiğimde baktım rezene, ıhlamur ve papatya çaylarım, boynumdaki fıtık nedeniyle kullanmak zorunda kaldığım özel yastığım, çok sık yediğim yeşil elma hazırlanmıştı. Hilton'un içindeki 'Gym Healt Center' da çok başarılı. Step, masaj, sauna, squash, solaryum, cilt bakımı, buhar odası, halı saha, tenis, aikido, yoga... Ne ararsanız, orada bulabiliyorsunuz. Dans ve tüplü dalış dersleri bile özel hocalar tarafından veriliyor. Saat 07.00-23.00 arasında açık. Buranın ortağı Tanju Dokur ile tanıştım bu gidişimde. Çok esprili bir çocuk. Çok da başarılılar. Her gün saat 07.00-14.30 arası yıllık üyelikte yüzde 35, aylık üyelikte ise yüzde 20 indirim var. İzmirli ev hanımlarının bundan çok yararlanacağını düşünüyorum. Telefon numarası 0232 425 21 41. 


İlk Chinese Restaurant 
Türkiye'nin ilk Çin restoranının İzmir'de açıldığını bilir misiniz Evet, tam 21 yıl önce. Birkaç kez gitmiştim, bayağı başarılılar. Bu kez de manevi oğlum Cesur ile uğradım. Patron Haşim Işık, işletmecisi Coşkun Işık her zaman olduğu gibi işin başındaydılar. Işıklar'ın Bodrum Gümbet'te Red Dragon, China Town, Bitez'de Red Dragon, Bodrum Marina'da ise Marina China Hong Kong adlı dört şubesi var. Çinli aşçıbaşı Ay yemekleri yapıyor. Haftanın yedi günü, 10.00-23.00 arası açık. Paket servisi var. Mönüde Çin, Hint ve Meksika mutfağından toplam 140 çeşit yemek bulunuyor. Öğlenleri açık büfe uygulaması başladı. 12.00-15.00 arası. Mönüde acılı ekşili çorba, Çin böreği, mantarlı dana, mısırlı tavuk, Çin pilavı, makarna, kızarmış meyve tatlısı, karides cipsi, Çin çayı var. Dilediğiniz kadar yiyebilirsiniz. Kişi başı 8 YTL. Açık büfeye müşterilerden gelen talep üzerine başlamışlar. Salon şefi Tuncay Turna. Barında ise tüm dünya içkileri mevcut. Ayrıca özel paket servisi var. Fiyatları 8.90-9.80 YTL arası. Telefon numarası 0232 483 00 79. Çıkışta Alfemo Mobilya'nın Yönetim Kurulu Başkan Yardımcısı Şaban Davulcuoğlu ile karşılaştık. Müthiş bir kampanyaya başlamışlar, haberiniz ola. 
Çin restoranı, kaldığım Hilton Oteli'nin hemen arkasındaydı. 
Ön tarafında ise 10 metre ötede Orkide Alışveriş Merkezi var. Emre Akova bizi bowling salonunda bekliyordu. Biraz da ona uğradık. Küçükbay Grubu'na ait bu alışveriş merkezinde bowling salonu kısa 
sürede meraklılarının uğrak mekanı olmuş. AFM Bowling Sorumlusu Mehmet Udül durumdan memnun. 


Pizza Pizza dünyaya açılıyor 
Tok olunca restoranlar pek ilgimi çekmiyor ama bu kez size farklı mekanlardan söz etmek istediğim için turumu sürdürdüm. Kerkük doğumlu işadamı Abbas Türker'in 1995 yılında Alsancak-Kıbrıs Şehitleri Caddesi üzerinde 100 metrekare alana kurduğu Pizza Pizza adlı fast-food restoranı 10 yılı geride bıraktı. Türkiye genelinde 66 şubeye ulaşmış. Türker, Ürdün ve Mısır'da da bu yıl şubeler açmak için harekete geçmiş. Pizzacılığın 25 yıllık mesleği olduğunu, Kanada dönüşü açtığı ilk restoranıyla yola çıktığını belirten Pizza Pizza Yönetim Kurulu Başkanı Abbas Türker şöyle dedi "Müşteri servisi, kalitemiz ve fiyat politikamız bizi bugünlere getirdi. Amerikan şirketleri gibi astronomik rakamlarla müşteriye ulaşmıyoruz". Günde 50 bini aşkın kişinin 66 şubede yemek yediğini belirten Türker devam etti "Ürdün ve Mısır'dan bir yıla yakındır aldığımız ısrarlı teklifleri kabul ettik. Temmuz ayında oradaki restoranlarımızı açacağız. Rusya pazarına da girmek için çalışmalarımız devam ediyor. Türkmenistan ve Azerbaycan'da yıl sonuna kadar şubelerimiz hizmete girecek. Türker, Türkiye'nin ilk ve tek pizza franchising şirketi olmanın gururunu da taşıyor. 

Mario Plaza ve Reyhan 
İzmir'de en favori yerlerim pastaneler. Eskinin Bonjour'unda olduğu kadar güzel pastalar, tatlılar yapan Reyhan Sevinç'in pastanelerindeki lezzeti İstanbul'dakilerde bulamıyorum. Neyse, hemşerilik işte. İlk akşam uçakta bir şeyler atıştırdığım için İzmirli güzel dostum sevgili Nedim Demirağ'ın sahibi olduğu Karşıyaka EGS Park'ın içindeki Mario Plaza'ya uğradım. Hafta arası olmasına 
rağmen tıklım tıklımdı. Sevgili Nedim konuklarıyla oturuyordu. Her zamanki konukseverliğiyle bizi masasına davet etti. Burada hafta sonları hariç özel mönüler 
22 YTL. Et, balık ve tavuk seçeneğiniz var. Bütün mönülerde şefin salatası, milföy hamuru ile yapılmış volovan börek ve 35'lik ev yapımı şarap mevcut. Üstelik canlı müzik de var. Şimdi söyleyin, böyle ucuz eğlence İstanbul'da var mı Telefon numarası 
0232 324 37 34. Çıkışta erken saatte yemek yediğim için acıktığımı hissettim. Hemen Reyhan'a gittik. Bayağı büyütmüşler. Şık bir bahçe yapmışlar. Patronlar Tuncay Reyhan, Hatice Reyhan ve Hüseyin Albay oradaydı. Çeşme'nin en ünlü balık ve ıstakoz restoranı Can Baba'nın sahibi Soner Göksel de konuklarıyla oturuyordu. Çok eğlenceli bir gece oldu. Yakında Reyhan 40. yılını kutluyor. Otururken aklıma Yayın Yönetmen'im Rıfat'ım Ababay'ım geldi. Askerliğini İzmir'de yapmıştı. Reyhan'ın brownilerine bayılır. Alayım istedim ama son günlerde onun da benim gibi koliti azdı, istemedi. Ama ben çikolatalı ve karamelli pasta çeşitlerinden, cevizli, ezmeli, kavunlu kurabiyelerden 
birer parça yedim. Şu anda bile canım çekiyor valla. Çıkarken sevgili Besim Kazado'ya rastladım. Can arkadaşımdır. Antalya'dan yeni gelmiş, o da Reyhan'ın tatlılarını özlediği için uçaktan inince soluğu burada almış. Baktım, elinde bir 
tomar da resim. Avrupa'nın en büyük 5 turizm şirketinden olan Öger Grubu ile çalışıyor 
Besim. O hafta Öger'in turizm koordinatörü, benim de yakın dostum Sami Türkay'ın önderliğinde Antalya Majesty Otel'delermiş. Bünyelerinde bulunan tüm otellerde görevli personele, Milli Eğitim Bakanlığı ve Turizm Meslek Lisesi ile ortak bir 
kurs düzenlemişler. Tıpatıp Show'un yaratıcısı ve Öger Otelleri'nin eğlence koordinatörü olan Besim, çocuklara moral olsun diye sevgili İpek Tuzcuoğlu'nu da çağırmış. Hoş bir hafta geçirmişler. O gece finali, Cesur'un isteğiyle Karaca Oteli'nin barında yaptık. Burada da çok anılarım var. Otelde sekiz yıldır Ön Büro Müdürü ve Genel Müdür Yardımcısı olarak görev yapan Özgür Ardil, 
Genel Müdür olmuş. Bütün odalar yenilenmiş. La Campana Restaurant canlandırılmış. O akşam canlı müzik vardı, biraz takıldık. Bu arada 
La Campana'nın zengin ve hesaplı salata mönüsü dikkatimi çekti. 
Sezar salata 6, Casablanca salata 5.5, Grek salata 4, nisuaz salata 4.5, ızgara tavuk salatası 5 YTL. Telefon numarası 0232 483 14 98. Tabii İzmir turum bu kadarla sınırlı kalmadı. 
Kısmetse cumartesi devam edeceğiz. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 




</TEXT>
</DOC>
