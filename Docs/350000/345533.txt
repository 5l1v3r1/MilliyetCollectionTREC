<DOC>
<DOCNO> 345533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/siy02.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'a umut ışığı 
</HEADLINE>
<TEXT>


Örgüte yataklıktan yargılanan bir PKK'lı hakkındaki karar, Öcalan'a yeniden yargılama kapısını araladı 

ANKARA Milliyet 


Abdullah Öcalan'ın yeniden yargılanmasını sağlayabilecek sürecin kapısı Diyarbakır'dan aralandı. Diyarbakır Savcısı Muammer Özcan, Öcalan'ı yeniden yargılama kapsamı dışında bırakan düzenlemenin iptali için Anayasa Mahkemesi'ne gidilmesi amacıyla Yargıtay'a başvurdu. 
Öcalan'a umut ışığı yakan başvuru, Diyarbakır'da 26 Ekim 2004'te sonuçlanan bir dava nedeniyle yapıldı. Terör örgütüne yardım ve yataklıktan yargılanan Murat Döner, 1992'de tutuklanarak cezaevine konuldu. AİHM, Döner'in adil yargılanmadığına karar verdi. Döner de Diyarbakır 5. Ağır Ceza Mahkemesi'ne başvurarak yeniden yargılanmak istedi. 
Ancak 2003'te AİHM kararlarını yeniden yargılama nedeni sayan Türkiye'nin, söz konusu 4973 sayılı düzenleme çıkarılmadan önce yapılan ve yasa yürürlüğe girmeden önce karara bağlanmamış davaları kapsam dışında bırakması, Döner'e engel oldu. Öcalan'ın da kapsam dışında kalmasına neden olan düzenlemeyi gerekçe gösteren mahkeme, talebi reddetti. Yasanın anayasının "eşitlik" ilkesine aykırı olduğunu savunan Özcan, ilgili düzenlemenin iptali için Anayasa Mahkemesi'ne gidilmesi amacıyla Yargıtay'a başvurdu. Yargıtay konuyu Anayasa Mahkemesi'ne taşır, Yüksek Mahkeme düzenlemeyi iptal ederse, Öcalan yeniden yargılanacak. 



</TEXT>
</DOC>
