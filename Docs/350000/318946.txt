<DOC>
<DOCNO> 318946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/guncel/axgun01.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalpte ikinci bahar 
</HEADLINE>
<TEXT>


Ankara Üniversitesi'nde ilk kez akut kalp krizi geçirmiş bir hastada kök hücre nakliyle kalp dokusu oluşumu sağlandı 

Yıldız Yazıcıoğlu - Ankara Fotoğraf ALTAN BURGUCU 

Ankara Üniversitesi Tıp Fakültesi Kalp ve Damar Cerrahisi Ana Bilim Dalı Başkanı Prof. Dr. Ümit Özyurda ile Öğretim Üyesi Doç. Dr. Rüçhan Akar'ın önderliğindeki ekip, ilk kez, akut kalp krizi geçirmiş ve by - pass şansını kaybetmiş bir hastada kök hücre nakliyle kalp dokusu ve damar oluşumu sağladı. Böylece kalp krizi yaşayan hastalara anında kök hücreyle tedavi şansı yakalandı. 
Hasarlı dokuya direkt kök hücre enjekte ederek, doku ve damar oluşumu sağlayan Ankara Tıp Metodu'nu 16 kalp hastasına başarıyla uygulayan Türk doktorlar, dünya tıp literatürüne geçti. 
İlk kez yine Milliyet'in duyurduğu Ankara Tıp Metodu, damar dokusunu zedeleyerek açık yaralara ve organ kaybına neden olan "Buerger" hastalığı tedavisinde, dünya tıp literatürüne girmişti. Buerger hastası Mehtap Aktay da 27 kolundaki hasarlı kas bölgesine kök hücre tedavisi uygulanarak açık yaraları iyileştirilen Türkiye'deki ilk kadın hasta oldu. 

Kalp kasına enjeksiyon 
Özyurda ve Akar'ın önderliğindeki 20 kişilik ekip, bu metodu ilki Ocak 2004'te olmak üzere kalp hastaları üzerinde de uygulayarak, kalp dokusu oluşumu sağladıklarını bilimsel açıdan kanıtladı. 
Özyurda ve Akar, metodun "başka hiçbir tedavi şansı olmayan kalp kasına direkt kök hücre enjeksiyonu yapılması" açısından, diğer uygulamalardan farklı olduğunu açıkladı. 16. vakada akut kalp krizi geçirdiği için gelen hastaya kök hücre ekimi yaptıklarını kaydeden Özyurda ve Akar, kalbin hasarlı bölgesinde kasılma sağlandığını bildirdi. Özyurda ve Akar, 'akut kalp krizi sonrasında direkt kalp kası içine kök hücre uygulanması açısından bir ilke imza atıldığını' söyledi. 

Avrupa'dan öndeyiz 
Türkiye'nin, kalpte kök hücre uygulamasında Japonya ve Avrupa'nın bir adım önüne taşındığını açıklayan Özyurda, 16 vakada ispatladıkları metodun kalp uygulamasını, martta İngiltere'de uluslararası tıp otoritelerine sunacaklarını açıkladı. 

60 yaşında kalbi yenilendi 

28 Ocak'ta ameliyat olan Mehmet Özkul 60 , Türkiye'de ilk kez kalp krizi sonrasında kök hücre ekimiyle kalp dokusu canlandırılan kişi oldu. Buerger hastası Mehtap Aktay da kolundaki hasarlı kas bölgesine kök hücre tedavisi uygulanarak açık yaraları iyileştirilen ilk kadın hasta olmuştu. 

Operasyon nasıl gerçekleşiyor 

Yaklaşık 1.5 saatlik operasyonla hastanın leğen-kemiği iliğinden kan alınıyor. Hasta, kalp ameliyatına hazır hale getirilirken, leğenkemiği iliğinden alınan kandan kök hücre ayrıştırma işlemi yapılıyor. Son aşamada hasta kalbinin hasarlı bölgesine özel bir enjektör yardımıyla kök hücre ekiliyor. Hasta, ameliyattan birkaç gün sonra ayağa kalkabiliyor. 

Hangi hastalara uygulanabilir 

A.Ü. Araştırma Fonu'nun desteğiyle gerçekleştirilen "Ankara Tıp Metodu" ile iyileşme şansını yakalayabilecek hasta grupları şöyle 
Kısa süre önce akut kalp krizi geçirmiş hastalar.Kalp nakli adayı hastalar.Kalp yetmezliği nedeniyle bir yıl bile yaşama şansı şüpheli olan hastalar.Damar yapıları nedeniyle by - pass yapılması veya stent takılma şansı olmayan hastalar. 


</TEXT>
</DOC>
