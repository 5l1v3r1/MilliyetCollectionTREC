<DOC>
<DOCNO> 311491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas09.html </URL>
<DATE> 2005/02/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
1954 model Oldsmobile, 3,24 milyon dolara satıldı 
</HEADLINE>
<TEXT>

     ABD'nin Arizona eyaletinin Scottsdale şehrinde düzenlenen bir otomobil müzayedesinde 3,24 milyon dolara alıcı bulan altın renkli 1954 model Oldsmobile marka otomobil, klasik otomobil satışları alanında bir rekora imza attı. 
     Chevrolet Corevtte konseptine benzer bir model olan Oldsmobile F-88'in, kendi döneminde ''rüya otomobil'' olarak nitelendiği kaydedildi. İki koltuklu, fiberglas gövdeli otomobilde bulunan Oldsmobile Rocket V8 model motorun, maksimum 250 beygirlik güç ürettiği ifade edildi. 
     Scottsdale'de 34'üncüsü düzenlenen geleneksel Barret-Jackson klasik otomobil müzayedesinde 3,24 milyon dolara alıcı bulan otomobil, 2 milyon dolarlık fiyatıyla 15 yıldır müzayededeki en pahalıya satılan klasik otomobil unvanını taşıyan bir Hispano-Suiza J12 Binder otomobili de tahtından etmiş oldu. 
     Scottsdale'de düzenlenen bir başka klasik otomobil müzayedesi olan RM Auctions' Vintage Motor Cars'da, 1934 model bir Duesenberg Model J otomobil 2,75 milyon dolara, 19 model bir Ferrari 250 Mille Miglia Berlinetta ise 1,43 milyon dolara alıcı buldu. 
     İtalyan tasarımı, İngiliz üretimi 1962 model Aston Martin DB4 ''Zagato''nun 2,7 milyon dolara satıldığı müzayedede, ayrıca kullanıcıları arasında bir suikasta kurban giden eski ABD Başkanı John F. Kennedy'nin de bulunduğu 1962 model bir Lincoln Continental ''Bubbletop'' 632 bin 500 dolardan alıcı buldu. 
     Bu otomobilin, Kennedy'nin eşi Jacqueline Kennedy'nin yanı sıra eski ABD Başkanı Lyndon Johnson ve Papa 6. Paul ile Apollo astronotları tarafından da kullanıldığı kaydedildi. 
     
</TEXT>
</DOC>
