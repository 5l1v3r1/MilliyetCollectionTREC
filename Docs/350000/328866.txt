<DOC>
<DOCNO> 328866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun38.html </URL>
<DATE> 2005/03/31/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Akayev Devrileceğimi tahmin etmemiştim 
</HEADLINE>
<TEXT>

     Kırgızistan'ın devrik Devlet Başkanı Askar Akayev, ''Özbekistan'da devrim olmayacağını'' söyledi. 
     BBC Radyosunun Özbek Servisine demeç veren Akayev, BBC muhabirinin, ''24 Mart günü kendisine Kazakistan Devlet Başkanı Nursultan Nazarbayev veya Özbekistan Cumhurbaşkanı İslam Kerimov tarafından herhangi bir yardım teklifi yapılıp yapılmadığına'' ilişkin sorusu üzerine, ''o gün hiç kimseyle irtibatta olmadığını, ancak o güne kadar Nazarbayev'in kendisini arayarak, ülkedeki vaziyetle ilgili bilgi aldığını ve Orta Asya ülkeleri devlet başkanları adına yardım teklif ettiğini'' belirtti. 
     Akayev, ancak kendisinin muhalefetin sakin bir gösteri yapmayı planladığını, her şeyin iyilikle sonuçlanacağını düşündüğünü ve son dakikaya kadar, muhalefetin sakin bir gösteri yerine 10 bin isyancıyı toplayıp hükümeti ele geçirme planlarından habersiz olduğunu söyledi. 
     Orta Asya ülkelerindeki demokrasinin daha çok genç olduğunu ve henüz kendisini savunma gücünde bulunmadığını ve bu yüzden demokrasinin savunulması için gerekirse güç kullanmaktan yana olduğunu ifade eden Akayev, Kırgızistan'daki olayların, başta Özbekistan olmak üzere diğer BDT ülkelerine sıçrayacağı yönünde, birçok batılı gözlemcide oluşan kanaatlerin hatırlatılması üzerine de, ''Ben, diğer komşu ülkelerde neyin meydana gelebileceğini söyleyemem. Son yıllarda Kırgızistan'daki problemler yüzünden diğer komşu ülkeler hakkında düşünmeye zamanımız olmadı'' dedi. 
     Özbekistan'daki ekonomik, sosyal ve siyasi durumun istikrarlı bir seyir içinde bulunduğunu söyleyen Akayev, şöyle konuştu 
     ''Özbekistan bu istikrarını koruyacak. Şahsen ben, Özbekistan'a içeriden veya dışarıdan gelebilecek herhangi bir tehlike görmüyorum. Ayrıca, Özbekistan'ın Kırgızistan'la ilişkileri her zaman dostane olmuştur. Aramızda, Ebedi Dostluk ve İşbirliği Anlaşması vardır.'' 
     
</TEXT>
</DOC>
