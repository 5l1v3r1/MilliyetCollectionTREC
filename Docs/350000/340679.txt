<DOC>
<DOCNO> 340679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy01.html </URL>
<DATE> 2005/05/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
On bakanlıkta 9 bin 500 atama... 
</HEADLINE>
<TEXT>

     AKP iktidarı döneminde, 10 ayrı bakanlıkta yaklaşık 9 bin 500 atama yapıldı. En çok atama 2 bin 613’le Maliye Bakanlığı’nda gerçekleştirildi. 
     AKP’nin devlet kademelerinde kadrolaştığı yönündeki iddiaları, CHP Bursa Milletvekili Kemal Demirel gündeme getirdi. Demirel’in tüm bakanlara yönelttiği soru önergesine verilen cevaplar belge niteliğinde sonuçlar ortaya koydu. 
     Bakanlıklardaki atama sayılarına ilişkin 5 Nisan 2005 tarihli önergeye Başbakan Recep Tayyip Erdoğan, Devlet Bakanı ve Başbakan Yardımcıları Abdüllatif Şener, Mehmet Ali Şahin, Devlet Bakanları Ali Babacan ve Mehmet Aydın, Adalet Bakanı Cemil Çiçek, İçişleri Bakanı Abdülkadir Aksu, Milli Eğitim Bakanı Hüseyin Çelik, Sağlık Bakanı Recep Akdağ, Ulaştırma Bakanı Binali Yıldırım, Çalışma ve Sosyal Güvenlik Bakanı Murat Başesgioğlu, Enerji ve Tabii Kaynaklar Bakanı Hilmi Güler ile Çevre ve Orman Bakanı Osman Pepe yanıt vermedi. 
     
     ON BAKANLIKTA ON BİN ATAMA 

     Dışişleri Bakanı Abdullah Gül, Devlet Bakanları Güldal Akşit, Kürşad Tüzmen ve Beşir Atalay, Maliye Bakanı Kemal Unakıtan, Milli Savunma Bakanı Vecdi Gönül, Tarım ve Köyişleri Bakanı Sami Güçlü, Bayındırlık ve İskan Bakanı Zeki Ergezen, Sanayi ve Ticaret Bakanı Ali Coşkun ile Kültür ve Turizm Bakanı Atilla Koç ise söz sahibi oldukları bakanlıklardaki atamalara ilişkin bilgi verdi. 
     Buna göre, cevap veren on bakanlıktaki atamaların sayısı 5 bin 669 kişi açıktan, 2 bin 822 kişi nakden ve 774 kişi de sözleşmeli olmak üzere, toplam 9 bin 265 bin olarak gerçekleşti. 
     
     EN ÇOK ATAMA MALİYE BAKANLIĞI’NDA 

     En çok atama Maliye Bakanlığı’nda yapıldı. Maliye Bakanlığı’nda 1747 kişi açıktan, 119 kişi nakden olmak üzere toplam 2 bin 613 atama gerçekleşti. 
     Maliye Bakanlığı’nı 2 bin 133’le Milli Savunma Bakanlığı izledi. Milli Savunma Bakanlığı’na 2 bin 14 kişi açıktan, 119 kişi nakden atandı. Erkan Mumcu’nun istifasından önce Kültür ve Turizm Bakanlığı’na yapılan atama sayısı önergede yanıtlanmazken, Atilla Koç’un bakanlığı döneminde sadece 7 atama yapıldığı bildirildi. 
     Devlet Bakanı Beşir Atalay, kendisine bağlı kurumlarda toplam 328 atama yaptı. Bunun 97’sini TRT’ye yapılan atamalar oluşturdu. 
     
     BAKANLIKLAR VE ATAMALAR 

     Önergeye verilen yanıtlara göre, diğer bakanlıklar ve atamalar şöyle sıralandı 
     "-Tarım ve Köyişleri Bakanlığı 776 kişi açıktan, bin 117 kişi nakden, 43 kişi sözleşmeli olmak üzere toplam 1936, -Bayındırlık ve İskan Bakanlığı 383 kişi açıktan, 952 kişi nakden, 243 kişi sözleşmeli olmak üzere toplam 1578, -Dışişleri Bakanlığı 130 kişi açıktan, 28 kişi nakden, 389 kişi sözleşmeli olmak üzere toplam 547, -Devlet Bakanlığı Güldal Akşit 146 kişi açıktan, 377 kişi nakden, 3 kişi sözleşmeli olmak üzere toplam 526 -Devlet Bakanlığı Kürşad Tüzmen 267 kişi açıktan, 96 nakden, 12 kişi sözleşmeli toplam 375, -Devlet Bakanlığı Beşir Atalay 166 kişi açıktan 127 kişi nakden, 35 kişi sözleşmeli olmak üzere toplam 328, -Sanayi ve Ticaret Bakanlığı 38 kişi açıktan, 180 kişi nakden, 2 kişi sözleşmeli olmak üzere toplam 220." 

ANKA 

     
</TEXT>
</DOC>
