<DOC>
<DOCNO> 339887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy23.html </URL>
<DATE> 2005/05/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Dışişleri, "soykırım" diyen Arjantin'i kınadı 
</HEADLINE>
<TEXT>

     Dışişleri Bakanlığı, "Ermeni Soykırımı" nı kabul eden Arjantin Parlamentosu’nu kınadığını bildirdi. 
     Dışişleri Bakanlığı yaptığı açıklamada, Arjantin Senatosu’nun 20 Nisan 2005 tarihinde kabul ettiği bir açıklamayla, Türkiye’yi 1915-1923 yılları arasında Ermeni halkına karşı "soykırım" yapmakla itham etmesini kınadı. 
     Açıklamada, "Arjantin makamlarına bu yönde bir girişimin yanlışlığı önceden anlatılmış ve yaratacağı sakıncalar en üst düzeylerde defalarca izah edilmiştir. Bu girişimlerimize rağmen Arjantin Senatosu’nun siyasi çıkar amacı güden faaliyetlerin peşine takılarak, tarihi bilgiden yoksun maddi hatalarla dolu sözkonusu açıklamayı kabul etmesinin sorumlu bir davranış olmadığı ortadadır" denildi. 
     Açıklamada, Türkiye’nin Ermenistan’a "soykırım" iddialarının Türk ve Ermeni tarihçilerden oluşacak bir komisyon tarafından araştırılması yönünde bir öneri yaptığı anımsatılarak şöyle denildi 
     "Türkiye ve Ermenistan arasındaki ilişkilerin normalleşmesini gerçekten arzulayan ülkelerin Türkiye’nin bu iyi niyetli açılımını desteklemeleri beklenmektedir. Aksine davranış içinde olanların ve bu tür açıklamalara tevessül edenlerin kötü niyetli çabaların aleti olmaktan başka bir amaca hizmet etmedikleri aşikardır." 
     
</TEXT>
</DOC>
