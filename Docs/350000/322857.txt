<DOC>
<DOCNO> 322857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko21.html </URL>
<DATE> 2005/03/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Enflasyondaki düşüş devam edecek 
</HEADLINE>
<TEXT>

     Mustafa ERCAN DHA 

      MERKEZ Bankası Başkanı Süreyya Serdengeçti, kamuya açılan kredilerin arttığı dönemlerde enflasyonun da arttığını belirterek, "Artık Merkez Bankası kamuya kredi açmayacak. Bu nedenle de enflasyonda düşüş devam edecek'' dedi. 
     Süreyya Serdengeçti, Mersin Ticaret ve Sanayi Odası ile Dünya Gazetesi'nin Mersin Ticaret ve Sanayi Odası Konferans Salonu'nda ortaklaşa düzenlediği Para Politikaları' konulu konferansa katıldı. Yüzde 6,5'luk enflasyonun, sorunun çözüldüğü anlamına gelmediğini, enflasyonun daha da aşağıya düşeceğini söyleyen Serdengeçti, "Ne zaman kamuya açılan krediler reel olarak düşüyorsa enflasyon da düşüyor. 2001'de krizi geriyoruz. Kamuya açılan krediler hazine operasyonları dolayısıyla müthiş artıyor. Enflasyonda tabi artıyor. 2001 Kasım'dan beri ne olduğunu görüyorsunuz. Kamuya açılan krediler reel olarak düşüyor. Enflasyonda o tarihten beri sürekli olarak düşüyor. Dünyanın çoktan keşfettiği şeyi uzun süren bir mahkumiyetten sonra ortaya koymuşuz. Dünya ondan nasıl sonuç alıyorsa biz de aynı sonucu almışız. Yapılan şey bu. Bu kadar basit. Niye o kadar geciktiğimiz, kusura bakmayın ayrı bir konu'' dedi. 
     Türk Lirası'na değer kazandırılırsa, enflasyonun da yenileceği görüşlerinin yanlış olduğunu bildiren Serdengeçti, "Hiç şüpheniz olmasın bizden önce biri bunu yapardı. Türk Lirası'nın geçmişte de, son 20 yılda değer kazandığı dönemler olmuştur. 80'li ve 90'lı yıllarda dönemler vardır. Ama bu dönemlerde enflasyon bugünkü kadar düşmemiştir'' diye konuştu. 
     
     FİYAT İSTİKRARI HENÜZ SAĞLANMADI 
     Serdengeçti, fiyat istikrarının henüz sağlanmadığına dikkat çekerek, şunları söyledi 
     "Hedeflerimizi üst üste 3 yıldır tutturmamıza rağmen enflasyonu en yüksek ülkelerden biriyiz. 29 ülke arasında 24'cü sıradayız. Hala aşağıdayız. Diğer ülkelerle kıyasladığımız zaman bizim daha gidecek yolumuz var. Ne zaman bir ayın enflasyonu iyi çıksa Türkiye'de şöyle bir rüzgar esiyor. Her şey iyi güzelde hedefin bu kadar altında kalmak iyi mi Ben bunun nedenini biliyorum. Özellikle yüksek enflasyonun bir sorun olduğunun anlaşılmamasından da kaynaklanan dolayısıyla Bu kadarda iyiye gitmek lazım mı ' şeklinde çıkan görüşler bunlar. Bende diyorum ki, hedeflerin altında kaldık. Yüzde 6,5 enflasyon, sizin enflasyon sorununu çözdüğünüz anlamına gelmez. Enflasyonun daha da aşağıya gelmesi gerekir ve gelecek.'' Bazı çevrelerin, 30 yıllık enflasyon yaşayan Türkiye'de deflasyon tehlikesi beliriyor' şeklinde görüşler ortaya koyduğunun altını çizen Serdengeçti, sözlerini şöyle tamamladı 
     "Böyle şey olmaz. Bir ayın rakamı çok iyi çıkabilir. Kötü de çıkabilir. Sadece bir ayın rakamına bakarak bu yargıya varmak bir defa bu kavramları bilmemek demektir. Deflasyon enflasyonun tersi olarak piyasanın genel seviyesinde süreklilik kazanan bir düşüştür. Yoksa aylık enflasyon ekside çıkabilir. Bu deflasyon demek değildir. Üstelik deflasyon beraberinde enflasyonda küçülme getirirse, ekonomide atıl kapasite getirirse o zaman çok tehlikeli bir gelişmedir. Türkiye o noktada katiyen değildir. Türkiye'de bir büyüme dönemi yaşanıyor. Son 20-30 yılda böyle bir dönem yoktur. Enflasyonumuz var ama onun sayesinde büyüyoruz saplantısı zihinlerden silindi. Bu Türkiye en büyük saplantılardan biriydi. En büyük yanlışlardan biriydi. Zaten doğru da değildi.'' 
     
</TEXT>
</DOC>
