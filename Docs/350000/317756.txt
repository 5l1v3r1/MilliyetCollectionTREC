<DOC>
<DOCNO> 317756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/spor/axspo01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın Seba ısrarı 
</HEADLINE>
<TEXT>


Beşiktaş yönetimi, Süleyman Seba'nın istememesine rağmen Fulya Projesi'ne Onursal Başkan'ın ismini vermeye kararlı gözüküyor, kurucuların adlarını ise başka tesislerde yaşatmayı düşünüyor 

ORHAN YILDIRIM 


Ümraniye'ye Şeref Bey 
SİYAH-Beyazlı yönetim Süleyman Seba'nın isminin verilmemesi yönündeki talebine rağmen Fulya Projesi'ne Onursal Başkan'ın ismini vermeye kararlı görünüyor. Bu tesislerin Seba'nın adıyla anılacağını belirten yönetim, kurucuların adlarını ise başka tesislere vermeyi düşünüyor. Öte yandan Nevzat Demir'e, harcadığı paranın iade edilerek Ümraniye'ye Şeref Bey'in adının verilmesinin gündeme geleceği öğrenildi. 

Kongre hazırlığı 
BEŞİKTAŞ'IN Mali Genel Kurulu için hem yönetim, hem de muhalefet sıkı bir şekilde çalışıyor. Eski başkan adayları Fikret Orman ile Hasan Arat başta olmak üzere bir çok üyenin, özellikle parasal konularda ve Nisan ayında temeli atılacak olan Fulya Projesi'yle ilgili olarak sert açıklamalarda bulunacağı vurgulandı. Yönetim ise tenkitlerin karşısına hazırlıklı çıkmak istiyor. 

'Her şey Beşiktaş için' 

BEŞİKTAŞ Teknik Direktörü Rıza Çalımbay, ufukta güzel günlerin görünmesi için ter döküyor. Bosque'den takımı devralmasının ardından dört elle işine sarılan genç teknik adam, "Bizim için her geçen gün, saat, hatta dakikanın önemi var. Yönetim, ekibim ve futbolcular olarak hepimiz Beşiktaş için çalışıyoruz" dedi. İlk hedeflerinin, Beşiktaş'ı sezon sonunda iyi bir yere getirmek olduğunu vurgulayan Çalımbay, "Önümüzde uzun ve zorlu bir dönem var. Bir yandan başarılı olmak için uğraşırken, diğer yandan gelecek sezona hazırlanıyoruz" dedi. 

Sergen çıldırdı 

SÜLEYMAN HATISARU 

SAKARYASPOR maçının hazırlıklarını sürdüren Beşiktaş'ın dünkü antrenmanında büyük çekişme yaşandı. İki kaptan Tayfur ile Sergen'in takımları, çift kalede karşı karşıya gelirken, kazanan Tayfur oldu. Veysel'in, Ahmed Hassan'dan üç kez üst üste bacak arası yemesi, gülüşmeye yol açtı. Maçın ilerleyen dakikalarında bu duruma ve yenik oynamalarına sinirlenen Sergen'in, Hassan'ı itip, sert girmesi dikkatlerden kaçmadı. 
ANTRENMANA, izinli olan İbrahim Toraman katılmazken, boğaz enfeksiyonuna yakalanan İbrahim Akın ile Pancu takımdan ayrı düz koşu yaptı. Kulüp doktoru Ayhan Optur, Pancu'nun bugünden itibaren takıma katılacağını açıkladı. Siyah - Beyazlılar bugün 2. Lig takımlarından Eyüpspor ile 14.00'te bir hazırlık maçı oynayacak. Öte yandan Ufuk Pak, Futbol Okulları koordinatörü oldu. 


</TEXT>
</DOC>
