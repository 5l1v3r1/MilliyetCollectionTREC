<DOC>
<DOCNO> 314160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy15.html </URL>
<DATE> 2005/02/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gül, Azeri Dışişleri Bakanı'ndan Kıbrıs için destek istedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Azerbaycan Dışişleri Bakanı Elmar Memmedyarov ile Dışişleri Bakanlığı Konutu'nda bir araya geldi. 
     Baş başa ve heyetler arası görüşmelerin ardından öğle yemeği yiyen iki bakan, yemekten sonra ortak basın toplantısı düzenlediler. 
     Memmedyarov'a ''arkadaşım'' diye hitap eden Gül, dost ve kardeş Azerbaycan'ın Dışişleri Bakanını Ankara'da görmekten duyduğu mutluluğu ifade etti. 
     Görüşmelerinde siyasi ve ekonomik ikili ilişkilerle, bölgesel ve uluslararası konuları ele aldıklarını söyleyen Gül, Kafkasya'nın güvenliği, istikrarı, huzuru ve refahının Türkiye ve Azerbaycan için çok büyük önem arz etmekte olduğunu belirtti. 
     Bu çerçeve içinde Yukarı Karabağ sorununun halledilmesi ve işgalin sona ermesinin, Kafkasya'da barışın tesisi için ilk şartlardan birisi olduğunu ifade eden Gül, Memmedyarov ile görüşmesinde bu konuları geniş bir şekilde ele aldıklarını ve gelişmeler hakkında karşılıklı istişarelerde bulunduklarını söyledi. 
     Gül, görüşmede ekonomik ilişkileri de gözden geçirdiklerini kaydederek, Türkiye ile Azerbaycan arasındaki ticaret hacminin 500 milyon dolara yaklaştığına işaret etti. 
     Azerbaycan'da Türk işadamlarının yatırımlarının 1,5 milyar doları geçtiğini belirten Gül, enerji konusunda Kafkasların ayrı bir öneminin bulunduğunu, Azerbaycan'ın zengin enerji kaynaklarının, petrol ve doğalgazının, Gürcistan ve Türkiye üzerinden tüm dünyaya pazarlanacağını kaydetti. 
     Gül, bunun ilk adımı olan Bakü-Tiflis-Ceyhan BTC petrol boru hattının bu yıl içinde bitirileceğini, bu konuda büyük bir çalışmanın devam ettiğini belirterek, ''Zamanında bu işin bitirileceğine inanıyoruz'' diye konuştu. 
     Bakü-Tiflis-Erzurum doğalgaz hattı üzerinde de çalışıldığını, ayrıca Kazakistan petrollerinin yine BTC üzerinden bütün dünyaya pazarlanmasının gündemde olduğunu kaydeden Gül, bütün bu projelerin hayata geçirileceğini kaydetti. 
     
     ''AZERİ HALKI HEYECANLANMASIN 
     AB sürecinde Türkiye-Ermenistan sınır kapısının açılmasının gerekliliği yönündeki görüşlerin hatırlatılması üzerine, sınırın kapalı olduğunu ifade eden Gül, işgalin sürmesinin ve 1 milyona yakın Azerinin göçmen statüsünde olmasının konunun önünde büyük engel oluşturduğunu söyledi. 
     Gül, ''Bu açıdan ümit ediyoruz ki barış görüşmeleri verimli olur, barışçı bir neticeye ulaşılır ve işgal sona erer. O zaman ikili ilişkiler zaten normalleşir. Türkiye'nin bu konudaki tezleri, politikası zaten bellidir. Azerbaycan halkı hiç heyecanlanmasın, Türkiye'nin politikası gayet açık ve berraktır.'' 
     
     MEMMEDYAROV'UN AÇIKLAMASI 
     Azerbaycan Dışişleri Bakanı da yaptığı açıklamada, Türkiye ve Azerbaycan arasındaki ilişkilerin son derece olumlu olduğunu belirterek, iki ülkenin uluslararası örgütlerde de birbirine destek vermeyi sürdüreceğini söyledi. 
     Gül ile iki ülkeyi ve bölgeyi ilgilendiren konularda kapsamlı görüş alışverişinde bulunduklarını ifade eden Memmedyarov, bir soru üzerine, Yukarı Karabağ konusuna ilişkin olarak Türkiye'nin Azerbaycan'a verdiği desteğin sürdüğünü kaydetti. 
     Memmedyarov, başka bir soru üzerine, Bakü-Tiflis-Erzurum doğalgaz hattının 2006 ya da 2007'de işlemeye başlayacağının beklendiğini ifade etti ve buradan gelecek doğalgazın Türkiye üzerinden Avrupa'ya aktarılabileceğini belirtti. 
     
     KIBRIS KONUSUNDA DESTEK TALEBİ 
     Edinilen bilgiye göre Gül, görüşmede Azerbaycan'ın KKTC'ye uygulanan izolasyonun kaldırılması yönünde adım atmasının yerinde olacağını belirterek, böylelikle diğer ülkelere örnek teşkil edebileceğini kaydetti. 
     Memmedyarov da konuyu araştıracaklarını, KKTC ile iş ilişkilerini nasıl geliştirebileceklerini inceleyeceklerini ve şirketlerini bu yönde teşvik edeceklerini ifade etti. 
     
</TEXT>
</DOC>
