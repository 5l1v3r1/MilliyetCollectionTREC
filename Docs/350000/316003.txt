<DOC>
<DOCNO> 316003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/tamer.html </URL>
<DATE> 2005/02/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB sürecini, hükümetin keyfine bırakamayız 
</HEADLINE>
<TEXT>

Önümüzdeki 10 yıl içinde kim bilir kaç hükümet, kaç baş müzakereci gelip geçecek AKP'nin tıkandığı yerde, her kesime düşen görevler var 

Türkiye Odalar Birliği TOBB ile yeni kurulan Türkiye Ekonomi Politikaları Araştırma Vakfı TEPAV'ın dün İstanbul'da düzenlediği 40 kişilik yuvarlak masa toplantısından çok yararlandım. Bu vesileyle Levent'teki TOBB Plaza'yı da görmüş oldum. 
Konumuz, Avrupa Birliği ile müzakere sürecine ilişkin hazırlıklardı. Tartışma, TEPAV Direktörü Prof. Güven Sak'ın moderatörlüğünde şu 4 ana başlık altında yürütüldü 
1 AB ile üyelik müzakereleri nedir Süreç nasıl işler 
2 Üyelik müzakereleri iş dünyası açısından neden önemlidir 
3 Üyelik müzakerelerinde dahili müzakereler çok önemlidir. İç müzakerelerde muhtemel ihtilaflar için uzlaşma - çözüm mekanizması geliştirilebilir mi 
4 Avrupa Birliği müzakere sürecine özel sektör nasıl katılmalıdır 
Masanın etrafında kimlerin olduğundan da biraz söz edeyim AB'ye geçen yıl tam üye olan 10 ülkenin müzakere süreçlerine katılmış Brüksel Üniversitesi öğretim üyesi Prof. Ali Bayar, İKV Başkanı Davut Ökütçü ve İKV Genel Sekreteri Şebnem Karauçak, TOBB başkan yardımcıları Halim Mete ve Mehmet Balduk, TEPAV baş ekonomisti Hasan Ersel, TÜGİAD Başkanı Murat Saraylı, AB Genel Sekreterliği Ulusal Program Dairesi Başkanı Nilgün Arısan Eralp, eski AB daimi temsilcisi büyükelçi Nihat Akyol, Ziya Müezzinoğlu, Prof. Mükerrem Hiç, Haluk Kabaalioğlu... 

Özel sektör mızıkçı 
Dört saate yakın süren toplantıdaki konuşmalardan bende kalan izler ana hatlarıyla şöyle 
AB konusunda 2 aydır adım atamamakla eleştirilen hükümetin işini zorlaştıran, sadece bürokrasi ve AKP içindeki rakip kanatlar değil. AB'den müzakere tarihi alınıncaya kadar güç birliği yapan iş dünyamız da şimdi parça parça. Ve her kesim, hükümeti kendi çıkarları doğrultusunda farklı bir noktaya çekiştirmeye çalışıyor. Tabii bunu yaparken de "benim için" değil, "vatan için" teması ön plana çıkıyor. Herkes "benim konumu sona bırakın" diye birilerinin kapısına gidecek olursa, önümüzdeki dönem 70 milyon kişi Ankara'ya doluşacak demektir. 

AKP'deki atalet 
AKP hükümeti, kurulduğundan bu yana hiç kimsenin ayağına basmadığı sürece iyi gitti. Ama birilerinin ayağına basma mecburiyeti hasıl olduğunda tıkandı. Dolayısıyla sorun hükümetin motivasyonu kaybetmesi olmayabilir. Hükümet, sadece AB konusunda değil, her konuda çekimser kalıyor ve kimsenin ayağına basmaya cesaret edemiyor. Türkiye hem siyasi, hem de ekonomik olarak çok hassas dengeler üzerinde giden bir ülke. Bu yüzden de her zaman bir yanlış adımla işlerin ters yüz olması, AB treninin yeniden kaçması mümkün. Esas tuzaklar ekonomik değil, Kıbrıs ve insan hakları gibi siyasi konulardır. Siyasi pürüz noktalarında ise sadece AB'de değil -hatta AB'ye fırsat kalmadan kendi iç kamuoyumuzda maraza çıkartmak için bekleyen ve bu uğurda güç birliği yapabilecek bir koalisyonun mevcudiyetini unutmamalıyız. 

Önce iç kamuoyu 
Tarım ve çevre gibi çok büyük paralar gerektiren en çetrefil konularda bile AB ile bir noktada buluşabiliriz, müzakereleri genç uzmanlarımız halledebilir. Biz aslında kendi insanımızla müzakere edip, onları AB ile bundan sonraki süreçteki sancılar için ikna etmeliyiz. Prof. Bayar'a göre halkımızın bilgisizliği ve cehaletinin sonucu olan 70'lik AB desteği, uygulamalar başlayınca 2 yıla varmaz 70'lik AB aleyhtarlığına dönüşecektir.17 Aralık'ta başlayan süreçte devletin artık eskisi gibi davranma lüksü de yok, hakkı da yok. Siyasi iradeyi, sürekli sapmayacak bir noktaya getirecek mekanizmaların ortaya çıkartılması lazım. AKP'nin tıkandığı yerde her kesime düşen görevler var. Önümüzdeki 10 yıl içinde kim bilir kaç hükümet, kaç baş müzakereci gelip geçecek AB sürecini hükümetin keyfine bırakamayız. 



</TEXT>
</DOC>
