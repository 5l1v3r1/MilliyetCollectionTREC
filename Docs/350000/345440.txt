<DOC>
<DOCNO> 345440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur06.html </URL>
<DATE> 2005/05/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Öcalan'ın kardeşinin evine yıkım tebligatı 
</HEADLINE>
<TEXT>

     Abdullah Öcalan’ın kardeşi Mehmet Öcalan’a, Şanlıurfa Ömerli Köyü’nde tapulu arazisi üzerindeki evine yaptırdığı 120 metrekarelik ek bölmenin "ruhsatsız" olduğu gerekçesiyle yıkılacağı bildirildi. 
     ANKA’nın edindiği bilgiye göre, Şanlıurfa’nın Halfeti ilçesine bağlı Ömerli Köyü’nde oturmakta olan Mehmet Öcalan’a, 6 aydır inşaatını sürdürdüğü evinin ek bölmesinin yıkım 
     kapsamında olduğu bildirildi. Şanlıurfa Valiliği Bayındırlık ve İskan Müdürlüğü’nden gönderilen yazıda, var olan eve ek olarak yaptırılan yeni kullanım alanı için İmar Yasası’nın 27’nci maddesi gereğince "ruhsat" alınması ve diğer gerekli belgelerin getirilmesi istendi. 
     
     "YASA BİZE ÖZEL UYGULANIYOR" 
     ANKA’ya konuya ilişkin açıklama yapan Mehmet Öcalan, yeni yaptırdığı yerin babasından kalma ve tapulu eski evin parçası olduğunu, tapusuz ve Hazine arazisi üzerinde kaçak olan evlere uygulanmayan bir kararın kendilerine uygulandığını söyledi. 
     Buna karşın istenen muhtarlık ve Jandarma’dan gerekli belgeleri çıkarttığını kaydeden Öcalan, "Avukatımla beraber Urfa’daki bayındırlık müdürlüğüne gittik, Halfeti’den bize yazı getir dediler. Halfeti’den bu sabah yazıyı kaymakama veriyorum. Kaymakam bana bunu niye urfa’ya vermedin diyor. 
     Urfa halfeti’ye gönderiyor, halfeti urfa’ya göndermiyor. 
     Tapulu malda evin ihtiyacını karşılamak amacıyla yapılan bir yere yıkım kararı çıkartılmasını bilmiyorum" diye konuştu. 
     Köylerindeki birçok evin hazine ve köy arazisi üzerinde olduğuna dikkat çeken ve bu duruma karşın tapulu olan kendi evlerine yönelik kararı anlamakta güçlük çektiğini kaydeden Öcalan şöyle dedi 
     "Devlet bize özel yasalar çıkartsın ’bu şeyin içinden çıkmayacaksın’ desin. Ben jandarmaya gittim, bunun gerekçesini öğrenmek için jandarma görüşmek istemiyor, valiliğe gidiyoruz gerekçe vermiyorlar. Bu Türkiye için güzel birşey değildir. 
     Bunu uluslararası kamuoyunda artık teşhir edeceğiz. Eğer bizim burada yaşama hakkımız yoksa resmen devlet kanalıyla bize bildirilir, burada ne çiftçilik yapabilirsin, ne yaşama hakkı size verebiliriz, olan evlerinizi de yıkacağız. Güç vardır yıkabilirler ama yaptıkları yasal değildir, yasa dışıdır." Mehmet Öcalan, kendilerine gerekli belgelerin bir ay içinde getirilmesi gerektiğinin söylendiği, tanınan sürenin bitimine de bir haftadan kısa bir süre kaldığını söylerken, çeşitli ekonomik zorlukla yaptırdıkları yerin bitirilmesinin ardından yıkılmasına tepki gösterdi. Öcalan, "Evin üzeri kapatılmıştır. Ekonomik durumumuz zaten bellidir, evin yapımı 6 aydır sürüyor, bunu karakol hergün geliyor ilk başladığımız 
     zaman video ile çekilmiştir. Ben yapacağım yeri de onlara gösterdim, ev kapatıldıktan sonra diyorlar ’yıkacağız’ bu kadar şey olmaz, olacak şey değildir" dedi. 
     
</TEXT>
</DOC>
