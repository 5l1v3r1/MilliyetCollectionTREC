<DOC>
<DOCNO> 306188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo20.html </URL>
<DATE> 2005/01/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Schumacher Yarışları bırakmak istemiyorum 
</HEADLINE>
<TEXT>

     Dünyanın en önemli otomobil sporları organizasyonu olan Formula 1'de, geçen yılın şampiyonu Alman pilot Michael Schumacher, yarışları bırakmak istemediğini açıkladı. 
     Michael Schumacher, Formula 1 organizasyonunun düzenlediği basın toplantısında, kendisi için bir zaman sınırlaması görmediğini belirterek, Formula 1'i bu spora başladığı zamankinden daha fazla sevdiğini söyledi. 
     Geçen sezon Ferrari takımıyla 18 yarıştan 13'ünü kazanan Schumacher, ''Yaşımın 36 olduğunu biliyorum ve bundan dolayı uzun sözleşmeleler peşinde değilim, ancak yarışları da hemen bırakmak istemiyorum. Ferrari ile sözleşmem 2006 yılına dek sürüyor ve ben sözleşmem bitince konuşacağım'' dedi. 
     Formula 1'de yeni sezonda ilk kez uygulanacak kurallara değinen Alman pilot, her zaman yeni kurallar koyulabileceğini, pilotlara ve markalara düşenin kendilerini bu kurallara uyumlu duruma getirmek olduğunu söyledi. 
     Güney Asya'daki deprem ve tsunami felaketzedeleri için yaptığı 10 milyon dolarlık bağış konusunda ise Schumacher, dünyada herhangi bir adaletsizlik ve ihtiyaç durumu gördüğünde bunu düzeltmek için elinden geleni yapmaya çalıştığını bildirdi. 
     Formula 1'in 2005 sezonunun ilk yarışı, 6 Mart'ta Avustralya'nın Melbourne kentinde düzenlenecek. Bu yıl ilk kez 21 Ağustos'ta da İstanbul Grand Prix'si yapılacak. 
     
</TEXT>
</DOC>
