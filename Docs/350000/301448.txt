<DOC>
<DOCNO> 301448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/guncel/gun04.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayınpeder Efe nafaka peşinde 
</HEADLINE>
<TEXT>


CESUR SERT İzmir DHA 

8. Cumhurbaşkanı Turgut Özal'ın dünürü, Efe Özal'ın kayınpederi İzmirli işadamı Alpaslan Beşikçioğlu, damadının avukatı Çetin Yıldırımakın'ın, kızı Zeynep Özal'ın işadamı Mehmet Çelik'le öpüşürken ve el ele fotoğraflarını basına vereceği açıklamasına sert tepki gösterdi. 
Beşikçioğlu, "Efe terbiye sınırlarını zorluyor. Hangi ruh haliyle bunu yaptığını bilmiyorum. Herhalde nafaka peşinde" dedi. 
Eski vergi rekortmeni Beşikçioğlu, Efe'nin nişanlılık devresinde bile terbiyeli olmadığını hissettiklerini söyledi. Beşikçioğlu, şöyle devam etti "Son zamanlarda Efe'nin beyanatları terbiye sınırını aştı. Durumu çok kötüymüş. Tahminim, kızımdan bir nafaka isteyecek. Borç alacak durum bile yok. Düğündeki takıları, değerli bir tabloyu, kızımın çeyizlerini satmış. Bir hazırlık içinde. Kızımın Karşıyaka'da iki evi, İstanbul'da güzel bir semtte evi var. Bunlara gözünü dikti herhalde. Çalışmayı sevmiyor. Birçok kez ikaz ettim. En sonunda kızımın da sabrı taştı. Efe, 10 şirket kurdu. Hiçbirinden tek kuruş kazanamadı." 


</TEXT>
</DOC>
