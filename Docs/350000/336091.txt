<DOC>
<DOCNO> 336091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/siy06.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Agos'ta Muğlalı Paşa'ya övgü 
</HEADLINE>
<TEXT>


İSTANBUL Milliyet 


Agos gazetesi yazarı ve tiyatro oyuncusu Agop Ayvaz, "Geçmiş Zaman Olur ki" adlı köşesinde tarihe geçen tartışmalı "Muğlalı olayı"nın kahramanı Orgeneral Mustafa Muğlalı'yı övdü. "Unutulmaz Asker Mustafa Muğlalı Paşa" başlıklı yazısında bir askerlik anısına yer veren Ayvaz, generali Mustafa Muğlalı ve Binbaşı Hüsnü Aydıner sayesinde 1936'da Afyonkarahisar Orduevi'ne sinema salonunun yeniden kurduğunu anlattı. "Sinemanın üst katında bir odacık yaptırıp yatakhane kurdum. Tabii ki binbaşım ve paşam sayesinde... Ne yalan söyleyeyim, paşamla binbaşımı çok severdim" diyerek duygularını anlatan Ayvaz, yazısını "Tanrı her ikisinin de kabrine nur yağdırsın" cümlesiyle bitirdi. Muğlalı, 30 Temmuz 1943'te kaçakçıların kışkırtmalarından kaynaklanan olaylarda Van'ın Özalp ilçesinde, gözaltına aldırdığı 33 kişiyi yargılamadan kurşuna dizdirmekle suçlanmıştı. Şair Ahmet Arif de, "33 Kurşun" adlı şiirini bu olaydan esinlenerek yazmıştı. Muğlalı, 20 yıl hapis cezasına çarptırılmıştı. 



</TEXT>
</DOC>
