<DOC>
<DOCNO> 311609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun07.html </URL>
<DATE> 2005/02/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Musul'da 'Kürdistan'a bağlanalım' gösterisi 
</HEADLINE>
<TEXT>

     İhsan DÖRTKARDEŞ DHA 

KUZEY Irak'taki Musul kentine bağlı Şeyhan kasabasında toplanan yaklaşık 6 bin kişi, ellerinde Kürt bayrakları ve Irak Kürdistan Demokrat Partisi IKDP kurucusu Molla Mustafa Barzani ile IKDP lideri Mesut Barzani'nin posterlerini taşıyarak, Irak Kürdistanı' olarak nitelendirdikleri Kürt yönetimine bağlanmak için yürüyüş ve miting düzenledi. 
     Mesut Barzani'ye bağlı 'Kürdistan TV'nin haberine göre, bölgedeki Araplar'dan da önemli destek gören grup adına yapılan konuşmalarda, Arap yönetimin bölgeye hiçbir altyapı hizmeti getirmediği, bölgede yaşayan Arap ve Kürtlerin sayıca eşit olduğu ileri sürüldü. Sık sık "Yaşasın Bağımsız Kürdistan" diye sloganları atılırken, Şeyhan kasabasının Kürt bölgesine bağlanıncaya kadar eylemlerin süreceği ileri sürüldü. 
     Öte yandan, Pazar günü yapılan seçimlerin dışında Erbil, Kerkük, Süleymaniye ve Duhok'ta Kürdistan Referandum Yüksek Konseyi' adlı bağımsız bir grup tarafından düzenlenen referandumda kullanılan oyların ayrımına devam ediliyor. Üzerinde Kürt ve Irak bayrağı bulunan kutucuklardan birinin tercih edilmesi istenen referandumda kullanılan oyların tamama yakınının Kürtlerin kendi kaderini tayin hakkı doğrultusunda, bağımsız Kurdistan'a evet" dediği belirtildi. 
     Kerkük'teki Türkmenler, Kürtler'in seçimde her türlü hileye başvurduğunu, oyları çaldıklarını, mükerrer oy kullandıklarını, 17 yaşından küçüklere oy kullanıldığını anlattı. 
     
</TEXT>
</DOC>
