<DOC>
<DOCNO> 302999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun43.html </URL>
<DATE> 2005/01/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
ABD'nin ilk siyah kadın parlamanteri öldü 
</HEADLINE>
<TEXT>

     ABD'nin ilk siyah kadın parlamenteri, ilk siyah kadın başkan aday adayı ve azınlık hakları savunucusu Shirley Chisholm, 80 yaşında hayatını kaybetti. 
     Temsilciler Meclisi üyeliğine ilk olarak 1969 yılında seçilen Chisholm, kadın ve azınlık haklarının belli başlı savunucuları arasında yer aldı ve Kongre'yi bu konularda duyarsız olmakla eleştirdi. 
     Vietnam Savaşı'na karşı çıkanlar arasında yer alan Chisholm'un 1972'de Demokrat Parti'den başkan adaylığı için yarışması daha çok sembolik bir anlam taşıdı, buna rağmen 152 delegenin desteğini alabildi. 
     Emekli olduğu 1983 yılına kadar Kongre'de New York'un Brooklyn bölgesini temsil eden Chisholm, şehirli bir çevreden gelmesine rağmen ilk seçildiğinde Tarım Komisyonu'na atanmasını kabul etmeyerek, o güne kadar yapılmayan bir şeyi yaptı ve yeniden görevlendirme talebi çerçevesinde Savaş Gazileri Komisyonu'na geçiş yaptı. 
     
</TEXT>
</DOC>
