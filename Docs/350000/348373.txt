<DOC>
<DOCNO> 348373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas14.html </URL>
<DATE> 2005/06/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere şokta Bir grup çocuk, 5 yaşındaki bir çocuğu 'asmaya' kalktı 
</HEADLINE>
<TEXT>

     İngiltere'de yaşları 11-12 arasında değişen ve sayıları 8 olarak tahmin edilen bir grup çocuğun 5 yaşındaki Anthony Hinchliffe isimli başka bir çocuğu bir parkta asmaya kalkışmaları şok etkisi yarattı. 
     Guardian gazetesi, ikisi kız üçü erkek beş zanlının geceyi poliste ifade vererek geçirdiklerini yazdı. Üç kuşkulunun ise henüz sorguya alınamadıkları belirtildi. 
     5 yaşındaki çocuğun Batı Yorkshire'daki evinden kaçırıldıktan sonra bölgedeki Devil's Ditch parkına götürüldüğünü ve bir ağaca takılan iple asılmaya kalkışıldığını duyuran İngiliz basını, küçük çocuğun ciddi şekilde yaralandığı bildirdi. 
     Çocuğun daha sonra yakınları tarafından evinin yakınında bulunduğu ve şoke olan çocuğun sürekli ağladığı kaydedildi. 
     Batı Yorkshire polis sözcüsü, küçük çocuğu kaçıran ve asarak öldürme girişiminde bulunan 11-12 yaşlarındaki 5 çocuğun kameralı odalarda ve yaşları dikkate alınarak büyük bir hassasiyetle sorgulandıklarını, 2 ya da 3 kuşkulunun daha aranmakta olduğunu bildirdi. 
     Bu olay, 1993 yılında Liverpool'da 10 yaşında iki erkek çocuğu tarafından kaçırılan ve işkence edilerek öldürülen James Bulger vakasını hatırlattı. 
     
</TEXT>
</DOC>
