<DOC>
<DOCNO> 323108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yasam/ayas.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silahım olsaydı kesin vururdum' 
</HEADLINE>
<TEXT>


1 ay önce gaspçılar tarafından silahla karnından vurulan üniversiteli Uzunoğlu, sağlığına kavuştu ama 19 bin YTL kaptırmanın öfkesini bastıramadı 

Pınar Aktaş - İstanbul 

Avcılar'da 1 ay önce gaspçıların silahlı saldırısıyla yaralanan Talat Matbaacılık'ın sahibinin oğlu Haslet Uzunoğlu, yoğun bakımdan çıktı. Brookes Üniversitesi öğrencisi olan 22 yaşındaki Uzunoğlu, "Bugün aynı olay yaşansa ve silahım olsaydı gaspçıyı vururdum" dedi. İşçi maaşları için 1 Şubat'ta şirket şoförüyle bankaya giden Uzunoğlu, olayı şöyle anlattı 

'Silahı alnıma dayadı' 
"Bankadan 26 bin YTL'yi çektikten sonra paranın 7 bin YTL'sini üzerime aldım. Şoförümüz de geri kalan parayı bir çantaya koydu. Sonra Avcılar'daki işyerimize geldik. Otomobille bahçeye girerken kapının önündeki bir arabanın başında şüpheli 1 - 2 kişi gördüm. Bir adamın da bahçe kapısından girdiğini fark ettim. Arabadan çıkmak için adımımı attığımda bir adam silahı alnıma dayayarak 'Çantayı ver' dedi. Yerde boğuştuktan sonra silahı karnıma dayadı. Göbek deliğimin 2 santim sağından kurşun girip sol böbreğin arkasından çıkmış. Bağırsaklarım parçalanmış. Felç tehlikesi atlattım." 
Olayın üzerinden 1 aydan fazla süre geçmesine rağmen suçluların yakalanamadığını hatırlatan Uzunoğlu, her şeye rağmen moralinin bozulmadığını belirterek, "Uyandığımda söylediğim ilk söz, 'Üzgünüm, bir çanta dolusu parayı kaptırdım' oldu. Bu kadar çok para kaptırmak insanı üzüyor haliyle" diye konuştu. 


</TEXT>
</DOC>
