<DOC>
<DOCNO> 301503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yazar/kohen.html </URL>
<DATE> 2004/12/28/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Doğaya "dur" denemez, ama... 
</HEADLINE>
<TEXT>


TV ekranlarına yansıyan dehşet verici görüntüler, Hollywood'un felaket filmlerindeki sahnelerden farksız Dev dalgalar korkunç bir uğultu ile sahilleri vurup insanları, evleri, binaları yutuyor... Geriye bir enkaz yığını, ölüm, acı ve sefalet bırakıyor... 
Oysa televizyondan izlediğimiz görüntüler, gerçek. Güney Asya'da 10 ülkeyi kasıp kavuran deniz dibi depremi ve tsunami, 40 yıldan beri yaşanan bu türdeki en büyük felaket... 
Bu olay doğanın muazzam gücü karşısında insanın çaresizliğini bir kez daha gözlerin önüne serdi. Deprem veya tsunami felaketini durdurmak ve hele onu önlemek insanın elinde değil. 
Ancak bu tür faciaları önceden öğrenmek ve zayiatı, zararı azaltmak mümkün mü İnsanoğlu, geliştirdiği teknoloji ile, bu yönde bazı önemli adımlar atmış bulunuyor. 
Örneğin Güney Asya'daki bu felaket konusunda, şimdi uzmanlardan öğreniyoruz ki, eğer bu bölgede bir erken uyarı sistemi kurulabilseydi, herhalde Sumatra açıklarında ortaya çıkan felaket henüz Asya'daki diğer bölgelere ulaşmadan, bazı önlemler alınabilir ve pek çok can kurtarılabilirdi. Kuzey Amerika'da ve Pasifik'te böyle bir sistem var. Güneydoğu Asya'da yok. Bu ülkelerin maddi olanakları buna müsait olmadığı için... 
Ne kadar acı, değil mi 

Böyle felaketlerin daha çok fakir ülkeleri vurduğu söylenir. Gerçekte tabiat nedense, geri kalmış bölgeleri sıkça hedef alıyor. Ancak doğal afetler depremden siklon'a kadar gelişmiş ülkelerin ABD, Japonya gibi başına geldiği zaman, daha az kayıp ve zararla geçiştirilebiliyor. Son zamanlarda bunun pek çok örneği görüldü. 
Şimdi olup bitenlerden sonra Güney Asya ülkeleri yaralarını nasıl saracaklarını düşünüyorlar. Sağlık hizmetleri, ulaşım araçları, yiyecek, vs. yeterli değil. Peki, uluslararası camia ne yapıyor Dünya liderleri felaketzedelere, sempati mesajları ve yardım vaatleri yağdırıyor. 
Geçen yıl İran'ın Bem bölgesinde 30 bin kişinin ölümüne yol açan deprem meydana geldiğinde uluslararası camia bir milyar dolar yardım vaat etmişti. Günümüze kadar ödenen miktar ne, biliyor musunuz Sadece 17 milyon dolar .. 

Oysa iş silahlanmaya gelince, milyarlar cömertçe harcanabiliyor. 
Tabiat karşısında güçsüz görünen insan, silah gücü ile doğal afetlere taş çıkartan felaketlere, dramlara yol açabiliyor. 
Tsunaminin Sri Lanka'nın veya Endonezya'nın sahillerinde yarattığı dehşet görüntüleri ile, Ortadoğu'daki, Balkanlardaki veya Kafkasya'daki çatışma sahneleri arasında çarpıcı ve düşündürücü benzerlikler var. 
Ancak başlıca fark, birinin kontrol dışındaki doğanın eseri, diğerinin ise doğrudan insan kafasının ürünü olmasıdır 
Tabiatın zaman zaman yıkıcı gücü karşısında - örneğin Güney Asya'daki son felakette olduğu gibi - insanların kendilerini bunlara karşı daha iyi korumanın yollarını arayacaklarına, çıkar sürtüşmeleri yüzünden büyük beşeri facialara yol açması, ne kadar çelişkili görünüyor... 

Dünkü "Times" gazetesi çok güzel hatırlattı 1999 yılında Türkiye'de ve Yunanistan'da meydana gelen depremlerden sonra, iki ülke birbirlerine yardım etmeye karar vermiş, bu da ilişkilerde yeni bir yakınlaşma döneminin başlangıcı olmuştu. Şöyle diyor gazete "Deprem diplomasisi bunca yıkımdan çıkan az sayıdaki iyi şeylerden biri olabilir. Örneğin Endonezya'da ayrılıkçı militanların hükümete karşı savaştığı Sumatra adasında bulunan askerler, şimdi yardımları ile buradaki düşmanlık havasını dağıtabilir... Ayrıca ABD ve Avustralya bu ülkelere yardım elini uzatarak Asya'da ilişkilerin düzelmesini sağlayabilir." 
Evet, doğal afetleri önlemek insanın elinde değil ama bu kadarını yapabilir - ve yapmalıdır da... 



</TEXT>
</DOC>
