<DOC>
<DOCNO> 323441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo05.html </URL>
<DATE> 2005/03/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Aktuğ Hedefimiz şampiyonluktur... 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavili takımın hedefinin şampiyonluk olduğunu ve şampiyonluk yarışını sürdürmek istediklerini söyledi. 
     Aktuğ, Sakaryaspor maçında iyi futbol ortaya koyduklarını belirterek, ''Çok gol bulduk, çok da gol kaçırdık. Maçın son 5 dakikası hariç, iyiydik. Neticede istediğimiz 3 puanı almayı başardık'' dedi. 
     Kendi sahalarında yapacakları karşılaşmalarda puan yitirmek istemediklerini de ifade eden Aktuğ, ''İkinci yarıda sahamızda puan kaybımız olmadı. Böyle devam edip, dış sahada da alacağımız iyi sonuçlarla hedefe ulaşmak amacındayız. Hedefimiz şampiyonluktur. Şampiyonluk yarışını sürdürmek istiyoruz'' diye konuştu. 
     Aktuğ, Gaziantepspor maçının ardından kulüp basın sözcüsü İbrahim Şahin'in Profesyonel Disiplin Kurulu'na verilmesiyle ilgili olarak, şöyle konuştu 
     ''İbrahim'in temenni amacıyla söylediği şeyler disiplin kuruluna gidiyorsa, Türkiye'de hiçbir yönetici kalmaz. Ceza verileceğini sanmıyorum. Orada temenni ifadeleri vardır. Eğer, İbrahim'e ceza verilirse yanlış olur.'' 
     
     BEŞİKTAŞ MAÇI 
     Beşiktaş ile yapacakları maçın kendileri için çok önemli olduğunu belirten Aktuğ, Beşiktaş'ın puan sıralamasındaki yerinin gerçek gücünü yansıtmadığını ifade ederek ''Kazanmak için oynayacağız. Zor bir maç olacağını biliyoruz. Daha iyi oynayıp, iyi bir sonuçla sahadan ayrılmak istiyoruz'' dedi. 
     
</TEXT>
</DOC>
