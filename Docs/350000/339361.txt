<DOC>
<DOCNO> 339361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas18.html </URL>
<DATE> 2005/05/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
''Utandırmadan'' cinsel eğitim''... 
</HEADLINE>
<TEXT>

     Altındağ Belediyesi, Soroptimist Kadınlar Derneği, AB ve Sağlık Bakanlığı tarafından ortaklaşa yürütülen "Cinsel Üreme Sağlığı" projesinde, utanma engeli CD’lerle aşılacak. 
     Hazırlanan eğitim CD’leri, Kaleiçi Mahallesi’ndeki 790 haneye dağıtılacak. 
     "Cinsel Üreme Sağlığı" projesinin tanıtımı, Ankara Kalesi, Boyacızade Konağı’nda düzenlenen toplantı ile yapıldı. Toplantıda konuşan, projenin İdari Koordinatörü Arzu Özyol, PHASE Halk Sağlığı Eğitim ve Araştırma Programı ile, 4 bin kişiye hizmet verdiklerini kaydetti. 
     Proje kapsamında 11 hemşire tarafından evlerde bilgilendirme toplantıları yapıldığını vurgulayan Özyol, "cinsel yolla bulaşacak hastalıklar, gebelik ve sağlık, testis muayenesi, menopoz, göğüs muayenesi, gebelikten korunma yöntemleri" gibi konularda bir CD hazırladıklarını belirtti. 
     Bu CD’nin evlerde izlenebilmesini sağlamak amacıyla 790 haneye dağıtılacağını açıklayan Özyol, bu sayede utanan ve konuşmak istemeyen ailelere de ulaşabileceklerini söyledi. 
     
</TEXT>
</DOC>
