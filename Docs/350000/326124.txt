<DOC>
<DOCNO> 326124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/bnba.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Don Coach Don'u çıkardı 
</HEADLINE>
<TEXT>


NBA'de, tarihin en ilginç kovulma olayı yaşandı. Dallas Mavericks'in Başkanı Don Nelson, antrenörlüğünü yaptığı takımda başarısız olunca, kendisinin görevine son verdi 


Hazırlayan METE AKTAŞ 


Kurbanlık koçlar 
DÜNYADA iş güvenliği açısından en riskli meslek gruplarından birinin NBA başantrenörlüğü olduğu 7 gün içinde iki coachun görevinden alınıp NBA tarihinin en fazla maç kazanan 2. coachunun istifa etmesiyle kanıtlanmış oldu. 
Orlando Magic coachu Johnny Davis ile Cleveland Cavaliers coachu Paul Silas, takımlarını play-off potasına sokmuş olmalarına rağmen, aldıkları üst üste başarısız sonuçlar nedeniyle kapı dışarı edilmekten kurtulamadılar. 8 yıldır Dallas Mavericks'in coachluğunu ve kulüp başkanlığını yürüten NBA tarihinin en başarılı coachlarından Don Nelson da işinden oldu. Ancak Nelson takımın aynı zamanda başkanı olduğu için, kendi kendini kovmuş oldu. 

Kavuk el değiştirdi 
NBA tarihinde kazandığı 1190 maçla en çok galibiyet alan 2. coach durumundaki "Nellie"nin aslında görevinden ayrılmayı düşündüğü uzun zamandır biliniyordu. Ama yine de Mavericks 
42-22 ile beklentileri aşmış bir sezon yaşarken, bu kararı vermesi şaşırtıcı oldu. Şaşırtıcı olmayan şey ise Don Nelson'ın yerine asistanı Avery Johnson'ın getirilmesiydi. Uzun yolculuklarda oğluna direksiyonu teslim eden baba misali Nelson bu sezon zaman zaman takımı "Küçük General" lakaplı Johnson'a emanet ediyordu. Oyuncularının Johnson'ın savunmaya önem veren, ama hücumu da unutmayan coaching stiline ayak uydurmuş olduğunu gözleyen Nelson gönül rahatlığı ile görevini çırağına bıraktığını söylüyor. 
Son kurban Cavaliers coachu Paul Silas'tı. Son 12 maçta alınan 9 yenilgi ile play-off yolunda ağır yara alan Cleveland'ın kısa vadede play-off'a kalabilmek, uzun vadede LeBron James'i takımda tutabilmek için böyle bir karar aldığı söyleniyor.Yönetimin coach olarak takımın başına eski Wolves coachu Flip Saunders veya efsane coach Phil Jackson'ı getirmek için çaba sarfedeceği tahmin ediliyor. 

Davis'e patladı 
Geçen sezon 82 maçta sadece 21 galibiyet alarak ligin en kötü takımı sıfatını kazanan Orlando Magic kökten bir kadro değişimi yaşamasına rağmen, yönetim coach Johnny Davis'e güvenoyu vermiş ve takımın başında kalmasını sağlamıştı. 
Sezona 14-9'luk başlangıç Orlando ve Davis için işlerin yolunda gittiğini gösteriyordu. All-Star arasına takım play-off hedefiyle girmişti. Ancak son 1 ayda rüzgar onlar için yön değiştirdi. Son 12 maçın 9'unun kaybedilmesiyle yönetim, oyuncular üzerindeki kontrolünü kaybettiğine inandığı Davis'in görevine son verip yerine yardımcısı Chris Jent'i getirdi. 

HAFTANIN KARMASI 
Baron Davis Golden State 
Chauncey Billups Detroit 
Jason Richardson Golden State 
Vince Carter Miami Heat 
Shaquille O'Neal Miami Heat 

NE DEDİN NE DEDİN 
"8 yıldır bu sorunun cevabını bulmaya çalışıyoruz ve henüz başarılı olamadık." Dallas Mavericks coachluğundan ayrılan Don Nelson'ın NBA'in ve Dallas'ın en uzun boylu oyuncusu 2.28m'lik Shawn Bradley'nin bu sene iyice dibe vuran kariyerini canlandırmak için ne yapılması gerektiğinin sorulması üzerine verdiği yanıt. 

HAFTANIN OYUNCUSU 
JASON RICHARDSON GOLDEN STATE WARRIORS 
2002 ve 2003 yıllarında NBA smaç şampiyonluğunu kazanan Jason Richardson, oyununun sadece hoplayıp zıplamaktan ibaret olmadığını bu sezonki başarılı performansıyla kanıtlıyor. Sezon öncesinde 70 milyon dolarlık bir kontrat uzatmasına imza atan J-Rich, Baron Davis'in gelişinden sonra ilk defa hayat belirtileri gösteren Warriors'ın geçen haftaki sürpriz galibiyetlerinde başroldeydi. 100 - 97 kazandıkları Sacramento maçında 16 28 şut isabetiyle 40 sayı kaydeden Richardson, haftayı da 24 sayı 10.3 ribaund 4.7 asist ortalamalarıyla tamamladı. 

HAFTANIN TAKIMI 

GOLDEN STATE WARRIORS 
Oakland yöresinde birşeyler oluyor Üst üste 11. kez Play - Off'dan uzak kalmaları garanti olsa da Golden State Warriors'da yüzler gülüyor. Neden gülmesin ki All - Star arasına kadar oynadıkları 53 maçta sadece 15 maç kazanabilen Warriors, o tarihten bu yana oynadığı 14 maçta 8 galibiyet aldı. Ara transferin son günü gelen Baron Davis ile güçlenen ve genç oyuncuların aldıkları şansları iyi değerlendirmeleriyle çıkış yakalayan Warriors geçen hafta Phoenix Suns ve Sacramento Kings gibi iki güçlü takımı ve Atlanta'yı yenerek haftanın takımı oldu. 

HAFTANIN OLAYI 
1-NBA tarihinin en çok maç kazanan coachu Don Nelson'ın istifası. 
2-Detroit maçında ayak bileğini burkan Spurs'un franchise oyuncusu Tim Duncan'ın normal sezonu, omzundan sakatlanan Pacers'ın All - Star pivotu Jermaine O'Neal'ın ise tüm sezonu kapatması. 

SAYILARLA GEÇEN HAFTA 
56- Cleveland Cavaliers ve NBA'in genç yıldızı LeBron James, pazar günü Cavaliers'ın Toronto Raptors'a deplasmanda 105 - 98 yenildiği maçta Raptors potasına 56 sayı bırakarak NBA tarihinde 50 sayı barajını geçen en genç oyuncu unvanını kazandı. 
3- Son bir aydır büyük bir düşüş yaşayan Orlando Magic'in hücum makinesi, Steve Francis, geçtiğimiz cuma gecesi Orlando'nın Seattle'a boyun eğdiği maçta saha kenarında yer alan bir fotoğrafçıyı tekmelediği için NBA yönetiminden 3 maç uzaklaştırma cezası aldı. Francis'in cezası "parasız uzaklaştırma" olduğu için bu 3 maçın Francis'e maliyeti 137 bin dolar olacak. 

Orlando Magic eriyor 

NBA Doğu Konferansı'nda Orlando Magic, aynı konferansta şansı bulunmayan Charlotte Bobcats'e 102 - 97 yenilerek hayal kırıklıklarına bir yenisini ekledi. Orlando'da 27 dakika süre alan Hidayet Türkoğlu, 3 6 iki sayı, 0 1 üç sayı, 5 8 serbest atış, 2 ribaund, 2 asist, 1 top kaybı ile oynadı, maçı 11 sayı ile tamamladı. 

Diğer sonuçlar 
New York - San Antonio 88 - 75 
Chicago - Atlanta 105 - 91 
Dallas - New Orleans 103 - 86 
LA Clippers - Portland 96 - 89 


</TEXT>
</DOC>
