<DOC>
<DOCNO> 333748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo25.html </URL>
<DATE> 2005/04/15/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Beşiktaş derbi maçı için kampa girdi... 
</HEADLINE>
<TEXT>

     Beşiktaş, 17 Nisan Pazar günü Fenerbahçe ile yapacağı derbi maçın hazırlıklarını sürdürdü. 
     Akşam BJK Nevzat Demir Tesisleri'nde kampa giren siyah-beyazlı futbolcular, daha sonra antrenmana çıktı. Tedavisi süren İbrahim Üzülmez ile bel kaslarında spazm tespit edilerek Fenerbahçe maçı kadrosundan çıkarılan Ahmet Yıldırım antrenmana katılmadı. Bir süredir sakat olan Fatih ise takımdan ayrı koşu yaptı. 
     Isınma hareketleriyle başlayan antrenman, 5'e 2 çabukluk çalışmasıyla devam etti. Kaleciler takımdan ayrı çalışırken, futbolcular yarı sahada çift kale maçla çalışmayı tamamladı. 
     Siyah-beyazlıların antrenmanını kulüp başkanı Yıldırım Demirören, futbol şubesinden sorumlu asbaşkan Kıvanç Oktay ve yönetici İlhan Durusoy da izledi. 
     Beşiktaş, yarın akşam yapacağı antrenmanla derbi maçın hazırlıklarını tamamlayacak. 
     
</TEXT>
</DOC>
