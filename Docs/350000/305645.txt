<DOC>
<DOCNO> 305645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/siyaset/axsiy02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem vefalı çıktı 
</HEADLINE>
<TEXT>


ABD'de tedavi olan İsmail Cem, doktorundan izin alırsa kurultaya katılarak Baykal'a destek verecek. İsmail Cem, CHP Genel Başkan Yardımcısı olacak 

Ezelhan Üstünkaya - Ankara 


İsmail Cem, tedavisi sürdüğü halde 29 Ocak'taki olağanüstü kurultaya katılmak istiyor. Uzun süredir ABD'de bulunan Cem'in tedavisi, 1 - 2 Şubat'ta bitecek şekilde programlandı. Uzun süredir aktif siyasetten ayrı kalan Cem, doktorlarına tedaviyi birkaç gün önce noktalamanın mümkün olup olmadığını sordu. Cem'in, kurultaya katılmak istediğini aktardığı Baykal da, zor süreçte verdiği destek için teşekkür ederken, Cem'e, "Sağlığın benim için daha önemli" yanıtını verdi. 
Cem de kurultaya katılmanın sağlığı için risk taşıyıp taşımayacağını doktorlarına soracağını söyledi. Cem, doktorlarının izin vermesi durumunda, 27 Ocak'ta Türkiye'ye dönecek ve bir gün dinlendikten sonra kurultaya katılacak. Kurultay salonunun "steril" olmaması nedeniyle partilileri selamlayıp salondan ayrılması beklenen Cem, doktorların izin vermemesi durumunda kurultaya sadece "Baykal'a destek mesajı" gönderecek. Baykal'ın, kurultayda yenilenecek Parti Meclisi'nde PM Cem'e yer verecegi bildirildi. Kemal Derviş'i yönetimden tasfiye etmeye hazırlanan Baykal, Cem için genel başkan yardımcılığı görevini düşünüyor. Cem, ayrıca genel başkan başdanışmanı olarak da görevlendirilecek. 

Erdoğan'a yanıt verdi 

ANKARA Milliyet 

Grup toplantısına katılan Baykal, "Birbirlerine düştüler" diyen Erdoğan'a seslendi. Baykal, İzmir Limanı'ndaki AKP'lilerin karıştığı ihale usulsüzlüğü iddiasını hatırlatarak, "Çaren yok, seninkini de, bizimkini de gündeme getireceğiz" dedi. 

Genel başkanlık seçimi yapılacak 

Muhaliflerin beklediği açıklama geldi. CHP Genel Merkezi, 29 Ocak'ta yapılacak 13. Olağanüstü Kurultay'da genel başkanlık seçiminin de gerçekleştirileceğini bildirdi. İlanın verilmemesinde bazı kuşkuların ortaya çıkması üzerine yazılı bir açıklama yapıldı. Açıklamada, Genel Başkanlık, Parti Meclisi ve Yüksek Disiplin Kurulu seçimlerinin yapılacağı bildirildi. 

'Baykal, 17 oy hesabı yapıyor' 

CHP Yüksek Disiplin Kurulu, Sarıgül'ün Mersin mitingine katılan 15 milletvekiline kınama cezası verilmesine ilişkin talebi yarın karara bağlayacak. Milletvekillerinin kurultayda oy kullanıp kullanmayacağı tartışması başladı. Sevk edilen 2 YDK üyesinin de oy kullanamayacağının ileri sürülmesi, "Genel merkez 17 oy hesabı mı yapıyor " eleştirilerine neden oldu. 

'Rüşvet'in kaydı açıklanacak mı 

Sarıgülcü olarak nitelenen Yüksek Disiplin Kurulu YDK üyeleri Cafer Dursun ve Engin Baba'nın, genel merkeze "telefon kayıtları" ile yanıt vereceği öğrenildi. Dursun, Sarıgül'ün oylamasının yapıldığı 3 Ocak'ta YDK üyeleri arasında geçen konuşmalarla, YDK Başkanıyla arasındaki görüşmeye ilişkin kayıtları kamuoyuna açıklayacağını bildirdi. 


</TEXT>
</DOC>
