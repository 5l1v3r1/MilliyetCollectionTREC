<DOC>
<DOCNO> 326266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko30.html </URL>
<DATE> 2005/03/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İSO'da seçim sancılı başladı 
</HEADLINE>
<TEXT>

     İstanbul Sanayi Odası İSO Yönetim Kurulu, TOBB delegeleri ve Disiplin Kurulu seçimleri yoğun kulis faaliyetleri ile başladı. İSO Başkanı Tanıl Küçük'ün listesinin saat 10.00'da delegelere sunulduğu seçimlerde, ikinci bir liste çıkarması beklenen Adnan Dalgakıran ise ayrı bir liste yerine Küçük'ün listesindeki dört ismin çizilerek kendisi de dahil ayrı dört ismin yazılmasını istedi. 
     İSO'da, 16 Mart'ta yapılan delege seçimlerinin ardından bugün Yönetim Kurulu Başkanlığı, TOBB delegeleri ve Disiplin Kurulu üyelerinin seçimi yapılıyor. Bu seçimler gün boyu devam ederken, öğleden sonra olağanüstü olarak toplanacak İSO Meclisi'nde ise Meclis Başkanı, Eğitim, Bütçe ve Mevzuat Komisyonları seçilecek. Yoğun kulis faaliyetleri içerisinde saat 9.00'da başlayan seçimlerde liste karmaşası yaşandı. 
     Şekerli ve Kakaolu Mamüller Sanayi Grubu'ndan seçilen ve halen başkanlık görevini yürüten Tanıl Küçük'ün listesini açıklamasının ardından, ikinci bir liste ile seçime girmesi beklenen ve Mekanik İmalat Sanayi Grubu'ndan seçilen Adnan Dalgakıran yoğun baskılara maruz kaldıklarını ifade etti. 
     Dalgakıran, "Arkamdaki tüm destekler çekildi. 60 kişi ile görüştüm. Sana oy vereceğiz ama bizi listene alma diyorlar " dedi. 
     İSO'da son seçimlerle üyelerin yüzde 50'sinin değiştiğini hatırlatan Dalgakıran, statükonun korunması için yoğun bir baskı yapıldığını ve bunun da demokrasiye zarar verdiğini belirtti. "Benim arkamda hiçkimse yok. Ben bir garip Adnan Dalgakıran'ım. Umarım MÜSİAD ve ihracatçılar destek verir. AKP'nin şu anda rolü yok, olsa bile aleyhime olur" diye konuşan Dalgakıran, İSO'nun geçtiğimiz dönemde sadece "Kapasite raporu onaylama merkezi" gibi çalıştığını öne sürdü. Dalgakıran, "Üyeler kaosun içine atıldı. Üç kişi tepeden inme liste yapıyor. Destek yapıp almadığım saat 5'de belli olur. Tek liste bile olsa çizikler olabilir" dedi. 
     
     "BAŞTA TANIL KÜÇÜK'E KARŞIYIM" 
     İSO'nun geçtiğimiz dönemde sanayicilerin sorunları için hiçbir şey yapmadığını öne süren Dalgakıran, "Biz Tanıl Küçük'ün adını bile duymadık, küçücük meslek örgütleri bile buradan daha iyi çalışıyor. Başta Tanıl Küçük değişmeli" diye konuştu. Kendilerinin başlattığı hareketin dün gece ortaya çıktığını ifade eden Dalgakıran, "Bu iş bizim acemiliğimize geldi. Bize listeler hep birlikte hazırlansın dediler, isimleri tartışmaktan vizyona sıra gelmedi" dedi. 
     
     TANIL KÜÇÜK'ÜN LİSTESİ 
     Şu anda İSO Yönetim Kurulu Başkanlığı görevini yürüten Tanıl Küçük'ün listesinde yer alan asil isimler şöyle 
     "Tanıl Küçük, Zeynep Bodur Okyay, Nuri Tuna, Cengiz Solakoğlu, Mehmet Büyükekşi, Ataman Onar, Bülent Demircioğlu, Baki Kuriş, Gülsüm Azeri, Zeki Karahan ve Niyazi Öztürk." Dalgakıran, son anda ayrı bir listeyle seçime girmek yerine Küçük'ün listesindeki Niyazi Öztürk'ün isminin çizilerek yerine kendi isminin, Baki Kuriş'in yerine Nahit Kemalbay'ın, Ataman Onar'ın yerine Adnan Dalgakıran'ın ve Nuri Tuna'nın yerine Nuri Görenoğlu'nun yazılmasını istedi. 
     İSO'nun bu gün sona erecek seçimlerinde 24 TOBB üyesi, 11 Yönetim Kurulu üyesi ve 6 Disiplin Kurulu üyesini 
     belirlemek için delegeler saat 17.00'a kadar oy kullanabilecek. Öğleden sonra yapılacak Meclis Toplantısı'nda ise Meclis Başkanı, Eğitim, Bütçe ve Mevzuat Komisyonları başkanları seçilecek. 
     
</TEXT>
</DOC>
