<DOC>
<DOCNO> 333943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun02.html </URL>
<DATE> 2005/04/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
"Benazir Butto'nun eşi ve taraftarları tutuklandı" 
</HEADLINE>
<TEXT>

     Pakistan'da eski Başbakan Benazir Butto'nun eşi ve taraftarlarının tutuklandığı bildirildi. 
     Özel televizyon kanalı Geo TV, polisin, sürgündeki Benazir Butto'nun eşi Asıf Ali Zerdari'yi Dubai'den Lahor kentine getiren uçağa baskın düzenleyerek, çok sayıda muhalifi de tutukladığını duyurdu. 
     Geo TV, tutuklananlar arasında Butto'nun Pakistan Halk Partisi'nin parlamento kanadı lideri Mahdum Emin Fehim ile eski Dışişleri Bakanı Serdar Asıf Ahmed Ali'nin de bulunduğunu belirtti. 
     Polis ise Ali Zerdari'nin tutuklanmadığını, sadece evine götürüldüğünü, orada özgürce hareket edeceğini bildirdi. 
     Bu arada görgü tanıkları, polisin büyük bir gösteriyi engellemek için Ali Zerdari'yi uçaktan alarak gizlice evine götürdüğünü söyledi. 
     Görgü tanıkları, polis barikatını aşarak Lahor havaalanında Ali Zerdari'yi karşılamaya çalışan 150 kadar Butto yandaşının polisle çatıştığını, ardından da tutuklamaların olduğunu ifade etti. 
     Geçen yıl kefaletle serbest bırakıldıktan sonra aralık ayında Dubai'deki eşi Butto'nun yanına giden Ali Zerdari'nin o zamandan beri ilk defa ülkesine döndüğü kaydedildi. 
     
</TEXT>
</DOC>
