<DOC>
<DOCNO> 323384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun01.html </URL>
<DATE> 2005/03/13/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
İran'ın güneydoğusunda 5.9 büyüklüğünde deprem... 
</HEADLINE>
<TEXT>

     İran'ın güneydoğusunda, Richter ölçeğiyle 5.9 büyüklüğünde deprem meydana geldi. 
     İRNA haber ajansına göre, Pakistan sınırındaki Sistan ve Belucistan eyaletinde hissedilen depremde can ve mal kaybı olup olmadığı henüz bilinmiyor. 
     
     BAZI EVLER HAFİF HASAR GÖRDÜ 

     İran'da meydana gelen Richter ölçeğine göre 5.9 büyüklüğündeki depremde, bazı evlerin hafif hasar gördüğü bildirildi. 
     İRNA'nın haberine göre, Tahran Üniversitesi Sismoloji Merkezi, yerel saatle 07.01'de meydana gelen depremin merkez üssünün güneydoğudaki Sistan ve Belucistan eyaletinin Seravan kenti civarı olduğunu açıkladı. 
     Eyaletin güneydoğusunda Pakistan sınırı yakınındaki Seravan kentini sallayan depremde, can kaybı olduğuna dair bilgi bulunmadığı belirtildi. Peyam Radyosu, bazı evlerin duvarlarının çatladığını ve camlarının kırıldığını duyurdu. 
     Seravan Valisi Muhammed Muhebati, ''Bölgenin nüfusu az olduğundan, yaralanan olup olmadığını ve hasarın ne kadar olduğunu bilmiyoruz'' dedi. 
     İran'da 22 Şubatta güneydoğudaki Kirman eyaletinin Zerend kentini vuran 6.4 büyüklüğündeki depremde 600'den fazla kişi ölmüş, 1500 kadar kişi yaralanmıştı. 
     
</TEXT>
</DOC>
