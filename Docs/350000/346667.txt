<DOC>
<DOCNO> 346667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun22.html </URL>
<DATE> 2005/05/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Müşerref El Kaide'nin iç yapısını çökerttik... 
</HEADLINE>
<TEXT>

     Pakistan Devlet Başkanı Pervez Müşerref, El Kaide örgütünün iç yapısını ülkesinin çökerttiklerini söyledi. 
     Müşerref, Alman Der Spiegel dergisine verdiği demeçte, "Çok sayıda terörist öldürdük. Böyle durumlarda dikey ve yatay ilişkilerin kesilmesi gerekir. El Kaide’nin iç yapısını çökerttik" dedi. 
     El Kaide’nin tüm dünyada ağları bulunduğunu belirten Müşerref, "Tüm terör grupları El Kaide’ye katıldı. Ortak çıkarları Amerikan ve diğer Batılı birliklere saldırmak. Hepsi birlikte Irak üzerinde yoğunlaştı" diye konuştu. 
     "ABD’nin Irak’a saldırmasından önce Pakistan halkının Saddam Hüseyin’in vahşi bir diktatör olduğundan şüphe etmediğini" ifade eden Müşerref, "ancak Amerikan birliklerinin operasyonlarının tüm ülkeye yayılmasından sonra Irak’ın işgal edildiği şeklinde bir intibaın oluştuğunu" kaydetti. 
     "Pakistan’ın teröristlere karşı kararlı bir iradeyle mücadele etmediği" şeklindeki eleştirileri reddeden Müşerref, "El Kaide’ye karşı başka hangi ülke mücadele ediyor ki Sadece Pakistan, şehirlerde 700, dağlık bölgelerde de 300 ila 400 terörist öldürdü. 
     Afganistan’daki çatışmalar sırasında El Kaide Pakistan’a yerleşti ve biz sadece o dönemde 250 terörist öldürdük" dedi. 
     El Kaide’ye karşı yaptıkları operasyonlar hakkında ayrıntılı bilgi veren Müşerref, Guantanamo Bay’deki Amerikan üssünde Kur’an-ı Kerim’e hakaret edildiği haberlerinin tüm İslam alemini ayağa kaldırdığını, özellikle Pakistanlıları çok öfkelendirdiğini söyledi. 
     Müşerref, Ortadoğu sorunuyla ilgili olarak, "Filistin’de barışın sağlanması lazım. Doğru yol bu. Irak ya da Afganistan için düşünülen her türlü stratejinin Filistin ile ilgisi var" diye konuştu. 
     Kendisine karşı düzenlenen iki suikast girişimiyle ilgili bir soru üzerinde Müşerref, kendisini öldürmeye kalkışanların farklı gruplar olduğunu söyledi. 
     Müşerref, İran’ın askeri alandaki nükleer programının en iyi nasıl önlenebileceği sorusunu yanıtlarken, "Bilmiyorum. İran, nükleer bomba sahibi olmaya çok istekli" dedi. 
     Müşerref, "İran’a karşı önleyici bir savaşın dünyada yıkıma yol açabileceğini ve İslam dünyasında isyan çıkmasına neden olabileceği" uyarısında bulunarak, "Neden yeni cepheler açılsın" ifadesini kullandı. 
     "Silahların çoğalmasına karşı olduklarını" söyleyen Müşerref, "komşu ülke Hindistan’ın nükleer silaha sahip olmasından dolayı nükleer silaha sahip olan Pakistan’ın tersine, İran’ın, nükleer silahları bulunan İsrail ile ortak sınırı bulunmadığını" belirtti. 
     
</TEXT>
</DOC>
