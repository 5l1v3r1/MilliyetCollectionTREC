<DOC>
<DOCNO> 348285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo11.html </URL>
<DATE> 2005/06/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Halul Mutlu'ya umut 
</HEADLINE>
<TEXT>

     Dünya ve Olimpiyat Şampiyonu rekortmen milli halterci Halil Mutlu'nun, son Avrupa Şampiyonası sırasında yapılan doping kontrolünde, yasaklı ''nandrolone'' maddesi kullandığının belirlenmesinin ardından, Dünya Anti-Doping Ajansı'ndan WADA son gelen haber, Halil Mutlu için umut oldu. 
     WADA, 31 Mayıs'ta dünyadaki tüm akredite laboratuvarlarına gönderdiği genelgede, son yapılan incelemelerde birçok numunede ''nandrolone'' maddesinin fazla miktarda bulunduğunu ve yapılan test sonuçlarının ''yalancı'' pozitif olabileceğini duyurdu. 
     WADA, idrarın kimyasal birtakım etkileşimler sonucunda, numunelerde ''nandrolone'' maddesi varmış gibi algılanıldığını ve tüm akredite laboratuvarların da bu ''yalancı'' pozitifliği algılayabilmek için yeni bir yöntem kullanmaları gerektiğini bildirdi. 
     Anadolu Sporcu, Sağlık ve Eğitim Merkezi doktorlarından Tamer Çavuş, AA muhabirine yaptığı açıklamada, bu olayın WADA'da hiç alışılagelmiş bir olay olmadığını belirterek, ''Teknik anlamda WADA'da da birtakım hataların ve yanlışlıkların yapıldığı ortaya kondu. Halil Mutlu'nun idrarında belirlenen 'nandrolone' maddesinin 'yalancı' pozitif olduğuna yüzde yüz eminim. Bana göre A numunesinin bir kez daha yeni teknikle incelenmesi gündeme gelecektir. O da olmazsa B numunesi yeni teknikle incelenecek ve Halil Mutlu'nun suçsuz olduğu ortaya çıkacaktır'' diye konuştu. 
     
</TEXT>
</DOC>
