<DOC>
<DOCNO> 341237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonsiy06.html </URL>
<DATE> 2005/05/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Başbakan Erdoğan'ın dayıları ücretsiz muayene kuyruğunda 
</HEADLINE>
<TEXT>

     Muhammet KAÇAR DHA 

      DOĞU Karadeniz Bölgesi’nde bir süreden bu yana ücretsiz göz taraması yapan Dünya Göz Hastanesi'nin çalışmalarını 3 gündür sürdürdüğü Rize’nin Güneysu İlçesi'nde, Başbakan Recep Tayyip Erdoğan’ın dayıları Ali, Kemal ve Saim Mutlu da ücretsiz muayene olabilmek için sıraya girdi. 
     Dünya Göz Hastanesi’nin göz taramasına yörede oturanlar büyük ilgi gösterdi. TIR’ın önünde kuyruğa girenler arasında Başbakan Recep Tayyip Erdoğan’ın üç öz dayısı da yer aldı. Bir süre kalabalığın arasında sıranın kendilerine gelmesini bekleyen 74 yaşındaki Ali Mutlu, 73 yaşındaki Kemal Mutlu ve 68 yaşındaki Saim Mutlu, sırayla göz taramasından geçti. 
     Doktorun gözlük takması önerisinde bulunduğu Kemal Mutlu, bir süre önce ABD’de kontrolden geçtiğini belirtince görevli doktor, gözlük vermeyi önerdi. Kemal Mutlu ise, Eğer verecekseniz de iyi bir çerçeve verin, üstüne parasını ben vereyimö dedi. Bunun üzerine Dünya Göz Hastanesi yetkilileri, verdikleri çerçevelerin çok kaliteli olduğu yanıtını verdi. Başbakan Recep Tayyip Erdoğan’ın 3 dayısı muayene sonrası birlikte gazetecilere poz verdi. 
     Dünya Göz Hastanesi’nin TIR’ı, 15 günden bu yana süren Karadeniz gezisinde en fazla zamanı Güneysu’ya ayırdı. Cumartesi gününden bu yana Başbakan Erdoğan'ın memleketinde bulunan ve yarın da kalacak Dünya Göz Hastanesi doktorları, Güneysu’ya bir ayrıcalık daha yaparak, gözlüğe ihtiyacı olanlara gözlük camı ve çerçevesi de hediye etti. Bu uygulamanın sadece Güneysu’da yapıldığı ifade edildi. 
     
</TEXT>
</DOC>
