<DOC>
<DOCNO> 307824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy15.html </URL>
<DATE> 2005/01/19/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çelik Öğretmenler ucuz şartlarda bilgisayar alacak 
</HEADLINE>
<TEXT>

     Milli Eğitim Bakanı Hüseyin Çelik, şubat ayında yapılacak atamaların, daha önce Kamu Personel Seçme Sınavı'na KPSS giren ve belli bir puan alanları kapsadığını söyledi. 
     Kurban Bayramı'nı geçirmek üzere Van'a gelen Çelik, AK Parti il binasında, partililerle görüştü. Çelik, bayramda bütün insanların birbirine yakınlaşmasını, kırgınlıkların küskünlüklerin ortadan kalkmasını ümit ettiğini belirtti. 
     Şubat ayındaki öğretmen atamalarıyla ilgili kamuoyunda yanlış değerlendirmelerin yapıldığını söyleyen Çelik, ''Şubatta yapılacak atamalar, KPSS'den iyi puan alanları kapsamaktadır. Bu atamalar için yeni bir KPSS yapılmayacaktır'' diye konuştu. 
     Geçmişte KPSS'ye girip öğretmen olmak isteyen 173 bin kişinin başvurusunun bulunduğuna değinen Çelik, bunlardan 10 bininin 2004 Ağustos ayında atamasının yapıldığını, şu an ellerinde 160 bin rezervin bulunduğunu anlattı. Şubat ayında gerçekleştirilecek öğretmen atamalarının bunların arasından yapılacağını vurgulayan Çelik, ''İkinci dönem yani ağustos ayında yapacağımız atamaları, haziran ayında mezun olacak ve yapılacak KPSS'ye katılacak adayları hesaba katarak gerçekleştireceğiz. Ağustos ayında da 10 bin öğretmen ataması yapılacaktır'' diye konuştu. 
     Van'da bu yıl 7 eğitim yerleşkesinin inşa edileceğini dile getiren Çelik, bunların ihalesinin tamamlandığını ve ilkbahar ayından itibaren yapımına başlanacağını kaydetti. 
     Kurban Bayramı'ndan 15 gün sonra da Van'daki okullara 420 adet bilgisayarın gönderileceğini, Türkiye genelindeki bütün okullarda bilgisayar laboratuvarı kurulmasını hedeflediklerini bildiren Çelik, ''Öğretmenlerin en ucuz şartlarda bilgisayar satın alması için bütün hazırlıklar bitirildi. Bayramdan sonra bu mesele bitirilecektir'' şeklinde konuştu. 
     
     ''GÜNEYDOĞU ASYA'YA YARDIM ÇAĞRISI'' 
     Bakan Çelik, herkesin imkanları ölçüsünde, Güneydoğu Asya'daki tsunami ve deprem felaketinden zarar görenler için yardımda bulunması gerektiğini anlatarak, şöyle devam etti 
     ''Deprem ve tsunamiden en çok zarar gören yerlerden biri olan Açe bölgesi, geçmişte bir Osmanlı toprağıydı. Buradaki vatandaşlar son yıllara kadar Osmanlı padişahları adına hutbe okutuyorlardı. Bizim zor günlerimizde oradaki vatandaşlar, hanımlarının bileziğini satarak yardımda bulundu. Şimdi sıra bizde. Herkes gücünün yettiği ölçüde Kızılay'a yardımda bulunsun. Kızılay aracılığıyla yapılan yardım yerini bulacaktır. Kimse bundan endişe duymasın.'' RİN-YŞ-EHK-KK 14 19 01 05 
     
</TEXT>
</DOC>
