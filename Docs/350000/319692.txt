<DOC>
<DOCNO> 319692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo33.html </URL>
<DATE> 2005/03/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Beşiktaş maçının konuşulması Sakaryaspor'un konsantresini bozuyor" 
</HEADLINE>
<TEXT>

     Sakaryaspor, Büyükşehir Belediyesi Ankaraspor maçının hazırlıklarını Rüstemler Tesisleri'nde sürdürdü. 
     İzinli olan Fatih Şen'le Beşiktaş maçında çıkan olaylarda burnu kırılan Serdal çalışmalara katılmadı. 
     Sakaryaspor Teknik Sorumlusu Şaban Yıldırım, Beşiktaş maçında iyi mücadele ettiklerini, ancak sonuç alamadıklarını söyledi. 
     Yıldırım, AA muhabirine yaptığı açıklamada, Beşiktaş maçında çıkan olayların artık takıma zarar vermeye başladığını kaydetti. Olayların unutulması gerektiğini ifade eden Yıldırım, ''Beşiktaş maçında iyi mücadele ettik. Ancak gol bölgelerinde etkili olamadık'' dedi. 
     Büyükşehir Belediyesi Ankaraspor maçına konsantre olmaya çalıştıklarını belirten Yıldırım, şöyle konuştu 
     ''Beşiktaş maçında çıkan olayların gündemde kalması takımın konsantresini bozmaya başladı. Artık bu konuyu konuşmak istemiyoruz. Biz önümüzdeki maçı düşünmeliyiz. İyi mücadele ediyoruz. Sergilenen futboldan memnunum. Ancak mücadelenin meyvesini alacağımız gol bölgelerine yönelik çalışma yapmamız gerekiyor.'' 
     
</TEXT>
</DOC>
