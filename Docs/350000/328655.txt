<DOC>
<DOCNO> 328655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur18.html </URL>
<DATE> 2005/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Evinin önünde başına beş kurşun 
</HEADLINE>
<TEXT>

     Ramazan ÇETİN DHA 

      DENİZLİ'de demir çelik işçisi 2 çocuk babası 31 yaşındaki Muzaffer Başkaya, evinin önünde uğradığı silahlı saldırı sonucu öldü. 
     Bugün saat 04.00 sıralarında Muzaffer Başkaya'nın Deliktaş Mahallesi'ndeki evine giden kimlikleri belirsiz iki kişi, kendisini dışarı çağırdı. Evinin dışına çıkan Başkaya, bu kişilerle tartışmaya başladı. Bu sırada zanlılardan biri tabancasını çekerek Başkaya'yı kurşun yağmuruna tuttu. İki saldırgan daha sonra olay yerinden kaçtı. 
     Başına 5 kurşun isabet eden Başkaya, olay yerinde hayatını kaybetti. Çevrede oturanların araması üzerine olay yerine gelen polis ekibi, Muzaffer Başkaya'nın kanlar içindeki cesediyle karşılaştı. Pamukkale Üniversitesi Tıp Fakültesi Hastanesi Morgu'nda yapılan otopside Başkaya'nın, başına tabancayla sıkılan 5 kurşunla öldüğü belirlendi. 
     Emniyet Müdürlüğü Cinayet Bürosu ekipleri, olayla ilgili geniş kapsamlı soruşturma başlattı. 
     
</TEXT>
</DOC>
