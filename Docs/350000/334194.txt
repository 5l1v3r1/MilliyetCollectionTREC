<DOC>
<DOCNO> 334194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun19.html </URL>
<DATE> 2005/04/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yunan Kara Kuvvetleri Kınadığımız olay hakkında soruşturma açıldı 
</HEADLINE>
<TEXT>

     Yunanistan Kara Kuvvetleri Komutanlığı, Atina'daki Yunan Kara Harp Okulu'nda yaşanan Türk bayrağına saygısızlık olayının sorumlularının tespiti için idari soruşturma açıldığını açıkladı. 
     Kara Kuvvetleri Komutanlığı sözcüsü Lazos Yannis, yaptığı yazılı açıklamada, ''Gerçekten üzerinde sloganlar yazılmış bir Türk bayrağı bulundu. Bu üzücü ve kınadığımız olaya ilişkin idari soruşturma derhal başlatılmıştır. Bu olayın sorumlularının belirlenmesi ve gerekli sert yaptırımların uygulanması için askeri adalet harekete geçmiştir'' dedi. 
     Türkiye'de dün akşam açıklama yapan Genelkurmay Başkanlığı Genel Sekreterliği, Türkiye ile Yunanistan arasındaki Güven Artırıcı Önlemler kapsamında Yunan Kara Harp Okulu'nda misafir edilen Kara Harp Okulu öğrencilerinin odasına zedelenmiş ve üzerinde Türkiye aleyhine ifadelerin bulunduğu Türk Bayrağı bırakıldığını, öğrencilere derhal Türkiye'ye dönmelerinin emredildiğini ve öğrencilerin Türkiye'ye döndüğünü bildirmişti. 
     Dışişleri Bakanlığı'ndan yapılan açıklamada da, Yunanistan Harp Okulu'nda Türk Bayrağı'na karşı sergilenen çirkin ve saygısız hareketin üzüntüyle karşılandığı, bazı sorumsuz kişilerce gerçekleştirildiği anlaşılan tahrikkar ve müessif olayın üzerine Yunanistan nezdinde derhal girişimlerde bulunulduğu belirtilmişti. 
     Açıklamada, ''Yunan yetkililerinden, bu olayın sorumlularının bulunması ve cezalandırılması talep edilmiştir. Yunan hükümet yetkilileri, bu müessif olaydan üzüntü duyduklarını ifadeyle, sorumluların tespit edilerek cezalandırılması hususunda güvence vermişlerdir'' denilmişti. 

     
</TEXT>
</DOC>
