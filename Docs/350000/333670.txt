<DOC>
<DOCNO> 333670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko12.html </URL>
<DATE> 2005/04/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kapasite kullanımı Mart'ta yüzde 80.3 oldu... 
</HEADLINE>
<TEXT>

     İmalat sanayinde kapasite kullanım oranı Mart ayında yüzde 80.3 olarak belirlendi. 
     Devlet İstatistik Enstitüsü DİE , İmalat Sanayi Aylık Eğilim Anketi Mart ayı sonuçlarını açıkladı. 
     Ankete cevap veren 2703 işyerinden derlenen verilerin Mart ayı ilk geçici sonuçlarına göre, 2004 yılı Mart ayında yüzde 82.1 olan üretim değeri ağırlıklı kapasite kullanım oranı, 2005 yılı Mart ayında yüzde 80.3 oldu. 
     
     EN YÜKSEK ORAN TV HABERLEŞME CİHAZI İMALATINDA 

     İmalat sanayinde üretim değeri ağırlıklı kapasite kullanımında Mart ayında en yüksek kullanım oranı, yüzde 89.3 ile radyo, TV haberleşme cihazları imalatında görüldü. 
     Ankete cevap veren 2 bin 703 işyerinden derlenen verilerin Mart ayı ilk geçici sonuçlarına göre, 2004 yılı Mart ayında yüzde 82.1 olan üretim değeri ağırlıklı kapasite kullanımı, bu yılın Mart ayında yüzde 80.3 seviyesine indi. 
     Söz konusu ayda imalat sanayinde kapasite kullanım oranı devlet sektöründe yüzde 82.6, özel sektörde ise yüzde 79.6 oldu. Geçen yılın aynı döneminde kapasite kullanım oranları kamu da yüzde 86.6, özel sektörde yüzde 79.6 olarak belirlenmişti. 
     
     FAALİYET KOLLARINA GÖRE 

     İmalat sanayinde iktisadi faaliyet kollarına göre Mart ayında kapasite kullanımı en yüksek sektör, yüzde 89.3 ile radyo, TV haberleşme cihazları imalatı oldu. 
     Kapasite kullanım oranları, gıda ürünleri ve içecek imalatında yüzde 68.1, tütün ürünleri imalatında yüzde 60.7, tekstil ürünleri imalatında yüzde 82.2, giyim eşyası imalatında yüzde 81.1, derinin işlenmesi bavul, çanta ve benzeri imalatında yüzde 66.8, ağaç ve mantar ürünleri imalatında yüzde 84.4, kağıt ve kağıt ürünleri imalatında yüzde 85.7, basım ve yayım imalatında yüzde 74.5, kok kömürü, rafine edilmiş petrol ürünleri imalatında yüzde 87.9 oldu. 
     Aynı dönemde, kapasite kullanım oranları, kimyasal madde ürünleri imalatında yüzde 76, plastik kauçuk ürünler imalatında yüzde 81.9, metalik olmayan diğer mineral madde imalatında yüzde 80.4, ana metal sanayinde yüzde 86.1, metal eşya sanayinde yüzde 75.7, makina ve teçhizat imalatında yüzde 74.3, büro, muhasebe bilgi işlem makinaları imalatında yüzde 88.4, elektrikli makina cihazları imalatında yüzde 79.6, tıbbi, optik hassas aletler imalatında yüzde 78.3, taşıt araçları ve karoseri imalatı yüzde 83.3, diğer ulaşım araçları imalatında yüzde 82.6 ve mobilya imalatında yüzde 83.7 olarak belirlendi. 
     
     TAM KAPASİTE İLE ÇALIŞAMAMA NEDENLERİ 

     Bu arada, tam kapasite ile çalışamama nedenleri gözönüne alındığında Mart ayında, geçen yılın aynı dönemine göre iç pazarda talep yetersizliğinin payı yüzde 67.4'den yüzde 52.7'ye, işçilerle ilgili meseleler yüzde 2.9'dan yüzde 2'ye, dış pazarda talep yetersizliği yüzde 16.9'dan yüzde 16.8'e geriledi. 
     Aynı dönemde, mali imkansızlık yüzde 1.6'dan yüzde 3.1'e, yerli mallarda hammadde yetersizliği yüzde 2.8'den yüzde 4.6'ya, ithal mallarda hammadde yetersizliği yüzde 1.2'den yüzde 2.2'ye çıktı. 
     
     BEKLENTİLER 

     DİE'nin, imalat sanayi aylık eğilim anketinde, işyerlerinin üretim, yurtiçi satış, satış fiyatları ve hammadde fiyatları konusunda 2005 yılı Mart ayı gerçekleşme durumlarına ilişkin görüşleri ile Nisan ayı beklentilerine de yer verildi. 
     Mart ayında üretim miktarında artış belirten işyeri oranı yüzde 59.2, yurtiçi satışlar konusunda artış belirten işyerleri de yüzde 66 olarak belirlendi. 
     Aynı dönemde, satış fiyatlarında artış belirten işyeri oranı yüzde 24.5, hammadde fiyatlarında artış belirten işyeri oranı da yüzde 32.1 oldu Nisan ayı için ise üretim miktarında artış beklentisi gösteren işyerlerinin oranı yüzde 33, yurtiçi satışlarda artış bekleyenlerin oranı da yüzde 38 olarak tespit edildi. 
     Satış fiyatlarında artış belirten işyeri oranı yüzde 20.7, hammadde fiyatlarında artış belirten işyeri oranı da yüzde 25.4 oldu 
     
</TEXT>
</DOC>
