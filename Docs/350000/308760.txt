<DOC>
<DOCNO> 308760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/aspo.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e çeyrek altın 3-2 
</HEADLINE>
<TEXT>


Kadıköy randevusu Aurelio'nun golüyle başladı. İsmet'in beraberlik golü keyifleri kaçırdı. Luciano ile Tuncay farkı bir anda açtı. Desuki'nin golü sadece tabelaya asıldı 


90 dakika 

MEHMET DEMİRKOL 

Cumartesi izlediğimiz İstanbul büyüğü iyi futbol oynuyordu. Az pozisyon veriyor, ama zevk vermiyordu. Dün izlediğimiz ilk büyük ise bayağı kötü futbol oynuyordu. Ve Fenerbahçe... 
20'de Aurelio ile buldukları gol, Hagili devirlerden bu yana görmekte zorlandığımız güzelliklerin müthiş bir örneğiydi. Alex'i sanki üç ayrı viteste programlayıp attığı harika pas, Tuncay'ın kendisinden beklenmeyecek bir alçakgönüllülükle topu Aurelio'nun önüne yuvarlayışı ve seyircinin onu alkışlayışı... Fenerbahçe bu golle sembolleşen müthiş pozisyonlar, güzel organizasyonlar yarattı. İnsana, "Tanrım bir futbol cennetindeyim" dedirten anlar... Ama Fenerbahçe'nin oyununda şizoid bir durum da var. Bazen oyundan öyle düştüler ki... Sanki dakikalarca hiçbir şey yapmadılar. 
Ümit ve Önder'in bindirmeleri, Selçuk ve Aurelio'nun tek topları ve Nobre'nin pivotluğuyla rakibi zora düşürdüklerinde harikaydılar. 9'da Serhat'ın, Baidou'nun çizgiden çıkardığı şutundan önce Ümit üç kez sol çizgiye inmiş, içeri doldurmuştu. Çok iyi çıkıyor, harika dönüyorlardı. Ama rakibin de bu durumu bozacak iyi işleyen bir planı vardı. Çok iyi oynayan Evren'in pasörlüğünde Cenk, Okan ve Umut ile hızlı çıkıp kontralar yakalama peşindeydiler. Bu imkanı, sert orta sahalarının kaptıkları toplarda buldular. 
16'da Flavio'nun uzak şutuyla heyecanlandılar, 25'te Rüştü'nün yumruklayamadığı topta, yuvaya geri dönen İsmet'in şutuyla eşitliği yakaladılar. Fenerbahçe 10 dakika durduktan sonra yine cennetlik oynamaya başladı. Tek toplarla iyi kapanan rakibi açtılar. 37'de Alex, Serhat ve Aurelio üçlü organizasyonuyla buldukları pozisyonda Zafer devleşti. Doğan kornerde Luciano'nun kafası az farkla auta gidince yine uykuya daldılar, devre böyle bitti. 

Özberk uyandırdı 
Fenerbahçe'yi ikinci yarıda uyandıran Sakıp Özberk oldu. Dörtlü bir ekiple ön bölgede basmaya başladılar. Fenerbahçe de iki pasla kaleye inme imkanı buldu. Futbol cenneti geri döndü. 60. dakikaya gelindiğinde Ankaragücü, Özberk'in planıyla Ümit'in hatalı pasından doğan bir şans bulabilmişti. Fenerbahçe ise tam beş... 
58'de Kaptan'ın ortasında Adem'in son an müdahalesiyle doğan korner, Luciano'nun kafasıyla 2-1'i getirdi. İki dakika sonra Serhat'ın muhteşem hareketleri ve ortası, Tuncay'ın nefis volesiyle taçlandı 3-1. 
Hava iyice buz kesmişti, ama futbol sıcaktı. Ankaragücü yılmadı, bastırdılar. 64'te Cenk'in önünden mutlak gollük bir top alan Rüştü, 57'de yine hatalı bir çıkış yaptı, Desuki sert vurdu 3-2. 
Sonra yine bahsettiğim o uyku hali. Fenerbahçe oynayınca çok iyi ve herkesi yenecek güçte. Ama bu bahsettiğimiz bu uyku haline bir çözüm bulunmalı. 

Çifte mutluluk 

Luciano, gollerden sonra yaptıkları beşik sallama kutlamasının bugün dünyaya gelecek çocuğu için düzenlendiğini söyledi 

Ülkesine gidiyor 
SARI-Lacivertli takımın Brezilyalı savunma oyuncusu Luciano galibiyeti ve attığı golü bugün doğacak olan bebeğine armağan etti. Tecrübeli futbolcu, "Maçtan önce Nobre ve Aurelio ile kim gol atarsa kutlama yapacağız diye anlaşmıştık. Sonuçta Aurelio da attı, ben de" diye konuştu. Luciano, Daum'dan izin alarak bugün ülkesine gidecek ve perşembe günü dönecek. 

'Kadro yeterli' 
BREZİLYALI oyuncu, yorgunluk nedeniyle Ankaragücü önünde zorlandıklarını ancak turu geçtikleri için mutlu olduklarını söyledi. Luciano transferle ilgili ise, "Hocamız ve yönetim gerçekten oyuncu almaya karar verirse gelecek kişiye kollarımız açık. Ama vermezlerse bu kadro yeterli. Anelka iyi ve kendini ispatlamış bir oyuncu. Anlaşılırsa 'Hoş geldin' deriz" dedi. 

Maçtan notlar 
Tam destek 
SARI - Lacivertli taraftarlar soğuk havaya rağmen Ankaragücü maçında takımlarını yalnız bırakmadı. Yaklaşık 30 bin Fenerbahçe seyircisi doksan dakika boyunca Kadıköy'ü coşturdu. 

Centilmen Fenerbahçe 
MAÇ başlamadan önce Fenerbahçe Şükrü Saracoğlu Stadı'nın hoparlörlerinden konuk takım Ankaragücü'nün 100 kişilik taraftarına, "Kadıköy'e hoş geldiniz" anonsu yapıldı. Bu anons büyük alkış aldı. 

Zaragoza dökülüyor 
FENERBAHÇE'NİN UEFA Kupası'ndaki rakibi Real Zaragoza, İspanya Ligi'nde alt sıralardan kurtulma çabasındaki Getafe deplasmanından eli boş döndü. İlk 35 dakikada yediği üç golle karşılaşmadan 3 - 0 mağlup ayrılan Zaragoza, böylece klasmanda 12. sıraya indi. 

Daum coşturdu 
TAKIMLAR sahaya çıkarken çalan Fenerbahçe marşına Teknik Direktör Daum da eşlik etti. Tribünlerin önünden geçerken ellerini havaya kaldıran Alman hoca, herkesin marşa eşlik etmesini istedi. 


</TEXT>
</DOC>
