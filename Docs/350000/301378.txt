<DOC>
<DOCNO> 301378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur26.html </URL>
<DATE> 2004/12/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Artemis Heykeli'ni jandarmaya satmaya kalkınca... 
</HEADLINE>
<TEXT>

     Bursa'da, Roma dönemine ait başsız Artemis Doğa ve Av Tanrıçası heykelini müşteri gibi davranan jandarma ekiplerine satmaya çalışan bir kişi, suçüstü yakalandı. 
     Alınan bilgiye göre, Recep K'nın tarihi bir eseri satmaya çalıştığı yönünde ihbar alan jandarma ekipleri, müşteri gibi davranarak 30 bin dolar karşılığında bu kişiyle anlaştı. 
     Mudanya İlçesi'ne bağlı Bademli Beldesi'nde faaliyet gösteren bir barın önünde bekleyen ekipler, buluşma noktasına 16 YB 346 plakalı otomobiliyle gelen Recep K'yı gözaltına aldı. 
     Otomobilin bagajında ele geçirilen başı kesik heykel, Bursa Arkeoloji Müzesi'ne getirildi. Müzede yapılan incelemede, eserin M.S 2. Yüzyıl Roma Dönemi'ne ait olduğu ve bir ikizinin de İstanbul Arkeoloji Müdürlüğü'nde bulunduğu tespit edildi. 
     Recep K. ifadesinde, heykeli Aydın'dan getirdiğini, gerçek olduğunu bilmediği için Bursa'nın Emek Beldesi'ndeki evinin bahçesine koymayı düşündüğünü, ancak Şaban isimli bir arkadaşının uyarısı üzerine heykeli satmaya karar verdiğini söyledi. 
     Recep K'nın, sorgusunun ardından ''2863 Sayılı Kültür ve Tabiat Varlıklarını Koruma Kanunu'na muhalefet'' suçundan adliyeye sevk edileceği bildirildi. 
     
</TEXT>
</DOC>
