<DOC>
<DOCNO> 314277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/ekonomi/eko04.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosch Rexroth'tan Bursa'ya 25 milyon euroluk yatırım 
</HEADLINE>
<TEXT>



Alman endüstri grubu Robert Bosch GmbH bünyesinde bulunan Bosch Rexroth, Bursa'da yüksek teknoloji içeren hidrolik ürünlerin üretileceği ve maliyeti 25 milyon euroyu aşan bir fabrika kuracağını açıkladı. 
Bosch Rexroth Murahhas Azası ve Genel Müdürü Steven Young, hızlandırılmış inşaat çalışmalarının kısa süre içinde tamamlanacağını ve seri üretimin bu yılın ikinci yarısında başlayacağını söyledi. 
Young, 2007'ye kadar 200 kişiye istihdam sağlanacağını ve bu yatırımda görev alacak gençlerin Almanya'da katılacakları uzun süreli eğitimler sayesinde de çok uluslu bir firmanın teknolojik know-how birikiminin Türkiye'ye transfer edileceğini vurguladı. 
Bursa'daki tesiste üretilecek ürünler, Türkiye de dahil olmak üzere özellikle Avrupa pazarının ihtiyacını karşılayacak. 


</TEXT>
</DOC>
