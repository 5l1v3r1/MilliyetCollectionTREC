<DOC>
<DOCNO> 344427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/dunya/dun01.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Paralar sizde mi ' dedi 
</HEADLINE>
<TEXT>


Irak Başbakanı Caferi, ilk yurtdışı gezisini yaptığı Ankara'da Saddam'ın kaçırdığı paraların akıbetini sordu, 'PKK'nın Türkiye'ye zarar vermesine izin verilmeyecek' dedi 

UTKU ÇAKIRÖZER, ELÇİN ERGÜN Ankara 


Irak Başbakanı İbrahim Caferi, ilk yurtdışı ziyaretini düzenlediği Ankara'da Türkiye'nin Kerkük ve PKK konusundaki endişelerini giderme sözü verirken, eski lider Saddam Hüseyin'in malvarlığının peşine düştü. Görüşmelerde, Ovaköy'e sınır kapısı açılması, Irak subay ve askerlerinin Türkiye tarafından eğitilmesi konusunda görüş birliğine varıldı. Irak'ta 30 Ocak'ta yapılan seçimler sonrasında yönetimin Başbakanı Caferi, ilk yurtdışı ziyaretini Türkiye'ye gerçekleştirdi. Başbakan Recep Tayyip Erdoğan ve Caferi görüşmesinden çıkan satırbaşları şöyle 
PKK ve KERKÜK Caferi, Kuzey Irak'taki PKK varlığına ilişkin olarak, "Hiçbir grubun hiçbir şekilde komşu bir ülkeye zarar vermesine izin vermeyeceğiz" taahhüdünde bulundu. Irak Başbakanı, Ankara'nın Kerkük'ün özel statüsünü koruması yönündeki beklentisine de, bu kentin farklılıkları içinde barındıran kimliğinin korunacağı yanıtını verdi. 
İKİNCİ KAPI Erdoğan, "Ovaköy üzerinden ikinci sınır kapısı açalım" önerisini yineledi. "Habur bize dar geliyor" diyerek, Erdoğan'ı teyit eden Caferi, ikinci kapı açılmasına sıcak baktıkları mesajını verirken, Türkiye'nin Kuzey Iraklı Kürt grupları by-pass için istediği rotaya değinmedi. 
SADDAM'IN PARALARI Irak halkının ekonomik olarak zor durumda olduğunu belirten Caferi, "O kadar dibe vurduk ki, Somali ile aynı seviyedeyiz" dedikten sonra, yeni yönetim olarak, Saddam Hüseyin'in yurtdışındaki malvarlığının geri alınması için girişimlerde bulunduklarını kaydetti. Caferi, bu çerçevede Türkiye'nin kapısının da çalınabileceği sinyalini verdi. Erdoğan bunun üzerine, Saddam'ın Türkiye'de herhangi bir malvarlığı bulunmadığını söyledi. Caferi, basın toplantısında da soru üzerine, Saddam'ın yurtdışındaki malvarlığının geri alınması için çaba harcadıklarını belirtti. 
IRAK ASKERİNE EĞİTİM Görüşmelerde, Irak ordusunun yeniden yapılandırılması kapsamında Irak güvenlik güçlerinin Türkiye'de eğitilmesi konusunda Caferi'nin isteğine olumlu yanıt verildi. 
KARŞILIKLI KONSOLOSLUK İki ülke büyükelçiliklerinin önündeki vize kuyrukları da görüşmede ele alındı ve bunun son bulması için Musul ve İstanbul'da başkonsolosluk açılması kararı alındı. 
TÜRKİYE'DEN TERÖR YOK Caferi, görüşme ve basın toplantısında ülkesinde yaşanan terör saldırılarında Türkiye'nin hiçbir payı ve etkisi bulunmadığını kaydetti. Caferi, Erdoğan'a, "Terörün zaman içinde azalmasını bekliyoruz" dedi. 

NOTLAR 
Caferi'yi Amerikalılar da korudu 
Başbakanlık'ta Caferi'yi resmi karşılama töreninde "marş" şaşkınlığı yaşandı. Cumhurbaşkanlığı Muhafız Alayı bandosu, ellerindeki Irak Milli Marşı'na ilişkin 2 farklı marştan hangisini çalacaklarını bilemeyince, Dışişleri yetkilileri devreye girdi. Irak Büyükelçiliği'nden yardım istendi ve Büyükelçiliğin mühürlediği 'Benim ülkem' adlı yeni marş çalındı.Caferi, ortak basın toplantısında, kadınların meclisteki yüksek temsil düzeyinden bahsederek, Türk tarafına üstü örtülü 'hava attı'. Caferi'nin, yeni Irak Meclisi'nin yüzde 30'nun kadın olduğu, 80 kadın milletvekilinin yanı sıra, 6 da kadın bakan olduğu sözlerini Erdoğan, gülümseyerek dinledi.Görüşme sonrasında Irak heyetinin otellerine dönmesi beklenirken Erdoğan, Irak Başbakanı İbrahim Caferi'yi Kocatepe Camii'nde cuma namazına davet etti. Namaz öncesinde verilen hutbede, 19 Mayıs'ın ve Atatürk'ün cumhuriyeti gençliğe emanet etmesinin önemi anlatıldı. Olası bir terör saldırısına karşı Caferi için yoğun güvenlik önlemleri alındı. Türk ve Iraklı korumaların yanı sıra ABD'li güvenlik görevlileri de koruma zincirinde yer aldı. ABD'li korumalarla, Türkler arasındaki koordinasyon için ABD Büyükelçiliği'nden bir yetkili program boyunca hazır bulundu.Başbakan Erdoğan, Caferi onuruna Başbakanlık Konutu'nda bir akşam yemeği verdi. Yemek basına kapalı gerçekleşti. 




</TEXT>
</DOC>
