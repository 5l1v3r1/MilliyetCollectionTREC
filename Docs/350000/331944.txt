<DOC>
<DOCNO> 331944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun28.html </URL>
<DATE> 2005/04/10/ </DATE>
<TIME> 23.42 </TIME>
<AUTHOR>  </AUTHOR>
<HEADLINE>
Yunanistan yüksek mahkemesi Türk Kadınlar Derneğinin itirazını reddetti 
</HEADLINE>
<TEXT>

     Yunanistan Yüksek Mahkemesi Arios Pagos , alt mahkeme tarafından kuruluş dilekçesi kabul edilmeyen ''Rodop Türk Kadınları Kültür Derneği''nin itiraz başvurusunu reddetti. 
     Atina Haber Ajansı ANA , Yüksek Mahkeme'nin, itiraz başvurusunu, ''Derneğin amaçlarının Lozan Anlaşması hükümlerine uymadığı ve Yunan kamu düzenine aykırı nitelik taşıdığı'' gerekçesiyle reddettiğini duyurdu. 
     Ajans, Yüksek Mahkeme'nin Türk Kadınlar Derneği'nin kuruluş dilekçesini reddeden alt mahkemenin kararının, Avrupa İnsan Hakları Sözleşmesi, Yunan Anayasası ve Yunan yasalarını ihlal etmediği görüşüne vardığını da belirtti. 
     Alt mahkemenin 586 2005 sayılı kararında, ''Kadın derneğinin isminin ifade şekli, üyelerini, sadece farklı dil, farklı din ve farklı ırka ait değil, aynı zamanda yabancı uyruklu olarak nitelendirmektedir. Tüzükte, derneğe Yunan uyruklu kadınların üye olabileceklerinin belirtilmesi de göz önünde bulundurulduğunda, bu derneğin, üyelerini ''Müslümanlar'' olarak değil, ''Türk milli vicdanı olan Türkler'' olarak gördüğü sonucu çıkmaktadır. Böylelikle, bu derneğin faaliyetleriyle Yunanistan'da faaliyet gösteren Ermeni, İsrailliler vs. gibi, yasal olarak meşru bir şekilde milli geleneklerini ve dillerini korumayı amaçlayan çeşitli farklı köken grupların derneklerinin aksine, Yunanistan içerisinde Türk ideallerini yaymayı amaçladığı kastedilmektedir'' ifadeleri yer almıştı. 
     Yunanistan Yüksek Mahkemesi, kısa bir süre önce de Batı Trakya Türklerinin, İskeçe Türk Birliği'nin kapatılmasına ilişkin itirazlarını ''Lozan Anlaşması'na aykırı'' olduğu gerekçesiyle reddetmişti. 
     
</TEXT>
</DOC>
