<DOC>
<DOCNO> 340735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur18.html </URL>
<DATE> 2005/05/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Marmara depremi sonrası 2.435 kişi yagılandı, 3 kişi cezaevinde 
</HEADLINE>
<TEXT>

     Adalet Bakanı Cemil Çiçek, Marmara Depremi’nin ardından açılan 2 bin 435 kamu davasında 6 bin 286 kişinin yargılandığını, davalar sonucunda mahkum olanlardan 3’ünün cezaevinde olduğunu bildirdi. 
     Çiçek, CHP Yalova Milletvekili Muharrem İnce’nin 17 Ağustos 1999 tarihinde meydana gelen deprem nedeniyle Yalova, Bolu, Düzce, Sakarya, Bilecik, Kocaeli, İstanbul ve Bursa’da yıkılan konutlarla ilgili soru önergesini cevaplandırdı. 
     Depremin ardından Yalova’da 128, Düzce’de 712, Sakarya’da 440, Kocaeli’nde bin 1, Bursa’da 2 olmak üzere 2 bin 435 dava açıldığını kaydeden Çiçek, Bolu ve Bilecik’te herhangi bir soruşturma yapılmadığını, İstanbul Adliyesi ile Fatih ve Şişli adliyelerinde açılmış kamu davasına rastlanmadığını bildirdi. 
     Adalet Bakanı Çiçek, depremle ilgili açılan 2 bin 435 davada Yalova’da 286, Düzce’de bin 202, Sakarya’da bin 157, Kocaeli’nde 3 bin 632, Bursa’da 9 olmak üzere toplam 6 bin 286 kişinin yargılandığını 
     belirtti. 
     Görülen davalar sonucunda Düzce’de 288 kişi, Sakarya’da 13, Kocaeli’nde 14 olmak üzere 315 kişi hakkında mahkumiyet kararı verildiğini ifade eden Çiçek, "Söz konusu davalar sonucunda mahkum olanlardan üçünün halen ceza infaz kurumlarında bulunduğunu" bildirdi. 
     
</TEXT>
</DOC>
