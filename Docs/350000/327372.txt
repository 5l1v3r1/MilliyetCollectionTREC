<DOC>
<DOCNO> 327372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo17.html </URL>
<DATE> 2005/03/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Fenerbahçe, "Dörtlü Final"i düzenlemek için FIBA'ya başvuru yaptı 
</HEADLINE>
<TEXT>

     Basketbolda FIBA Erkekler Avrupa Ligi'nde ''Dörtlü Final''e kalan Fenerbahçe, organizasyonu İstanbul'da yapmak için FIBA'ya başvuru yaptı. 
     Basketbol Federasyonu'nun resmi internet sitesinde yapılan açıklamaya göre, Aziz Yıldırım başkanlığında toplanan Fenerbahçe Yönetim Kurulu, adaylık başvuru formunu imzalayarak FIBA'nın Münih'deki merkezine faksladı. 
     FIBA'nın organizasyon için istediği 400 bin Avroluk teminatı kabul eden Fenerbahçe'nin tüm takımların ulaşım harcamalarının da üstleneceği bildirildi. 
     Konuyla ilgili kulüp asbaşkanı Mahmut Uslu'nun temaslarda bulunduğu, Basketbol Federasyonu'nun da FIBA nezdinde lobi faaliyetlerini sürdürdüğü kaydedildi. 
     Toplam 500 bin Avroya mal olacak olan ''Dörtlü Final'' organizyonunun nerede yapılacağı, FIBA'nın 29 Mart Salı günü yapacağı toplantıda belli olacak. 
     27-28 Nisan'da oynanacak ''Dörtlü Final''in ilk gününde Fenerbahçe, Ukrayna takımı BC Kiev ile karşılaşacak. Diğer yarı finalde ise iki Rus takımı Dinamo Saint Petersburg ile BC Khimki mücadele edecek. İkinci gün kazananlar kupa, kaybedenler üçüncülük için sahaya çıkacak. 
     
</TEXT>
</DOC>
