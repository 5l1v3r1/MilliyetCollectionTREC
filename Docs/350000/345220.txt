<DOC>
<DOCNO> 345220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/siy05.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 111 bin YTL tazminata hak kazandı 
</HEADLINE>
<TEXT>


Başbakan Erdoğan'ın açtığı 57 tazminat davasından 31'i sonuçlandı. Davalardan 21'i kabul edilirken, 10'u reddedildi 

ANKARA Milliyet 


Başbakan Recep Tayyip Erdoğan'ın, açtığı davalarda bugüne kadar toplam 111 bin YTL manevi tazminat kazandığını belirten CHP Grup Başkan Vekili Haluk Koç, "Anlaşılan Başbakan, şirketlerini kapattıktan sonra tazminat yoluyla zenginleşme tercihini ortaya koymuş" dedi. 
Adalet Bakanı Cemil Çiçek, Koç'un soru önergesine yanıt verdi. Koç, yargılamanın gecikmesi sorununun, Erdoğan için geçerli olmadığını belirtti. Ankara asliye mahkemelerinde Erdoğan adına açılan 57 manevi tazminat davasından 31'i sonuçlanırken, 26'sının sürdüğü belirtildi. Sonuçlandırılan davalardan 21'i kabul edilirken, 10'unun reddine karar verildi. Bu 10 davada toplam 190 bin YTL tazminat istendiğini belirten Çiçek, kısmen kabul edilen 21 davada ise toplam 770 bin YTL kabul edildiğini, ancak mahkemelerin 111 bin 500 YTL'ye hükmettiğini bildirdi. Davaların genellikle basın yayın kuruluşları ve çalışanlarıyla olduğunu söyleyen Çiçek, siyasi kimliği olan kişilere açılan davalardan birinin reddedildiğini, toplam 240 bin YTL tazminat istenen diğer davaların da kısmen kabul edildiğini kaydetti. Çiçek, 111 bin 500 YTL'nin 75 bin YTL'sinin siyasi kişilerce ödenmesine karar verildiğini söyledi. 

'Unakıtan affı'na eleştiri 
Bazı kamu alacaklarının terkinine ilişkin yasa tasarısının Maliye Bakanı Kemal Unakıtan'a yeni bir af getirmesine de tepki gösteren Koç, "Bunlar artık toplumun vicdanını rahatsız ediyor. Hiçbir dönemde bir bakan için bu kadar özel düzenleme gayreti içine girilmemişti. Ben AKP'li milletvekillerinin de vicdanına sesleniyorum. Yeter artık" dedi. 


</TEXT>
</DOC>
