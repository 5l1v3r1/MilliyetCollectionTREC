<DOC>
<DOCNO> 307924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonyas18.html </URL>
<DATE> 2005/01/19/ </DATE>
<TIME> 23.01 </TIME>
<AUTHOR>  </AUTHOR>
<HEADLINE>
İspanyol Katolik Kilisesi, prezervatif kullanımını tavsiye etmiyor. 
</HEADLINE>
<TEXT>

     İspanyol Katolik Kilisesi, prezervatif kullanımını tavsiye etmediğini açıkladı. 
     Kilise'den yapılan yazılı açıklamada, ''Prezervatif kullanımını tavsiye etmek mümkün değildir, bireyin ahlakına aykırıdır'' ifadesi yer alırken, açıklamada, Kilise'nin bu konudaki görüşünü değiştirdiği de inkar edildi. 
     Kilise sözcüsü Juan Antonio Martinez Camino'nun pazartesi günü İspanyol Sağlık Bakanı Elena Salgado ile yaptığı bir görüşmenin ardından, ''Prezervatif, AİDS hastalığının tam olarak önlenmesi bağlamında bir yere sahiptir'' şeklindeki sözlerine atıfta bulunularak yapılan Kilise açıklamasında, ''Bazılarının kullandığı sözlerin, Kilise'nin prezervatif hakkındaki görüşünü değiştirdiğini söylemek yanlıştır. Gerçekten tavsiye edilecek tek şey cinselliğin, ahlaki normlarla uyum içinde, sorumlu bir biçimde yaşanmasıdır'' denildi. 
     Açıklamada, Kilise'nin AİDS hastalığının akılcı ve etkin bir biçimde önlenmesi için işbirliği yaptığı belirtilerek, bunun için insanların eğitilmesi, ''uygunsuz ilişkilerden'' kaçınılması, çiftlerin birbirlerine sadakati gibi tavsiyelerde bulunuldu. 
     Genellikle muhafazakar olarak tanınan ve Vatikan doktrininin çizgisine bağlılığıyla bilinen İspanyol Kilisesi'nin sözcüsünün açıklamaları, şaşkınlık yaratmış ve Katolik dünyasından açıklama talepleri gelmişti. 
     Merkez sol eğilimli El Pais gazetesi ise ''İlk kez İspanyol Kilisesi'nin bir temsilcisi bu kadar açık bir biçimde prezervatif kullanımı lehine açıklamalarda bulundu'' yorumunu yapmıştı. 
     
</TEXT>
</DOC>
