<DOC>
<DOCNO> 347291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonyas13.html </URL>
<DATE> 2005/05/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Güneş, son 8 bin yılın en yakıcı döneminde... 
</HEADLINE>
<TEXT>

     Almanya’da yapılan bir araştırma, güneşin yaklaşık 8 bin yıldan bu yana hiç bu kadar yakıcı olmadığını ortaya koydu. 
     Almanya’nın önde gelen araştırma enstitülerinden Max-Planck Enstitüsü görevlilerinden Prof. Dr. Sami Solanki, Bild gazetesine yaptığı açıklamada, "Güneşte, dünyadaki son buzul döneminin sonundan bu yana en yüksek ısıyı ölçtük" dedi. 
     Güneşin mıknatıs alanının sürekli bir şekilde değiştiğine dikkati çeken Solanki, "Bugüne kadar güneşte ölçülen ısının her 11 yılda bir arttığını biliyorduk. Ancak şimdi uzun vadede de ısının büyük ölçüde arttığını tespit ettik" diye konuştu. 
     Meteorolog Helmut Malewski de, Almanya’daki birçok meteoroloji istasyonunun hafta sonunda rekor düzeyde sıcaklık kaydettiklerini, birçok bölgede ısının güneşte 40 dereceyi aştığını söyledi. 
     Malewski, Mayıs ayı sonunda bu kadar ısı artışının normal olmadığını, Hamburg ve Lübeck gibi ülkenin kuzeyinde bulunan bazı kentlerde ısının bu dönemde ilk kez 34 dereceye yükseldiğini kaydetti. 
     Almanya’da ısının Afrika’da olduğu gibi 50 dereceye yükselmesi durumunda, bu ülkede yaşayan insanlar için ölümcül olacağını belirten Malewski, Almanya’da yazın çok nemli olması nedeniyle böyle bir sıcağa dayanmanın çok zor olacağını, hafta sonunda bile birçok kişinin kan dolaşımı rahatsızlıklarıyla hastanelere kaldırıldığını söyledi. 
     
</TEXT>
</DOC>
