<DOC>
<DOCNO> 305206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur10.html </URL>
<DATE> 2005/01/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fatih'te "şüpheli" kovalamacası... 
</HEADLINE>
<TEXT>

     Fatih'te, ''dur'' ihtarına uymayan otomobildeki 2 kişi, barikat amacıyla kurulan polis otosuna çarptıktan sonra yaya olarak kaçtı. 
     AA muhabirinin aldığı bilgiye göre, Edirnekapı'da durumlarından şüphelenilen, içinde 2 kişinin bulunduğu 34 YSU 29 plakalı otomobile, polis ekiplerince ''dur'' ihtarında bulunuldu. İhtara rağmen yoluna devam eden otomobil, polis tarafından takibe alındı. 
     Aksaray'a doğru giden otomobilin durmasını sağlamak amacıyla Mustafa Kemal Caddesi üzerinde Aksaray Polis Merkezi önünde 34 A 80160 plakalı Fatih Ekipler Amirliği'ne ait bir polis otomobili ile barikat kuruldu. 
     Barikata rağmen durmayan otomobildeki şüpheli 2 kişi, polis otosuna hızla çarptı. Çarpışmanın ardından otomobilden çıkan çıkan 2 kişi, yaya olarak kaçtı. 
     Bu arada, çarpışma sırasında bir polis memuru hafif şekilde yaralandı. Yaralı polis, Haseki Eğitim ve Araştırma Hastanesi'nde ayakta tedavi oldu. 
     Kaza yerinde bırakılan otomobilin çalıntı kaydına rastlanmadığı, kaçan kişilerin yakalanması amacıyla çalışmaların sürdürüldüğü bildirildi. 
     
</TEXT>
</DOC>
