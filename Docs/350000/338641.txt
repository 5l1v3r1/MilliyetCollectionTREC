<DOC>
<DOCNO> 338641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun09.html </URL>
<DATE> 2005/05/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bağdat'ın kuzeyinde Türk kamyon şoförü öldürüldü... 
</HEADLINE>
<TEXT>

     Irak'ın başkenti Bağdat'ın kuzeyinde dün sabah düzenlenen saldırıda bir Türk kamyon şoförünün öldüğü bildirildi. 
     Irak polis yetkilisi, Bağdat'ın 200 kilometre kuzeyindeki Beyci kenti yakınlarında bulunan Mekhul bölgesinde silahlı kişilerin dün Türk şoförün kamyonuna ateş açtığını ve şoförün hayatını kaybettiğini belirtti. 
     Türk kamyon şoförünün kimliğine ilişkin bilgi verilmedi. 
     Bu arada, güneydeki Samarra kentinde, bir bombanın infilak etmesi sonucu 1 Irak askeri öldü, 2'si yaralandı. 
     Bağdat'ın kuzeyindeki Balad bölgesinde de askerlerle çatışmaya giren bir direnişçinin öldürüldüğü, aynı bölgede bir askerin cesedinin bulunduğu kaydedildi. 
     Kuzeydeki Şorgat bölgesi yakınında da bir petrol şirketini korumakla görevli bir polis ile bir tercümanın iki ayrı saldırıda hayatını kaybettiği bildirildi. 
     Öte yandan, Bağdat'ın Zaferiniye mahallesinde bugün bombalı araçla düzenlenen saldırıda ölenlerin sayısı 5'e çıktı. 
     
</TEXT>
</DOC>
