<DOC>
<DOCNO> 331952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko08.html </URL>
<DATE> 2005/04/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
YDK Özelleştirmelerde borç ertelemesi yapılıyor... 
</HEADLINE>
<TEXT>

     Başbakanlık Yüksek Denetleme Kurulu, yapılan özelleştirme ihalelerinin neredeyse tümünde borç ertelemesi yapıldığını saptadı. 
     Başbakanlık YDK, Özelleştirme İdaresi Başkanlığı'nın faaliyetleriyle ilgili olarak hazırladığı raporunda, daha önce sınırlı olarak karşılaşılan özelleştirmelerdeki satış bedeli taksitlerinin zamanında ödenmemesi ve ertelenmesinin "2001 ve 2002 krizleri gerekçe gösterilerek" arttığını, idarenin alacağı bulunan tüm firmaların "borç erteleme talebinde" bulunduğunu belirtti. 
     
     BÜTÜN ÖDEME PLANLARI DEĞİŞTİRİLMİŞ 

     Raporda, satış sözleşmesi değişiklikleri ve borç ertelemelerine ilişkin olarak şu saptamalar yapıldı 
     "-Hemen hemen bütün satış sözleşmelerinin ödeme planları değiştirilmiş, bazı kuruluşlarda ise birden fazla erteleme uygulaması gerçekleştirilmiştir. 
     -Mevcut sözleşmeler çerçevesinde bazı firmaların taksit ödemelerinin vadesi gelmekle birlikte, bu firmalardan erteleme talebinde bulunanlarla ilgili değerlendirme ve kararların gecikmesi karşısında idarece bir işlem tesis edilmemiş, firmalar tarafından da vadesi gelen taksitler ödenmemiş, 2001-2002 yıllarında yapılan erteleme talepleriyle ilgili kararların 2002 yılının sonunda alınması ve sözleşmelerin 2003 yılında imzalanabilmesi nedeniyle, bazı alacaklar 2 yıldan fazla gecikmeyle tahsil edilebilmiştir." 
     
     BORÇ ERTELEMEDE İNİSİYATİF ŞİRKETLERE BIRAKILDI 

     Raporda, 1997 yılından itibaren hazırlanan raporlarla erteleme ve taleplere ilişkin YDK'nin yaptığı uyarılar sıralandı. Bu uyarılara karşın Özelleştirme İdaresi'nin hiçbir çalışma yapmadığına dikkat çekilen raporda, şöyle denildi 
     "Ancak bu süreçte alacakların ertelenmesi hususunda, ihaleye katılan firmalar açısından haksız rekabet oluşmaması, alacakların zamanında tahsili, mücbir sebep gibi objektif kriterlerin belirlenmesine yönelik hiçbir çalışma yapılmadığı, tüm taleplerin hatta aynı firmanın birbirinden farklı taleplerinin ÖYK'ya olduğu gibi iletilmesi suretiyle, bu husustaki insiyatifin önemli ölçüde firmalara bırakıldığı görülmüştür." 
     
     YASA HUKUKSUZLUĞU ORTADAN KALDIRMIYOR 

     YDK, ÖYK'nin hukuki dayanağı olmaksızın yaptığı ertelemelere 15 Ağustos 2003 tarihinde 4046 sayılı Yasa'da değişiklikle, "fiilen kullanılmakta olan yetkiye açıklık kazandırıldığı" anımsatıldı. Ancak raporda, yasal değişikliğe karşın erteleme uygulamalarında 4046 sayılı Özelleştirme Yasası'nın ihlal edildiği belirtilerek şöyle denildi 
     "Herhangi bir belgelenebilir mücbir sebep olmaksızın vadelerin uzamasına yol açan erteleme kararlarıyla, 4046 sayılı Kanun'un ihale usullerini düzenleyen 18. Maddesi'nde yer alan 'yatırımcıların teklif mektuplarında, ihale şartnamesi ve eklerini tamamen okuyup kabul ettiklerini taahhüt edecekleri, pazarlık görüşmeleri sırasında ortaya çıkabilecek yeni durumlar karşısında rekabete engel olmamak ve tüm teklif sahiplerine eşit olarak uygulanmak şartıyla yeni asaslar belirlenebileceği' ve ihale şartnamelerinde yer alan satış bedeli dışındaki hükümlerin pazarlık konusu yapılamayacağı şeklindeki hükümler ihlal edilmiş olmaktadır." 
     
     YDK YÖNETMELİKTE ISRARLI 

     YDK, "satış sonrasında haksız rekabete yol açılmaması, idarenin ve özelleştirme işlemlerinin hakkaniyeti ve güvenirliliğinin zedelenmemesi, satış sözleşmelerinde yer alan hükümlerin mücbir nedenler olmadıkça değiştirilmemesi, vadeye bağlanan alacakların izlenmesi ve firmaların erteleme taleplerinin değerlendirilmesine" ilişkin esasların bir yönetmelikle düzenlenerek uygulama birliği sağlanmasını istemişti. Ancak Özelleştirme İdaresi bu talebe olumsuz yanıt verdi. Hukuk sisteminde "mücbir sebep" tanımına dikkat çeken YDK, "Oysa yatırımcıların tamamına yakınının taleplerinde genel hukuk kuralları çerçevesinde mücbir sebep olarak nitelendirilebilecek bir hal ileri sürülmemiş, idare tarafından da bütün erteleme talepleri mücbir sebep varlığına ilişkin herhangi bir araştırma ve irdeleme yapılmadan ÖYK'ya intikal ettirilmiştir" denildi. YDK, 2003 yılı raporunda yönetmelik hazırlanması talebini yineledi. 
     
     SAKAT UYGULAMAYA SAKAT ÇÖZÜM 

     YDK, 2003-2004 yıllarında yapılan sözleşmelerde, ertelemelerin önüne geçilmesi için sözleşmelere "ödeme planının hiçbir şekilde değiştiremeyeceği" doğrultusunda hükümler koyduğuna dikkat çekerek, bu hükmün hukuk sistemine göre mücbir sebep oluşması durumunda bile "ertelemeyi engelleyeceği" anlatıldı. Bu düzenlemeden vazgeçilmesini isteyen YDK, "Sözleşme imzalandığı tarihte öngörülmeyen, ancak sözleşmeden kaynaklanan edimlerin yerine getirilmesine engelleyici nitelikteki hususların idarece, genel hukuk ilkeleri de dikkate alınmak suretiyle düzenlenmesini" önerdi. 

ANKA 

     
</TEXT>
</DOC>
