<DOC>
<DOCNO> 344257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko37.html </URL>
<DATE> 2005/05/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Novartis'in yeni tesisleri 31 Mayıs'ta açılacak... 
</HEADLINE>
<TEXT>

     İlaç sektöründe faaliyet gösteren Novartis’in, İstanbul Kurtköy’de yapımı tamamlanan yeni tesisleri 31 Mayıs Salı günü törenle açılacak. 
     Novartis Türkiye’den yapılan açıklamaya göre, Sandoz ve Ciba’nın 1996’da birleşmesinden sonra dünyada Novartis adıyla kurulan ilk fabrikanın resmi açılışını, Başbakan Recep Tayyip Erdoğan ve Novartis Üst Yöneticisi Dr. Daniel Vasella’nın yapması bekleniyor. Kurtköy üretim tesislerinin, Novartis’in dünyadaki 22 üretim tesisi arasında stratejik ilk yedi fabrikasından biri konumunda bulunduğu belirtilen açıklamada, yatırımı üç yıl içinde 100 milyon dolara ulaşması beklenen yeni tesislerle halen 75 milyon olan ambalaj kapasitesinin iki katına çıkarılmasının hedeflendiği kaydedildi. Açıklamada, geçen yıl 40 ülkeye yaklaşık 15,7 milyon İsviçre Frangı tutarında ihracat gerçekleştiren Novartis’in, önümüzdeki yıllarda Almanya, Avusturya, Avustralya, Belçika, Brezilya, Güney Afrika, İsviçre ve Macaristan’ın da içinde bulunduğu 52 ülkeye ihracat yapacağı ifade edildi. 
     
</TEXT>
</DOC>
