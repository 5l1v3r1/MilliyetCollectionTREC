<DOC>
<DOCNO> 303848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/dunya/dun02.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Şam'a sertleşiyor 
</HEADLINE>
<TEXT>


YASEMİN ÇONGAR Washington 


Bush yönetimi, 2005'in ilk diplomatik adımlarından birinde, Suriye'ye sert bir uyarıda bulunarak, Iraklı eski Baas yöneticilerini himaye etmeye son vermesini istedi. Şam'ın bu konuda tutum değiştirmemesi halinde, "yaptırım" yoluna gitmesi mümkün olan Washington, bu uyarısını Dışişleri Bakan Yardımcısı Richard Armitage aracılığıyla Suriyeli yetkililere iletti. 
ABD Savunma Bakanlığı, Saddam yönetiminin iki numaralı ismi İzzet İbrahim dahil olmak üzere yakalanmayan bazı üst düzey yetkilileri ile cezaevindeki devrik Irak liderinin bazı yakın akrabalarının Suriye'de barındıklarına ve kurdukları "Yeni Bölgesel Komutanlık" aracılığıyla, Irak'ta ABD askerlerine ve geçici yönetime karşı eylemleri yönlendirdiklerine inanıyor. Iraklı eski Baasçıların etkinliklerinin kırılmasını isteyen Washington, beklediği sonucu alamayınca Suriye'ye ültimatom verme noktasına geldi. 
Suriye'ye yönelik ticari yaptırım uygulayan ABD'nin, buna ek olarak, Şam'ın dövize dayalı bütün işlemlerini yürüten Ticaret Bankası'nın izolasyonuna gidebileceği belirtiliyor. 


</TEXT>
</DOC>
