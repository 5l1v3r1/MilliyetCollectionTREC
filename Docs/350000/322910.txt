<DOC>
<DOCNO> 322910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy19.html </URL>
<DATE> 2005/03/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Vali Güler "Gösteride bulunanların çoğu erkekti" 
</HEADLINE>
<TEXT>

     İstanbul Valisi Muammer Güler, 6 Mart'ta polisin izinsiz gösteriye yaptığı müdahale olayına ilişkin 2 başmüfettişin incelemelerini sürdürdüğünü, ayrıca incelemelere katılmak üzere bugün İçişleri Bakanlığı'ndan 2 mülkiye müfettişinin daha geldiğini bildirdi. 
     Güler, basın mensuplarına yaptığı açıklamada, bugün kendisini ziyaret eden Mehmet Elkatmış başkanlığındaki TBMM İnsan Haklarını İnceleme Komisyonu heyetine 6 Mart'ta meydana gelen olayın öncesinden başlayarak olay sırası ve sonrasındaki bütün gelişmeleri anlattığını, komisyon üyelerinin bunu değerlendireceğini söyledi. 
     Güler, şiddet kullanımının insani olmadığını daha önce de söylediğini hatırlatarak, ''2 polis başmüfettişi olayı inceliyor. Ayrıca, İçişleri Bakanlığı'ndan 2 mülkiye müfettişi geldi. Konuyla ilgili incelemeyi sürdürecekler'' dedi. 
     Olayda provokasyon ve tahrikin söz konusu olduğunu yineleyen Güler, polisin bu tür tahriklere gelmemesi gerektiğini bildirdi. 
     Güler, söz konusu grubun 9 Kasım 2004'te olay çıkararak polisle çatışmaya girdiğini, yine 20 Şubat'ta Taksim Cumhuriyet Anıtı'nda yaptıkları gösterinin ardından gözaltına alınmalarının devamında Vatan Caddesi'nde 16 polis memurunu 3 ile 5 gün arasında ''iş göremez'' raporu alacak derecede yaraladığını kaydetti. 
     Söz konusu grubun bu tip toplantı ve gösteri yürüyüşlerini kanunsuz yapma eğiliminde olduğunu ifade eden Muammer Güler, grubun polisle devamlı şekilde çatışma eğiliminde bulunduğunu söyledi. 
     İstanbul Valisi Güler, aynı gruba daha önce valiliğe yaptığı müracaatlarına cevaben böyle bir gösteriye izin verilmeyeceği tebligatında bulunulduğunu anlatarak, bazı gazete ve köşe yazarlarının gösteri yürüyüşünün anayasal hak olduğuna ilişkin eleştirilerine değindi. 
     Güler, Anayasa'nın silahlı ve saldırısız olmak üzere herkesin önceden izin almaksızın toplantı ve gösteri yapma hakkının olduğunu belirtmekle beraber, 2'nci fıkrada milli güvenlik, kamu düzeni, genel ahlakın korunması, suç işlenmesinin önlenmesi ve başkalarının hak ve özgürlüklerinin korunması amacıyla bunun kanunla sınırlandırılabileceğini öngördüğünü kaydetti. 
     Bu sınırlamaların 2911 sayılı Toplantı ve Gösteri Yürüyüşleri Kanunu'nda yer aldığını belirten Güler, ''polisimizin provokasyonlara alet edilmemesi konusundaki eğitim çalışmaları ve ikazlarımız devam edecek. Bu konuda idari soruşturma yürütülüyor. Hem şimdi, hem de bundan sonrasında bu tip olaylara tevessül edenler hakkında kanunun gereği yapılacaktır'' diye konuştu. 
     
     ''KANUNUN GEREĞİ NEYSE YAPILACAK'' 
     Vali Güler, ''Açığa alınan kimse var mı '' sorusuna ise şu karşılığı verdi 
     ''Hayır, şu anda soruşturma sürüyor. Mülkiye müfettişleri de konuya tekrar vaziyet edecekler. Bu konuyla ilgili kanunun gereği neyse o yapılacak. 
     İstanbul'da, kanunsuz gösterilerin yapılmak istendiği alanlar, ticaret ve turizm merkezi olması, trafikle ilgili yaratacağı sıkıntılar bakımından belirleniyor. Herkesin istediği yerde, istediği zaman yürüyüş yapması mümkün değildir. Bunun da vatandaşlar tarafından bilinmesi ve anlayışla karşılanması lazımdır. Nitekim, aynı gün ve sonra izinli toplantılar olmuş, hiçbir hadise meydana gelmemiştir. 
     Bu gösteri, 8 Mart Dünya Kadınlar Günü'nde yapılmış ve kadınlar tarafından o hakların dile getirildiği bir toplantı değildir. O toplantı sırasında, yasadışı örgüt elemanlarının lehine sloganlar atılmıştır. Hazırlanmış uzun alüminyum demir çubuklar var. Orada hangi kadın hakları savunuldu Bulunanların çoğu da erkek. Erkekler kadın haklarını savunmasın demiyorum, ama buradaki provokasyonun ne anlama geldiğini vatandaşın bilmesi bakımından söylüyorum.'' 
     
     ''POLİSE HER ZAMAN SAHİP ÇIKILMALI'' 
     Vali Güler, bütün bu söylediklerinin ''polisin yaptıklarını savunuyor'' anlamına gelmeyeceğini de vurgulayarak, polis olayda şiddet kullanmışsa kanunun gereğinin yerine getirileceğini, bunun da altını çizdiğini bildirdi. 
     ''Tüm bu olayları yaparken illegal örgüt elemanlarına arka çıkıyor görüntüsü vermemek lazım'' diyen Güler, polisin üzerine bu şekilde gidilmemesi gerektiğini, polisin kendilerine her zaman lazım olacağını söyledi. 
     İstanbul Valisi Muammer Güler, polis içerisinde de yanlış davrananların olabileceğine dikkati çekerek, ''Onlarla ilgili eğitim çalışmalarını yaparız, ama polise her zaman sahip çıkılması gerektiğini belirtmek istiyorum'' dedi. 
     
</TEXT>
</DOC>
