<DOC>
<DOCNO> 314174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo08.html </URL>
<DATE> 2005/02/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kastamonulu Timur'un 13 yaşında 76 madalyası var... 
</HEADLINE>
<TEXT>

     Kastamonu'da yaşayan 13 yaşındaki Timur Dellaloğlu, 7 yaşında başladığı yüzme sporunda, 9 yaşından itibaren girdiği resmi yarışmalardan 76 madalya kazandı. 
     AA muhabirinin aldığı bilgiye göre, Timur Dellaloğlu, Kastamonu Gençlik ve Spor İl Müdürlüğü bünyesinde bulunan Gençlik Merkezi Spor Kulübü'nde GMSK 7 yaşında yüzme dersleri öğrenmeye başladı. 
     GMSK'nin daha sonra lisanslı yüzme sporcusu olan Dellaloğlu, 9 yaşından itibaren katıldığı resmi müsabakalarda, bugüne kadar 76 madalya kazandı. 
     Türkiye Yüzme Federasyonu, Dellaloğlu'nu bu başarıları üzerine 2008 yılında Çin'in Pekin kentinde yapılacak Olimpiyatlara hazırlıyor. 
     Dellaloğlu, daha önce Galatasaray Yüzme Takımı Antrenörlüğü de yapan Metin Yüzgüleç tarafından, bir süredir Kastamonu'da özel olarak olimpiyatlar için çalışıyor. 
     Antrenör Yüzgüleç, Dellaloğlu'nun 100 metre kurbağalama, 200 metre kurbağalama, 400 metre karışık ve kurbağalama kategorilerinde girdiği yarışmalarda 76 madalya kazandığını belirterek, 2008 yılındaki olimpiyatlarda Dellaloğlu'ndan büyük başarı beklediklerini kaydetti. 
     Dellaloğlu'nu bilim adamlarının hazırladığı program kapsamında olimpiyatlara hazırladığını belirten Yüzgüleç, şunları kaydetti 
     ''Minik yüzücümüz şu anda, özel gıda programı ile beslenmektedir. Haftada 3 gün salonda ağırlık çalışması ve havuzda yüzme antrenmanı yaptırıyoruz. Ayrıca yine haftada 3 gün de Ilgaz Dağı'nın karla kaplı zirvesinde kros ve havuzda yüzme antrenmanı yaparak olimpiyatlara hazırlıyoruz. Dellaloğlu, Türkiye'nin gururu olacaktır.'' Kastamonu'da özel bir ilköğretim okulunun 7. sınıfında okuyan Timur Dellaloğlu da spordaki başarısını derslerinde de göstererek yarıyılda takdirname aldığını bildirdi. 
     Kendisine güvenenleri mahcup etmemek için derslerine çalışmasının yanı sıra 2008 Pekin Olimpiyatları'na da çok iyi hazırlandığını ifade eden Dellaloğlu, ''En büyük hedefim bu olimpiyatlarda ülkeme madalya kazandırmaktır'' dedi. 
     
</TEXT>
</DOC>
