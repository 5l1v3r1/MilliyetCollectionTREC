<DOC>
<DOCNO> 314119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko27.html </URL>
<DATE> 2005/02/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sanayi Bakanı Coşkun Her yıl 700 bin gence iş temin etmemiz lazım 
</HEADLINE>
<TEXT>

     Sanayi ve Ticaret Bakanı Ali Coşkun, son iki yılda kayıtlı ve kayıtsız olarak 1.5 milyon kişinin işine geri döndüğünü belirterek, ''Oysaki her yıl 600-700 bin gence iş, aş ve eş temin etmemiz lazım'' dedi. 
     Sanayi ve Ticaret Bakanı Coşkun, Atılım Üniversitesi Öğrenci Kulübü tarafından 19'uncusu düzenlenen Türkiye Endüstri Mühendisliği TEMÖB Öğrencileri Buluşma'nın Kocatepe Kültür Merkezi'nde düzenlenen açılış toplantısına katıldı. 
     Bu yılki teması ''Farklılaşma'' olarak belirlenen toplantının açılışında bir konuşma yapan Coşkun, küreselleşen dünyada ekonomilerin uluslararası rekabet sürecinde ayakta kalabilmelerinin farklılaşmadan geçtiğine dikkati çekti. 
     Gerek ulusal, gerekse uluslararası pazarda yaşanan yoğun rekabet karşısında söz konusu farklılaşmanın sürdürülebilir nitelik taşımasının ise oldukça önemli olduğunu belirten Coşkun, gönümüzde ülke ekonomilerinin karşı karşıya kalabileceği ana sorunların, kaynakların ve üretim faktörlerinin etkin kullanılamaması ile büyüme ve kalkınmada yaşanan sıkıntılar olarak sıralanabileceğini söyledi. 
     Coşkun, AK Parti olarak iktidara geldiklerinde, karşılarına çıkan en büyük sorunun, devletin demokratik cumhuriyet haline gelemeyip, ulu önder Atatürk'ün kendilerine emanet ettiği kutsal varlık olan Cumhuriyet'in bürokratik bir yapıya bürünmesi ve devletin hantal bir yapıya kavuşması olduğunu bildirdi. Bu hantal yapının da israf batağına sürüklenerek bütçe açıklarına neden olduğunu anlatan Coşkun, bu açıkların kapatılması için de devletin borç batağına sürüklendiğini ve artık bu hantal yapı ve israftan kurtulunması gerektiğine işaret etti. 
     Gençlerin de israf etmemeleri gereken iki şey bulunduğunu, bunlardan birinin zaman, diğerinin de sağlık olduğunu vurgulayan Coşkun, gençlerin bu iki şeyin değerini iyi bilmeleri gerektiğini kaydetti. 
     Konuşmasında geçmişte yaşanan ekonomik krizlere de değinen Coşkun, Türkiye'nin bu krizler nedeniyle varlık içinde yokluk çektiğini belirterek, ''2001'de yaşanan, kriz değil ekonomik depremdi'' dedi. 
     
     ''DİKLENMEDİK AMA DİK DURDUK'' 
     Türkiye AB ilişkilerine de değinen Bakan Coşkun, AB yolunda istikrar için de hızlı bir gelişme sağladıklarını söyledi. Kendilerinin bu konuda teslimiyetçi politikalar izlemediğini belirten Coşkun, ''Diklenmedik, ama dik durduk. Eğilmedik. Şimdi dimdik ayaktayız. Artık dünya politikaları belirlenirken görüşü alınan ülke konumuna geldik'' diye konuştu. Türkiye'nin Kopenhag siyasi kriterlerini yerine getirdiğini, ekonomik düzenlemeleri kapsayan Maastrich kriterlerini de 2007 yılına kadar tutturacaklarını anlatan Coşkun, Türkiye'nin bugün dünden iyi olduğunu, yarın da bugünden daha iyi olacağını söyledi. 
     
     ''1.5 MİLYON KİŞİ İŞİNE DÖNDÜ'' 
     İşsizlik konusuna da değinen Coşkun, son iki yılda kayıtlı ve kayıtsız olarak 1.5 milyon kişinin işine döndüğünü belirterek, oysa ki her sene 600-700 bin gence iş, aş ve eş sağlamaları gerektiğini söyledi. Coşkun, eşin de çok önemli olduğunu belirterek, evlenme çağına gelen gençlerin işsiz olmaları nedeniyle evlenemediklerine dikkati çekti. 
     Konuşmasının son bölümünde, Türkiye'nin bilim ve teknolojide farklılaşması gerektiğini kaydeden Coşkun, ''ancak farklılaşacağız diye sakın gülünç duruma düşmeyin'' dedi. Türkleri millet yapan şeyin bazı kültür değerleri olduğuna işaret ederek, bunların temelinde ise töre ve inançların geldiğini söyleyen Bakan Coşkun, eğer bu değerler muhafaza edilirse Türkiye'nin şahsiyetli bir toplum haline geleceğini bildirdi. 
     
     ATILIM ÜNİVERSİTESİ REKTÖRÜ ÖZGENOĞLU 
     Açılışta bir konuşma yapan Atılım Üniversitesi Rektörü Prof. Dr. Abdurrahim Özgenoğlu da, farklılaşmanın, diğerlerinden sıyrılmak, ayrılmak ve tek tip olmamak anlamına geldiğini söyledi. Herkesin farklılaşarak kendi özgünlüğünü ortaya koyması gerektiğini de belirten Özgenoğlu, farklılaşmanın hem kurumsal hem de bireysel düzeyde olabileceğini bildirdi. 
     
</TEXT>
</DOC>
