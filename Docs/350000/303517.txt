<DOC>
<DOCNO> 303517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/guncel/axgun01.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasaportu 'özel' 
</HEADLINE>
<TEXT>


Haluk Kırcı'nın üzerinden çıkan sahte yeşil pasaportun, Emniyet Özel Kalem Müdürlüğü'nce takip edildiği ve elden teslim alındığı ortaya çıktı 

Tolga Şardan - Ankara 

Ukrayna'da yakalanan Haluk Kırcı'nın üzerinden çıkan sahte yeşil pasaportun, 1995'te hazırlandıktan sonra Emniyet Genel Müdürlüğü EGM Özel Kalem Müdürlüğü'nce teslim alındığı ortaya çıktı. Ancak Kırcı'ya pasaport verilmesi işleminin zamanaşımına girdiği ve bu nedenle pasaportu hazırlayan polisler hakkında işlem yapılamayacağı belirlendi. 
Yasadışı yoldan yurtdışına çıkan ve 22 Ekim'de Ukrayna'da gözaltına alınan Kırcı'nın üzerinde ele geçirilen yeşil pasaportla ilgili başlatılan araştırma sonuçlandı. 
Kırcı'nın pasaport aldığı dosyayı inceleyen müfettişler, pasaportun başvuru yapıldıktan 2 gün sonra teslim edildiğini belirledi. Müfettişler, EGM Yabancılar Pasaport ve Hudut İltica Dairesi Başkanlığı'na bağlı Hususi Pasaport Büro Amirliği'nde görevli personelin onayından geçen işlemler sonrasında hazırlanan pasaport için EGM Özel Kalemi'nin devreye girdiğini saptadı. 

'Kalem'e elden teslim 
Başvuru dosyasında yer alan ve ilk işlem öncesinde konulan "Özel Kalem Müdürlüğü'nden M.G. takip ediyor" şeklindeki notu bulan müfettişler, pasaportun, hazırlandıktan sonra yine "elden" özel kaleme teslim edildiğini belirledi. Evraktaki "teslim alan kişi" bölümünde de yine M.G. ile birlikte bir imzanın yer aldığı tespit edildi. Böylece, 1995'te Kırcı'nın kendi fotoğrafı kullanılarak Remzi Bulut adına hazırlanmış sahte yeşil pasaportun, özel kalemdeki görevlilerce verilme olasılığı ortaya çıktı. 
Müfettişler, Kırcı'nın Remzi Bulut ismini kullanarak pasaport almasını sağlayan Maliye Bakanlığı adına hazırlanmış yazı üzerinde de inceleme yaptı. Maliye Bakanlığı'nda bu isimde bir kişinin olmadığını ve İçişleri'ne böyle bir yazı yazılmadığı saptandı. Pasaport üzerindeki vizeleri inceleyen müfettişler, vizelerin sahte olduğunu da belirledi. Raporda, işlemin üzerinden yaklaşık 10 yıl geçmesi nedeniyle konunun zamanaşımına girdiği kaydedildi. 


</TEXT>
</DOC>
