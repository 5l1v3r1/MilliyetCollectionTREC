<DOC>
<DOCNO> 310676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/ydilmen.html </URL>
<DATE> 2005/01/30/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kısır futbol 
</HEADLINE>
<TEXT>



Tırnağıyla kazıyarak göreve gelmiş Rıza Çalımbay'ın önderliğindeki Beşiktaş yeni bir oyun düzeni ve gönderilecek denilen Ronaldo ile maça başladı. Üçlü savunma, dörtlü orta saha, önlerinde Pancu, uçta Veysel ve Carew. Buna karşılık Aykut hocanın gittiği her takımda çok iyi uyguladığı 4 - 4 - 2 düzeni ve Malatyaspor'un yüksek pas yüzdesi Beşiktaş'a ters geldi. 
Malatyaspor oyunun genelinde topa sahip olan taraftı. Ve oyunun tamamında yedikleri gol dahil hiç pozisyon vermediler. Belki Malatyaspor da çok üretken değildi ancak rakibine göre iki üç tane net pozisyon buldu, ayrıca final paslarındaki hatalar nedeniyle sayısız tehlike de doğmadan yok oldu. Kazanabileceği bir maçı, hatta bir puan aldım diye üzüleceği bir karşılaşmayı eli boş kapadı. Maçın en kiritik anı Osterc'in kaçırdığı goldü. Aynı futbolcunun Beşiktaş savunmasını ikiye bir yakaladıkları pozisyonda topu Boliç'e aktaramaması ve dönen pozisyonun kendi kalelerinde golle sonuçlanması Malatya'nın kaderini belirledi. 

Problem kanatlar 
Beşiktaş son on maçta sekizinci galibiyetini aldı. Rıza hoca artık takımın başında taktiksel anlamda da önümüzdeki günlerde istediklerini anlatacaktır. Beşiktaş'ın dünkü maçta en büyük problemi hem kanatları kullanamaması, hem de iki statik santrforun, rakip savunmacıların markajından kurtulamayarak, arkadaşlarına boş alan yaratamamaları idi. Dolayısıyla her Beşiktaş hücumundan dönen topları Malatya savunması aldı. Malatya orta sahasındaki dört oyuncu da pas yüzdesi yüksek oyunculardı. Ancak onların en büyük problemi Osterc ve Boliç'in boşalttığı alanlara süratle gidememeleri. Rıza Çalımbay ve Beşiktaş için kötü oynayıp kazanmak moral oldu. Sisteme alıştıklarında mutlaka iyi oyun gelecektir. 



</TEXT>
</DOC>
