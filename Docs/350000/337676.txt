<DOC>
<DOCNO> 337676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/zbirand.html </URL>
<DATE> 2005/04/28/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Derviş'i taşıyamadık ve kaçırdık... 
</HEADLINE>
<TEXT>


Bundan dört yıl önce geldiğinde, beyaz atın üstündeki prens gibiydi. Bir dokunuşuyla hepimizin hayatını değiştirecekti. Bizler için, ciddiyeti, bilgisi, yerli ve yabancı dillerini kullanma yeteneği ile, Türk toplumu ne değilse, Kemal Derviş o idi. 
Özellikle ilk başlarda, öylesine sevdik, öylesine yücelttik ve ona öylesine roller yakıştırdık ki, şimdiye kadar hiçbir politikacı böyle bir destek ve sempati görmemişti. 
Ancak bütün bunları, ona danışmadan yaptık. 
Sonradan farkına vardık ki, meğer Derviş, bizim ona biçtiğimiz rollerle hiç ilgili değilmiş. Ne yeni bir parti kurmak istermiş, ne Sosyal Demokrasiyi kurtarmak, ne de CHP'nin başına geçmek... Kendine özgü bir dünyası varmış. 
Ancak biz, beklentilerimiz karşılanmadığı için, bu defa kızdık. Ne "bölücülüğünü" bıraktık, ne tembelliğini... Komplo teoricilerine göre, ABD'nin yolladığı bir insandı. Israrla getiren kendisi olmasına rağmen, Ecevit'e göre de, Washington sırf DSP'yi torpillemek için Derviş'i görevlendirmişti. CHP deseniz, işi daha ciddiye aldı ve beyaz atlı Prensi saf dışı etti. Sonuç olarak, Kemal Derviş, 4 yıllık Türkiye macerasını noktaladı ve BM Kalkınma Programı Başkanı göreviyle gitti. 
Özetle, Derviş bize birkaç ölçü büyük geldi. 
Onu, gerektiği gibi taşıyamadık. DNA'larımız uyuşmadı. 
Biz kaybettik, Birleşmiş Milletler kazandı. 



KENDİ TARİHİ İLE BARIŞIK OLMAK Çanakkale savaşlarının 90 ıncı yıldönümünde yapılan konuşmaları dinlerken, ülkelerin kendi tarihleriyle barışık olmalarının ne anlama geldiğini bir defa daha hissettim. 
Geriye dönüp baktığınızda, bazı şeyleri yanlış yaptığınızı görürsünüz. Yanlış kararlar alınmış, yanlış uygulamalar gerçekleştirilmiş. Bunların sonucunda da, birileri zarar görmüş. Kimi ölmüş, kimi sakat kalmış, kimileri de acı çekmişler. 
Bu tip olaylarda kimse tek başına sorumlu olamaz. Mutlaka karşılıklı hatalar işlenmiştir. 
Devletlerin, ülkelerin, toplumların büyüklükleri böyle durumlarda ortaya çıkar. Kendine güvenen, özür dilemekten utanmayan, göğsünü gererek "hata ettim" der. 
Bunun güzel örneğini Mustafa Kemal vermiştir. Gelibolu savaşlarından dolayı kimseyi düşman ilan etmemiş, aksine Çanakkale'de ölen onbinlere "artık bizim çocuklarımız" demek büyüklüğünü göstermiştir. 
Yeni Zellanda Başbakanı Helen Clark da bu yönden beni çok tekiledi. Söyleşimizin sonuna gelmiştik ki "hatalıydık, buraya gelmemeli, sizlerle savaşmamalıydık" diyerek özür diledi. 
Özür dilemek küçüklük değil, aksine büyüklüktür. Özür dilemek bir zaaf değil, son derece önemli bir vasıftır. Özür dilediğiniz zaman suçlu duruma düşmezsiniz. Tersine, insanların sempatisini kazanırsınız. Uluslararası kamuoyunda güvenirliğiniz artar. 
Ancak, özür dilemenin de bir yolu, yordamı ve zamanlaması vardır. Yanlış yöntemler ve zamanlaması iyi ayarlanmamış özürler ters teper. Meziyet değil dert savmak kendine güven değil politik manevra olur. Ödün vermiş, küçük oyun oynamak isteyen ülke konumuna düşersiniz. 
Yakın tarih, birbirinden özür dileyen toplumlar ve devletlerle doludur. Türkiye'de -özellikle Atatürk döneminde- özür dilemiş ve hiçte küçülmemiştir. 
Çanakkale savaşlarının 90 ıncı yıldönümündeki tartışmalar, konuşmalar ve yaklaşımlar bana çok şey öğretti. Keşke bu önme törenlerini sadece Avustralya ve Yeni Zellanda değil de, bir bölümünü bizler de seyredebilseydik. 
Kimbilir , toplumumuz belki yeni birşeyler öğrenirdi. 



ERDOĞAN, BİZİ ŞAŞIRTACAK MI Büyük bir merak içindeyim. 
Acaba Başbakan ne yapmak istiyor Kafasında ne var 
Bu soruları sormamız doğal değil mi 
Avrupa Birliği ile müzakerelerin başlamasına sadece 5 ay kaldı ve ortada hala ne başmüzakereci var, ne heyet var, ne de gözle görünen bir hazırlık Üstelik, Başbakan'dan başka kimse de birşey bilmiyor. Belki Abdullah Gül'ün haberi olabilir, o kadar. Herşey Başbakanın kafasının içinde. Günler geçtikçe gerilim artıyor. 
Anlaşılan, Erdoğan AB yoğurdunu farklı yiyecek. Farklı bir yaklaşımla ortaya çıkacak. Farklı bir heyet oluşturacak. 
Ankara kulislerinden gelen haberlere göre, en geç bir hafta içinde durum aydınlanacakmış. 
Hadi hayırlısı 
4 aydır bekliyoruz, 5 ay daha bekleyebiliriz. 
AB Komisyonu ise hiç oralı değil. 
"Bizi ilgilendirmez. Eğer gecikme olursa, bu durumdan Türkiye zarar görür" deyip, memnun bir şekilde yollarına devam ediyorlar. 
Son AB-Türkiye Ortaklık Konseyinin kararlarına bakılacak olursa, Avrupa'nın Türkiye'deki gelişmeleri doğal karşıladığı anlaşılıyor. Aksi halde zehir zemberek bir bildiri çıkardı. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
