<DOC>
<DOCNO> 311933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/cetiner.html </URL>
<DATE> 2005/02/03/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Ne Baykal ne Sarıgül 
</HEADLINE>
<TEXT>


CHP'li veya CHP'li olmayan, kamuoyunun büyük bölümünün olaya bakışı birbirinden farklı değildi. Bir avuç fanatik, iki avuç militanın dışında herkesin kurultaydan beklediği aydınlar, okumuşlar partisi CHP'de, o makama, liderliğe layık, dünya görüşü olan genç bir siyasetçinin seçilmesiydi. 
Gerçek Batılı, devlet adamı niteliklerini taşıyan, beli tabancasız, gönlü kinsiz yüzlerce yetenekli başkan adayı Hakiki CHP'liler pis oyuna bulaşmadan, kargaşayı seyrederken, gözü pek bir ilçe belediye başkanı aylardır yollara dökülmüştü, bayram değil seyran değil Anadolu'yu tarıyor, genel başkanı aleyhine konuşarak mitingler yapıyordu. Ayrıca büyük paralar da harcanıyordu. 
Eğer lider olursa 400 milletvekiliyle Meclis'e gelecek, etrafı duman edecekti Ne zaman, nasıl, hangi koşullarda belli değil tabii Gelsin fabrikalar, yatırımlar ve arkadan bir de gölge hükümet Türkiye refaha doğru dolu dizgin gidiyor 
Bu çalışmaların birikimi nihayet CHP kurultayında bütün haşmetiyle patlak verdi. Türkiye'yi Türk halkını kurtaracak olanlar demir kapıları kırarak kurultay salonuna girdiler. Tabancalar çekildi, ilçe başkanı aday, bir başka ilçe başkanının yüzünü önce yumruklardı, sonra ısırdı İskemleler fırlatıldı, ortalık savaş meydanına döndü. 

İsmet Paşa'yı bile... 
Bunca yıllık deneyimli siyasetçi Deniz Baykal şu an kazanmış görünüyor kurultayı toplayıp oy çokluğu ve deneyimi sayesinde rakibini sinirlendirdi ama kendisi de yara aldı 
Aslında bu küçük yangını daha basit yöntemlerle söndürmesi mümkünken itfaiyeyi çağırdı yardıma... yangın söndü ama binanın içi dışı harap oldu. 
Halbuki zorlu ilçe belediye başkanı bir süre daha devam etseydi konuşmalarına, vaatlerine, halk ve hayret edilecek şekilde gerçeği görmek istemeyen bazı siyaset uzmanı arkadaşlar yanlış oynadıklarını anlayacaklardı 
Çünkü, hem deneyimsiz, hem sabırsız, hem de sinir sistemini gerekli şekilde frenleyemeyen genç politikacı kurultayın karşısına çıkınca çevresini alanların tahriki ve teşviklerine kapıldı gitti. Baykal da bu arada becerisini gösterdi. 
CHP'nin eski ekolü bu oyunları çok iyi bilir CHP'nin Atatürk'ten sonra 2 numaralı kurucusu Cumhuriyet'in temellerinden biri olan koskoca İsmet Paşa'yı bile üze üze, ihanetlerle partiden istifa ettirmediler mi 

Baykal'ın can simitleri 
Hani, maçlarda, kahvelerde filan olur "Bırakın beni" diye saldırıya geçen bazı dövüşçüleri arkadaşları kollarından tutup engeller... o arada havalarda uçuşan koltuklar. Demir kapıları kırıp kurultaya girenler. Kurultayda partiye büyük zarar verdiler. 
Deniz Baykal'ın kaç kez iktidar şansı elindeyken bunu kullanamadığını defalarca eleştirmişimdir. Bugün de aynı düşüncedeyim. 170 küsur milletvekili ile Meclis'e girdi ama yine de canlı, verimli bir muhalefet yapamıyor. Bu başarısızlık hep böyle gidecek değil ya 
40 yıl öncesinin mücadele yöntemleri artık başarılı olamıyor. Genç beyinler lazım. Baykal kurultayda bir parmak bal çaldı. Genç, CHP'ye layık genel başkanı adayı bulacağını söyledi ama inşallah daha ağır yenilgilerle karşılaşmadan tutar verdiği sözü 
Aslında Mustafa Sarıgül genel başkanlık için hiçbir yönüyle bu makama münasip bir aday değildi. Nitekim yaptığı çıkışlar ortaya attığı hayali laflar 5-6 ay sonra 400 milletvekiliyle geliyorum gibi . Çok ucuz popülizmdi 
Aldığı 400 oy Baykal'ı istemeyenlerin reaksiyonudur. 
Deniz Baykal'a verilen 680 oy ise, CHP'yi sonu bilinmeyen bir maceraya sürüklenmekten kurtarmak isteyenlerin içleri yana yana Baykal'a attıkları can simitleridir 


</TEXT>
</DOC>
