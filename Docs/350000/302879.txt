<DOC>
<DOCNO> 302879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/ekonomi/eko01.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak para 30'dan fazla kazandı 
</HEADLINE>
<TEXT>


ANKARA ANKA 

Yüksek reel faiz ve Türk Lirası'ndaki değerlenme sıcak paraya 2004 yılında dolar bazında yüzde 30'dan fazla kazandırdı. Aralık 2003'te 1000 dolar bozdurarak 1 yıl vadeli kamu kağıtlarına yatıranların birikimi 2004 yılı sonunda 1316 dolara, TL mevduata yatıranların birikimi 1321 dolara çıktı. 
2004 yılı başında bin dolarını bozdurup Türk Lirası'na dönüştürerek yine TL cinsinden yatırım araçlarında değerlendiren bir yatırımcı, kamu kağıtlarından dolar bazında yüzde 31.6, TL mevduatından yüzde 32.1'i getiri elde etti. 
2004'te 6 ay vadeli kamu kağıtlarındaki fonlarda yüzde 25.6, dokuz ay vadeli fonlarda yüzde 27.6, 12 ay vadelilerde yüzde 26.2 getiri oluştu. 

Dolar yüzde 4 düştü 
Geçen yıl sürekli olarak bir ay vadeyle çevrilen Türk Lirası mevduatın yıllık getirisi yüzde 21.3, üç ay vadeli mevduatın getirisi yüzde 22.2, altı ay vadeli mevduatın getirisi yüzde 23.1 oldu. Bir yıl vadeli mevduata yatırım yapanlar da yüzde 26.7'lik getiri sağladı. 
2004 yılı başında 1 milyon 393.3 bin lira olan dolar, 2004 yılını 1 milyon 336.3 bin lira düzeyinden tamamladı. Dolar kuru 2004 sonunda yüzde 4.1 oranında düştü. 
2004 başında 1000 dolar bozdurarak elde ettikleri 1 milyar 393.3 milyon lirayı, 2004 yılında sürekli olarak altı ay vadeli kamu kağıtlarında değerlendirenler bu parayı 1 milyar 749.5 milyon liraya çıkardı. Bunun 2004 sonundaki dolar karşılığı 1309 dolar oldu. 
1000 dolar bozdurularak elde edilen 1 milyar 393.3 milyon lira 2004 yılı boşunca dokuz ay vadeli kamu kağıtlarında 1 milyar 777.8 milyon liraya, bir yıl vadeli kamu kağıtlarında 1 milyar 758.1 milyon liraya, 15 ay vadeli kamu kağıtlarında 1 milyar 829.1 milyon liraya ulaştı. 


</TEXT>
</DOC>
