<DOC>
<DOCNO> 308326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/ekonomi/aeko.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın 'gübre- mazot' çıkmazı... 
</HEADLINE>
<TEXT>


Başbakan Erdoğan'ın çiftçiye sağlanacağını açıkladığı mazot ve gübre desteği, hükümetin başını ağrıtacak gibi görünüyor. Bütçeden ödenek ayrılmayan destek için 700 milyon YTL'lik ek yük geleceği hesaplanıyor 

Ahmet Erhan Çelik - Ankara 

Başbakan Recep Tayyip Erdoğan'ın "çiftçi destek paketiyle" ilgili açıklaması, hükümeti "popülizm" sınavıyla karşı karşıya getirdi. Erdoğan'ın "Uygulama esasları yakında açıklanacak" dediği gübre ve mazot destekleri için henüz Maliye Bakanlığı ve Hazine Müsteşarlığı'nın kaynak bulamadığı ortaya çıktı. 
Elektrik affı ve ek prim ödemeleri gibi destek kalemlerinde ödenek kaydırması yöntemi izlenerek bütçe büyüklükleri içinde kalındı ancak mazot ve gübreye yılbaşında ödenek ayrılmaması nedeniyle kaçınılmaz olarak ek yük geleceği belirlendi. Erdoğan'ın mazot ve gübreye destek verileceğini ilan ettiği "1000 Köye 1000 Tarım Gönüllüsü" toplantısı öncesinde Devlet Bakanı Ali Babacan'la da istişarede bulunduğu ancak finansman tarafı belirlenmediği halde açıklama yaptığı ileri sürüldü. 

Ek ödenek ihtiyacı 
Maliye ve Hazine yetkilileri "IMF doğrudan nakit ödemelere karşı. Bu durum Dünya Ticaret Örgütü kurallarına da uymuyor. 2005 bütçesinde de bu desteğe ödenek yok" diyerek kararı eleştiriyor. Yetkililer, geçen yıla benzer bir uygulama yapılması halinde mazot desteği için en az 500 trilyon 500 milyon YTL , gübre içinde 200 trilyon lira 200 milyon YTL ek ödeneğe ihtiyaç bulunduğunu belirtiyor. 

Kalkınma stratejisi bürokrasiye takıldı Tarım Bakanlığı, AB tarım politikalarına uyum açısından büyük önem taşıyan Kırsal Kalkınma Stratejisi KKS belgesini hazırladı. Ancak AB'nin kırsal kalkınma amaçlı fonlarını kullanmayı sağlayacak stratejiyle ilgili olarak Devlet Planlama Teşkilatı DPT görüş bildirmeyince belge çıkartılamadı. 
AB'ye mevzuat uyum takviminde, KKS'nin bitirilmesi ve Başbakanlık genelgesi olarak yürürlüğe girmesi için 31 Mayıs 2004'e kadar süre tanınmıştı. Bu süre içinde KKS'yi hazırlamakla görevli DPT'nin herhangi bir çalışma yapmaması üzerine Başbakanlık, bu görevi Tarım Bakanlığı'na vermişti. 
KKS'nin uygulamasında sonuca ulaşılması için 31 Aralık 2005'e kadar süre tanındığı ve DPT'nin görüşünü bildirmesinden sonra Yüksek Planlama Kurulu'nun onayına sunulacağı bildirildi. 

'Ödemeler 2006'ya kayar' Hazine ile Maliye Bakanlığı'nın ödenek yok açıklamasına karşın Tarım Bakanlığı yetkilileri "Elimizde alternatifler var, Maliye ve Hazine'nin çalışmasını bekliyoruz. Mazot desteğinin ancak kayıtlar toplandıktan sonra 2006 yılında ödenebileceğini tahmin ediyoruz" yorumunda bulunuyor. 
Gübre desteğinin en erken temmuzda devreye girebileceğini belirten yetkililer, şubat ve nisanda dağıtılacak 600 trilyon liralık 600 milyon YTL doğrudan gelir desteğinin çiftçiyi rahatlatmasını öngördüklerini ifade etti. Yetkililer, gübre desteğinde toptan eşya enflasyonu dahil veya hariç hesaplama seçeneklerinin öne çıktığını kaydederken mazottaki nakit destek için bütçe ödeneğine ihtiyaç bulunduğunu dile getirdi. 


</TEXT>
</DOC>
