<DOC>
<DOCNO> 327980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/magazin/amag.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'İyi bir vitrinim' 
</HEADLINE>
<TEXT>


Modacılıkta kısa sürede çok yol almasında şöhretinin etkili olduğunu belirten Siren Ertan, 'Tasarımlarımı önce ben giyiyorum. İnsanlar üzerimde görünce satın almak istiyor' diyor 

İlknur Gülmez 

Siren Ertan, modacılıkta bir yılda büyük yol almasında hakkında çıkan haberlerin de büyük payı olduğunu söyledi. Ertan, "Medyatik olmanın büyük faydasını görüyorum. Müşteri bulmak için çok çaba sarf etmedim. Herkes ismimi bildiği için gelip beni buldu. Zevkim, tarzım ve dikiş kalitem arttıkça müşterilerim de çoğaldı" dedi. 

'Gardırop yapıyorum' 
Dokuz Eylül Üniversitesi Güzel Sanatlar Fakültesi Tekstil Tasarım mezunu olan Ertan, şunları söyledi 
"Duygu Dikmenoğlu ile Hande Ataizi'ni programlarında ben giydiriyorum. Gülay Kamaz, Melih Turan, Dilek Yalçınkaya, Merve Atuk, Sibel Büyükuğur, Nalan Salur, Alev Törüner gibi isimlerle çalışıyorum. Bazı müşterilerime gidip gardıroplarını inceliyorum. Onlara uygun olmayan kıyafetleri ayırıyorum. Bazı kıyafetlerinde de değişiklikler yapıp müşterime bir tarz ve yeni bir gardırop hazırlıyorum. O kişilerin saçından makyajına, hatta küpesine kadar her şeyleriyle ilgileniyorum. Her kadının bir tarzı olmalı. İyi giyinmek, kusurlarınızı örtüp güzel yanlarımızı ortaya çıkarmaktır." 
Modacılardan Yıldırım Mayruk, Canan Yaka, Cemil İpekçi ile Nur Yerlitaş'ı çok beğendiğini dile getiren Ertan, "İnsanlar artık benim tarzımı tanımaya başladı. Kıyafetleri genelde ben giyiyorum. Üstümde görenler satın almak ya da diktirmek istiyor. İyi bir vitrinim. Reklamımı kendi üzerimde yapıyorum" diye konuştu. 

Baba adayı arıyor 
4 yıllık sevgilisi Gökhan Çarmıklı'yla birlikteliklerinin sürdüğünü belirten Ertan, şöyle konuştu "Gökhan'la aynı evde yaşıyoruz ve şu anda evliliği düşünmüyoruz. 33 yaşındayım ve yıllardır çocuk doğurmak istiyorum. Ama istemekle olmuyor. Çünkü babaya karar vermek gerekiyor. Ben, anne babası ayrı olan bir çocuktum ve üvey kardeşlerim var. Çocuğumun aynı şeyleri yaşamasını istemiyorum. Baba adayına kesin karar verdiğimde evlenip hemen çocuk doğuracağım." 



</TEXT>
</DOC>
