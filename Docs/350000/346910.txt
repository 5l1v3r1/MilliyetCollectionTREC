<DOC>
<DOCNO> 346910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun11.html </URL>
<DATE> 2005/05/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
10 İngiliz askerinin savaş suçlusu olarak yargılanacağı öne sürüldü 
</HEADLINE>
<TEXT>

     10 İngiliz askerin Irak savaşı sırasında tutuklanan ya da hüküm giyen kişilere uygulanan işkence ve kötü muamele nedeniyle savaş suçlusu olarak yargılanacağı öne sürüldü. 
     Sunday Telegraph gazetesi, konuyla ilgili soruşturmanın çok kapsamlı olduğuna dikkat çekerken, soruşturmanın "tarihin en büyük operasyonu olduğunu ve bir seferde çok sayıda kişiyi kapsaması açısından da benzersiz sayıldığını" yazdı. 
     Gazete, tarihte ilk kez bir İngiliz askerinin savaş suçlusu olarak yargılanmasının söz konusu olduğuna işaret ederken, hakkında soruşturma yapılan askerler arasında, bir albay, biri yüzbaşı, biri binbaşı olmak üzere iki askeri istihbaratçı ve Kraliçe’nin Lancashire taburuna mensup 7 askerin bulunduğunu öne sürdü. 
     Bir tabip albayın da görevini ihmal ve doktorluk yeminine aykırı hareketi yüzünden soruşturma kapsamına alınabileceğini duyuran Telegraph, bu ordu mensuplarına durumlarının açıklandığı ve savunmalarını hazırlamak için zaman tanındığını da yazdı. 
     Independent on Sunday gazetesi de aynı iddiaya yer verirken, 11 askerin savaş suçlusu olarak sanık sandalyesine oturacağını duyurdu. 
     
</TEXT>
</DOC>
