<DOC>
<DOCNO> 325031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun13.html </URL>
<DATE> 2005/03/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
WT Türk basının nefret kampanyası ilişkilere büyük zarar verdi 
</HEADLINE>
<TEXT>

     
     ANKA 

     
Türk basınında ABD karşıtı yazıların durulmaya başladığı ancak bunların iki müttefik ülke arasındaki ilişkilere kayda değer zarar verdiği savunuldu. 
     
     "NEFRET DOLU MEDYA KAMPANYASI" 

     ABD'de yayınlanan The Wahington Times gazetesinde Andrew Borowiec imzasıyla yer alan yazıda, Türkiye ve ABD arasında son dönemde basın üzerinden yürütülen tartışmalara değinildi. Çeşitli Türk gazetelerden ifadelere yer verilen yazıda, "Türkiye'nin çoğunlukla nefret dolu Anti Amerikan medya kampanyası bir şekilde duruluyor gibi gözüküyor ama diplomatlar, iki müttefik arasındaki ilişkilere kayda değer zarar verildiğini söylüyorlar" denildi. 
     
     TÜRK BASININDAN ALINTI YAPTI 

     Washington Times'te, Cumhuriyet gazetesinin "ABD, Türkiye'nin kendisiyle koşulsuz işbirliği yapmasını istiyor. Böyle bir işbirliğinin reddedilmesi halinde Washington Türkiye'yi tecrit etmekle, hatta daha da ileri giderek onu hedef ülke haline getirmekle tehdit ediyor" değerlendirmesine yer verildi. 
     Yazıda, Ortadoğu gazetesi köşe yazarı Ahmet Çakar'ın satırlarından da alıntı yapıldı. Çakar'ın kaleme aldığı "Soğuk Savaş döneminin barış ve özgürlük sever ülkesi şimdi barışın ve özgürlüğün düşmanı oldu... Tüm dünyaya hükmetmeyi hayal eden ABD, özellikle Müslüman ülkelere saldırıyor ve Müslüman kanlarını akıtıyor" yönündeki ifadelerine dikkat çekildi. 
     
     "TÜRK YÖNETİM ÇEVRELERİ 'METAL FIRTINA'YI SEVDİ" 

     Başbakan Recep Tayyip Erdoğan'ın verdiği işaretlerin kafa karıştıcı olarak algılandığı belirtilen yazıda, "Bir gün Washington ile aradaki farkları çok küçük gösteriyor, başka bir gün bunların etkisine ilişkin uyarıda bulunuyor" denildi. Yazıda, ABD'nin Türkiye'yi işgal senaryosunu işleyen "Metal Fırtına" adlı kitabın üçüncü baskısını yaptığı ancak ABD Büyükelçiliği'ni bunun ötesinde kaygılandıran durumun ise, kitabın Türk ordusunda ve hükümet çevrelerinde kısmen takdir edilmesi olduğu savunuldu. 
     Türklerin yüzde 82'sinin Bush yönetiminin politikalarına olumsuz baktığı anımsatılan yazıda, Ankara ve Washington arasındaki ana sürtüşme noktalarının, Kürt konusunda ortaya çıktığına dikkat çekildi. Bu noktaların, "ABD'nin Kürt asilere destek verdiği yönündeki Türk algılaması, Irak'ta bağımsız Kürt devletine Amerikan desteği korkusu ve Türkler'in Irak'taki duruma yönelik eleştirisi" olduğu ifade dildi. 

     
</TEXT>
</DOC>
