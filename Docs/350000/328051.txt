<DOC>
<DOCNO> 328051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/tamer.html </URL>
<DATE> 2005/03/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Genç Yalçıntaş üzerine çeşitlemeler 
</HEADLINE>
<TEXT>


İstanbul Ticaret Odası'nın yeni başkanı Murat Yalçıntaş, günlerdir ekonomi sayfalarının manşetinde ve Başbakan Tayyip Erdoğan'ın müdahalesiyle İTO Başkanlık koltuğuna oturmuş olduğu iddialarına şiddetle itiraz ediyor. Dün de Vatan'daki geniş söyleşisinde adeta isyan halinde "Yanlış, yanlış, yanlış... Başbakan'ın ya da babamın Prof. Dr. Nevzat Yalçıntaş sayesinde değil, ben olduğum için seçildim" demiş. 
Yalçıntaş "Siyaset bitti, artık AKP İstanbul İl Başkan Yardımcısı şapkasını çıkarttım. Sadece İTO Başkanıyım" diyor. Hedefinin İstanbullu tüccar ve esnafa hizmet etmek, onların haklarını savunmak olduğunu ifade ediyor. İstanbullu tüccar ve esnafın çıkarlarıyla AKP'nin politikaları çeliştiğinde bakalım sesi ne kadar gür çıkacak Göreceğiz 

İTO'nun hafızası... 
İTO'lu olmanın başka ölçüleri de var tabii. Rahmetli Nuh Kuşçulu'nun başkanlığından beri İTO'yu, gazeteci olarak takip ederim. Kimi zaman daha yakından, kimi zaman biraz daha mesafeli... Kaç başkan geldi - gitti, kimse kadroyu yerinden oynatmadı. Çok uç bir örnek ama, rahmetli Prof. Dr. İsmail Özarslan, 25 yıl önce İTO'nun kapısından ilk girdiğimde genel sekreterdi, önceki yıl ölünceye kadar da genel sekreter olarak kaldı... Niyazi Adıgüzel'den Yalım Erez'e, Atalay Şahinoğlu'ndan Mehmet Yıldırım'a yeni gelen her başkan, İTO çalışanlarının birikiminden, kurumun kollektif hafızasından yararlandı. 
Hoş, İTO personeli zaten 5590 sayılı yasaya göre devlet memuru statüsünde. Ama AKP yanlısı gazetelerde yazılanlara baktığınızda zannedersiniz ki bir huruç harekatı söz konusu ve bazı kamu kurumlarında olduğu gibi İTO kadroları da, AKP'nin üst seviyelerinden gelen bir başkanla birlikte AKP'lilerle doldurulacak Bekleyip göreceğiz. 

İstanbul Dubai olmaz 
Yalçıntaş'la 2 yıl kadar önce Cüneyt Ülsever'in TRT - 2'deki programında birlikte olmuştuk. Programın öncesi ve sonrasıyla 2 - 2,5 saat sohbet etmiştik. Çok iyi eğitimli, zengin birikimli, geniş ufuklu olduğu her halinden belliydi. İTO'ya başkan olduktan sonra "İstanbul'u Dubai gibi bir ticaret merkezi yapacağım" demesinden hiç hoşlanmadım. Ne demek istediğini anlıyorum, ama yine de itirazım var 
Dubai, çölün ortasında yoktan varedilmiş ruhsuz bir yer. Doğal güzelliği sıfır. Hem turisti, hem tüccarı çekiyor, ama cebinizde bol paranız varsa Dubai'yi her yerde yaratabilirsiniz. Bunun için asırlar boyu imparatorluklara ev sahipliği yapmış, eşsiz kültürel mirasa ve doğal güzelliklere sahip dünyanın tartışmasız en güzel kentini seçmeye gerek yok. Dağ başında da bir Dubai yaratabilirsiniz. 

İstanbul ve TOBB 
Yalçıntaş, gazetelerdeki demeçlerinden birinde "Odalar Birliği Başkanlığına aday değilim" demiş. Yüzde 100 doğru söylemiş. Zaten aday olması mümkün de değil. Çünkü bir oda başkanı, aynı zamanda TOBB başkanı olamıyor. Yalçıntaş hemen sonra da "Ama Türkiye'nin en büyük meslek odası olan İTO, 13 yıldır TOBB yönetiminde yok. Böyle şey olmaz. Bu dönem TOBB yönetiminde ağırlığımızı arttıracağız" demiş. 13 yıl meselesi biraz karışık, ama TOBB'daki ağırlık konusunda yüzde 100 haklı. Elbette Türkiye'nin en büyük meslek odası, TOBB'da layıkıyla temsil edilmeli. Anlayacağınız mayısta yapılacak TOBB seçimlerinde 3 başkanvekilliğinden biri İTO'nun olacak. 

İTO, son 4 yıl yoktu 
İTO'nun 13 yıldır TOBB yönetiminde temsil edilmediğine gelince... İşte bu doğru değil Çünkü TOBB, zaten yıllarca İstanbul'dan yönetildi. Yalım Erez, İTO delegesi olarak TOBB Başkanı seçildi ve 1992 - 96 arasında TOBB'a başkanlık yaptı. Ardından Fuat Miras, TOBB Başkanı olduğu seçimlere İstanbul Deniz Ticaret Odası delegesi olarak katıldı ve 2001'e kadar TOBB başkanlık koltuğunda oturdu. 
İstanbul, sadece son 4 yıldır TOBB'da temsil edilmiyor. Önceki yıllarda hakkını fazlasıyla kullanmasına saysınlar Daha önce de İSO Meclis üyesi Ali Coşkun TOBB Başkanı olmuştu . Hem fena mı oldu, biraz da Anadolu'nun sesini duyduk. Başkan Rıfat Hisarcıklıoğlu, buna imk n tanıdı. 



</TEXT>
</DOC>
