<DOC>
<DOCNO> 337822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo16.html </URL>
<DATE> 2005/04/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
NBA'deki gururumuz Hido, İstanbul'a geldi 
</HEADLINE>
<TEXT>

     NBA takımlarından Orlando Magic’de forma giyen milli basketbolcu Hidayet Türkoğlu, İstanbul’a geldi. 
     Türkoğlu, Atatürk Havalimanı’nda yaptığı açıklamada, takımının play-off’a kalamayışına üzüldüğünü belirterek, "Bu takım çok yeni. 15 tane yeni oyuncu ilk defa bir araya gelip bir takımda oynadı. Herkes elinden gelenin en iyisini yapmaya çalıştı" dedi. 
     Sakatlık ve şansızlıkların takımı çok etkilediğini ifade eden Hidayet Türkoğlu, şöyle konuştu 
     "Son maçlarımızı kazanma durumumuz varken sakatlıklar oldu ve yapamadık. Böyle iyi bir sezon geçirdikten sonra play-off’a kalamayışımıza çok üzüldüm. Play-off’a hazır olmak üzereydim. 
     Sakatlığım tam olarak geçmişti ama olmadı. Şu ana kadar en iyi sezonumu geçirdim. O bakımdan çok mutlu ve rahatım. Türkiye’ye gelirken üzerimde daha bir rahatlık ve sevinç var. Bu rahatlığı ve güveni inşallah milli takıma da yansıtıp, diğer arkadaşlarımızla milli takımı en iyi yerlere getireceğimize inanıyorum. 
     Tanjevic ve Doğan ağabey ile oturup, iyi bir program yapıp, tekrar bir antreman düzeniyle NBA’de olduğum formu yakalamaya ve milli takıma hazır olmaya çalışacağım." 
     
</TEXT>
</DOC>
