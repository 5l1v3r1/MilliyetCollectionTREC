<DOC>
<DOCNO> 311563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/spor/axspo03.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery pahalı kumaş 
</HEADLINE>
<TEXT>


Fransız futbolcuyla dün sözleşme yapan Galatasaray, mukaveleye özel bir madde ekledi. Buna göre Ribery, 10 milyon Euro getirmesi karşılığında serbest kalabilecek 

HALİL ÖZER 


Geleceği düşündüler 
GALATASARAY, Fransa'nın Metz takımından transferini gerçekleştirdiği Franck Ribery için büyük düşünüyor. Sarı - Kırmızılı yönetim, Fransız oyuncuyla yaptığı sözleşmeye 10 milyon Euro'luk sürpriz bir madde koydu. Bu futbolcunun gelecekte Galatasaray'da büyük bir sıçrama yapacağını ve Avrupa'nın starları arasına gireceğini düşünen yönetim, Ribery'nin yurt dışında bir başka takıma gitmesi halinde kulübe 10 milyon Euro ödemesi şartını koydu. 

1.5 senelik hesap 
FRANSIZ futbolcunun menajeri, 10 milyon Euroluk koşulu kabul etti, Ribery de dün Florya'da imzayı attı. Galatasaray Yönetimi, bu oyuncunun ancak 1.5 sene kalabileceğini düşünürken, önümüzdeki sezonun ardından Avrupa'nın büyük takımlarının Ribery'in peşine düşeceği hesaplıyor. Bugünden itibaren Ribery için herhangi bir Avrupa kulübü talip olursa, Sarı - Kırmızılılar'a 10 milyon Euro ödemeyi kabul etmiş olacak. 

'Şüpheler yersiz' 
ALİ Sami Yen Stadı VIP Salonu'nda yapılan imza töreninde bulunan yönetici Şükrü Ergün, bu oyuncu için ortaya atılan şüphelerin yersiz olduğunu belirtti. Ergün, "Eğer bu oyuncuyu tanımıyorsanız, Fransız basınını ve Galatasaray'da oynayacağı futbolu izleyin" diyerek eleştirilere yanıt verdi. Törene hamile eşi Wahiba Ribery ile katılan Ribery ise, "Yeteneklerimi Metz'de ortaya koydum. Burada ise daha iyisini yapacağım" dedi. 

Metz taraftarı ayaklandı 

RİBERY'İ Galatasaray'a veren Metz'e taraftarı büyük tepki gösterdi. İnternet sitesini topa tutan taraftarın bazı mesajları şöyle 
Bu büyük bir utanç Yöneticiler sıfırsınız Ribery gibi yetenekler ligin 15. sırasındaki bir takımda oynamamalı. Galiba yöneticilerde böyle düşündü.Belli oldu ki artık kulübün bir beklentisi kalmamış. Bu kombine aldığım son senedir.Bence aldatıldık. Sanıyormusunuz ki Galatasaray sakat bir oyuncuya 5 milyon Euro verir Burada en azından bize güzel anılar bıraktı ve büyük Avrupa kulüplerinden birine gitti. İyi şanslar. 

Cim-Bom son sürat 

GAZİANTEPSPOR ile cuma günü yapılacak maçın hazırlıklarını dün iki antrenman ile sürdüren Galatasaray'da çalışmalar basına kapandı. Antrenmana, sakatlığı süren Hasan Şaş ile oğlunun apandisit ameliyatı nedeniyle izinli olarak Madrid'e giden Conceiçao katılmadı. Öte yandan Song, FIFA'nın 15 Şubat'ta Güney Asya'daki depremzedeler yararına düzenlediği yardım maçına davet edildi. 

Başkandan söz 

KONYASPOR maçının ardından soyunma odasına inerek futbolcularını tebrik eden Galatasaray Başkanı Özhan Canaydın, oyunculara 15 gün içinde ödeme sözü verdi. Canaydın, bu ödemelerin kesinlikle gecikmeyeceğini ve herkesin rahat olmasını istedi. Oyuncular da, başkanın sözüne güvendiklerini ve paralarını en kısa zamanda alacaklarına inandıklarını belirtti. 

Aslan'dan son imza 

CİM - BOM'UN Çanakkale Dardanelspor'dan son dakikada transfer ettiği Hasan Kabze, dün 3.5 yıllığına Sarı - Kırmızılı renklere bağlandı. Hasan'ın, Hagi'nin transfer listesinde ilk sırada olduğu vurgulandı. Genç futbolcu ise kendisine verilen değere en iyi biçimde karşılık vereceğini vurgulayarak, "Sevdiğim bir kulübe geldim" ifadesini kullandı. Hasan'ın bonservisi için 700 bin dolar ödeneceği öğrenildi. 

Fevzi resmen Galatasaray'da 

BİR aydır Galatasaray ile birlikte çalışmalara katılan Çanakkale Dardanelspor'un file bekçisi Fevzi Elmas, dün 3.5 yıllık sözleşmeye imza attı. Törende konuşan Sarı - Kırmızılı yönetici Şükrü Ergün, Fevzi'nin sadece performansıyla değil, efendiliği ve yaşam tarzıyla da Galatasaray'a layık bir oyuncu olduğunu belirtti. Genç kaleci ise, "Böyle güzel bir ortamda ve büyük bir camiada bulunduğum için çok mutluyum" diye konuştu. 


</TEXT>
</DOC>
