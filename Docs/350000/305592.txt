<DOC>
<DOCNO> 305592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas11.html </URL>
<DATE> 2005/01/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fındık her derde deva... 
</HEADLINE>
<TEXT>

     Çukurova Üniversitesi Ziraat Fakültesi Gıda Mühendisliği Bölümü Öğretim Üyesi Prof. Dr. Cahide Yağmur, fındığın protein miktarının, yumurta ve tahıllardan yüksek, et ve kuru baklagillerin içerdiği miktara da hemen hemen eşit olduğunu söyledi. 
     Prof. Dr. Yağmur, AA muhabirine yaptığı açıklamada, fındığın içerdiği doymamış yağ asitleri, protein, karbonhidrat, vitaminler, mineraller ve lifler sayesinde sağlık açısından oldukça önemli et grubu yiyecekler içine girdiğini söyledi. 
     Fındığın içerdiği yağ, vitamin ve mineral maddeler ile beslenme yönünden önemli bir gıda maddesi olduğunu vurgulayan Yağmur, ''Fındığın protein miktarı yumurta ve tahıllardan yüksek, et ve kuru baklagillerin içerdiği miktara hemen hemen eşittir. Diyet lifi ve petkinler, fındıkta yüzde 1-3 oranında bulunur. Bu bileşikler kalın bağırsak hastalıklarını, kabızlığı ve kalp rahatsızlıklarını önler, kan şekerini düşürür'' dedi. 
     Yağmur, fındığın mineral madde açısından oldukça zengin bir kaynak olduğunu kaydederek, şöyle devam etti 
     ''Ayrıca fındıkta bulunan tuz, normal suda bulunan miktardan daha düşüktür. Özellikle tuz bakımından düşük beslenme programlarında ve yüksek tansiyonu olan hastalarda fındık tüketiminin fazla sorun olmayacağı da görülmektedir. Fındık, özellikle kemik ve diş gelişmesi için gerekli kalsiyum bakımından, süt ürünleri, asma yaprağı ve bademden sonra en zengin meyvedir. Fındık, kansızlık, sindirim ve solunum sistemi bozukluklarının önlenmesinde gerekli olan demir bakımından da zengin kaynaklardan biridir. Ayrıca fındık yağı, kalp ve damar hastalıklarının oluşumunda rolü olduğu bilinen kolesterolü içermemektedir.'' Fındığın, vücutta karbonhidrat, protein ve yağ metabolizmasını düzenleyici olarak görev yapan B1 ve B2 vitaminleri için iyi, B6 vitamini için ise çok iyi kaynak olduğunu ifade ederek, ''Doğal antioksidan olan vitamin E bakımından bitkisel yağlardan sonra en iyi kaynaklardan biridir. Kan yapımı ve ruhsal sağlık açısından gerekli olan B2 ve B6 vitaminleri, fındıkta önemli düzeyde bulunduğundan, bu besinin her gün düzenli olarak tüketilmesi, ülkemiz çocuklarının beslenme problemine pratik bir çözüm olarak düşünülebilir'' diye konuştu. 
     Prof. Dr. Yağmur, dengeli ve sağlıklı beslenmek için fındığın her gün doğrudan alınması gerektiğini belirterek, işlenecek çeşitli gıdaların bileşimlerine eklenerek fındık tüketiminin artırılmasına yönelik projelerin geliştirilebileceğini de sözlerine ekledi. 
     
</TEXT>
</DOC>
