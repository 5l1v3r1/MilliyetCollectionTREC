<DOC>
<DOCNO> 327606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur11.html </URL>
<DATE> 2005/03/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bahçelievler'de yangın... 
</HEADLINE>
<TEXT>

     Bahçelievler'de bir tekstil fabrikasında çıkan yangın, büyük çapta maddi hasara yol açtı. Yangına müdahale eden bir itfaiyeci, hafif şekilde yaralandı. 
     AA muhabirinin aldığı bilgiye göre, Yenibosna 29 Ekim Caddesi Sedir Sokak'ta yaklaşık 1000 metrekare alan üzerine kurulu HEM Tekstil ve Konfeksiyon Sanayi'nin 4. katında henüz belirlenemeyen bir nedenle saat 09.00 sıralarında yangın başladı. 
     Aynı kattaki kumaşların tutuşmasıyla geniş bir alana yayılan yangına, Kocasinan, Bakırköy ve Fatih itfaiye gruplarınca müdahale edildi. 
     Bakırköy İtfaiye Grup Amirliği'nde görevli Hasan Karakaş, söndürme çalışmaları sırasında kırılan bir cam parçasından dolayı elinden yaralandı. Karakaş, kaldırıldığı Özel Balkan Hastanesi'nde yapılan tıbbi müdahalenin ardından taburcu edildi. 
     Yangın ise diğer katlara sıçramadan yaklaşık 2 saat süren çalışmayla söndürüldü. 
     Yangın nedeniyle fabrikanın 4. katında büyük çapta maddi hasar meydana geldiği bildirildi. 
     
</TEXT>
</DOC>
