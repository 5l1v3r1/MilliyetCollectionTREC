<DOC>
<DOCNO> 309646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur20.html </URL>
<DATE> 2005/01/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
3 Türk hacı daha hayatını kaybetti 
</HEADLINE>
<TEXT>

     Hac farizası için kutsal topraklarda bulunan Türk hacılardan 3'ü daha hayatını kaybetti. 
     Diyanet İşleri Başkanlığı yetkililerinden edinilen bilgiye göre, Türk hacılardan Mehmet Ayılmazer Gaziantep-8 ve Safiye Oran Tempora Turizm ile Mehmet Yurdabak Konya-2 yaşamını yitirdi. 
     Bu kişilerle birlikte kutsal topraklarda hayatını kaybeden Türk hacıların sayısı 46'ya yükseldi. Hayatını kaybeden hacılar, Mekke ve Medine'de toprağa veriliyor. 
     
     MEDİNE'DE GÜNLÜK YAŞAM 
     Bu arada, Mekke'de hacı olduktan sonra Medine'ye geçen Türkler, bu kentteki kutsal mekanlarda ibadet ediyor. 
     Hazreti Muhammet'in kabrinin bulunduğu Ravza, Cennet-i Baki Mezarlığı, Uhud ve Hendek savaşlarının yapıldığı yerler, Mescid-i Kıbleteyn, Mescid-i Nebevi gün boyu hacılarla dolup taşıyor. 
     Hazreti Muhammet'in kabrini ziyaret eden hacılar, ayrı zamanlarda kabrin bulunduğu alana alınıyor. Ziyaretçiler kabre fazla yaklaştırılmıyor. 
     Kutsal mekanları ziyaret edip ibadet yapmanın yanında günlük ihtiyaçlarını karşılamak için alışveriş yapan hacılar, Türkiye'deki yakınları için de çeşitli hediyeler satın alıyor. 
     
     OSMANLI ESERİ İSTASYON 
     Türk hacılar Medine'deki dini mekanların yanı sıra Osmanlı İmparatorluğu'ndan kalma eserleri de ziyaret ediyor. 
     Türk hacıların ziyaret ettiği tarihi eserler arasında Hicaz Demiryolu'nun bitiminde Osmanlı İmparatorluğu zamanında inşa edilen istasyon özel yer tutuyor. 
     Suudi Arabistan hükümetinin restore ettirdiği tarihi istasyonun karşısında bulunan ve Türkiye'deki camilerle büyük benzerlikler gösteren Osmanlı eseri cami de hacıların ilgisini çekiyor. 
     
</TEXT>
</DOC>
