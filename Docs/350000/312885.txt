<DOC>
<DOCNO> 312885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy05.html </URL>
<DATE> 2005/02/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Başbakan Erdoğan felaket bölgesinde... 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, ''Türkiye'deki yatılı bölge okullarına felaket bölgesinden öğrenci getirmeyi düşünüyoruz'' dedi. 
     Erdoğan, tsunami felaketinden en çok zarar gören Endonezya'nın Açe eyaletindeki incelemelerini sürdürdü. Recep Tayyip Erdoğan, helikopterle Açe eyaletinde tsunami felaketinin yaşandığı bölgeleri gezdi. Erdoğan, daha sonra Banda Açe Sultan İskender Muda Havaalanı'nda basın mensuplarının sorularını yanıtladı. Erdoğan, şöyle konuştu 
     ''Türkiye'deki yatılı bölge okullarına felaket bölgesinden öğrenci getirmeyi düşünüyoruz. Bu konuda Endonezya'daki yetkililere teklif götüreceğiz. Biz felaket bölgesine nakdi yardım dışında proje bazında yardım düşünüyoruz. Onlardan yer göstermelerini istedik. Şimdi bütün görüşmelerde okul, hastane, yetimhane ve konut yapılması konusunu ele alacağız. Geçici konutlar bize yük oldu. Bu nedenle bu bölgelerdekilerin daha kalıcı olması lazım. Mevcut yerleşim yerlerini koruyarak felaket bölgesinde Türk köyleri, Türk mahalleleri yapacağız. Konut için fabrika kuracağız.'' Başbakan Erdoğan, Hakkari'de meydana gelen depremden sonra hükümete yapılan eleştirileri de yanıtladı. Erdoğan, eleştirilere şu yanıtı verdi 
     ''Bunlar çok popülist ve çok çirkin yaklaşımlar. Biz deprem olduktan sonra gerekli bilgileri aldık. Acil yönetimle ilgili bakan arkadaşlarımız ilgili birimleri harekete geçirdi. Ama deprem bölgesinden herhangi bir yıkım olmadığı ve gitmeye gerek kalmadığını söylediler. Tartışmalar bu nedenle yaşandı. Bugüne kadar hiçbir deprem ilgimiz dışında kalmadı, kalmayacak. Biz Baykal'ın da Hakkari'ye nasıl gittiğini biliyoruz. Sarıgül hatırlatmasaydı Baykal Hakkari'ye gitmezdi. Bizim görevimiz fantezi değil. Bundan sonra ne gerekiyorsa yapılacaktır.'' Erdoğan ve beraberindeki heyet, Açe'deki incelemelerini tamamlamasının ardından Endonezya'nın başkenti Jakarta'ya hareket etti. 
     
</TEXT>
</DOC>
