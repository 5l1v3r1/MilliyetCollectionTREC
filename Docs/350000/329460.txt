<DOC>
<DOCNO> 329460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur52.html </URL>
<DATE> 2005/04/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Karadeniz Ortaklık-2005 tatbikatı 3 - 10 Nisan tarihlerinde yapılacak 
</HEADLINE>
<TEXT>

     Deniz Kuvvetleri Komutanlığı Karadeniz Ortaklık-2005 Tatbikatı, 3-10 Nisan 2005 tarihleri arasında yapılacak. 
     Deniz Kuvvetleri Komutanlığı Genel Sekreterliği'nden yapılan yazılı açıklamada, Karadeniz Ortaklık-2005 Tatbikatı'nın 3-10 Nisan 2005 tarihlerinde Batı Karadeniz'de İstanbul ve Karadeniz Ereğli limanlarına istinaden gerçekleştirileceği belirtildi. 
     Açıklamaya göre, tatbikatın deniz safhası 6 Nisan'da Deniz Yıldızı-2005 Taktik Tatbikatı, 7-8 Nisan tarihlerinde ise Blakckseafor'un 4. Aksiyonunun 2. Deniz Periyodu ile irtibatlı olarak gerçekleştirilecek. 
     Karadeniz'e sahili olan ülkeler arasında karşılıklı eğitim ve işbirliğini geliştirmeyi ve Barış İçin Ortaklık BİO faaliyetlerini desteklemeyi hedefleyen tatbikata, Türk Deniz Kuvvetleri'ne ait 2 firkateyn, 1 korvet, 3 hücumbot, 2 mayın tarama gemisi, 1 denizaltı ve 1 helikopterin Türk Hava Kuvvetleri'ne bağlı uçaklar ve Bulgaristan, Gürcistan, Romanya ve Ukrayna'dan birer suüstü gemisinin katılacağı bildirildi. 
     Tatbikat süresince liman eğitimlerinin yanı sıra, denizde arama kurtarma harekatı, çeşitli deniz eğitimleri ve fiili silah atışları yapılacağı, tatbikata katılacak gemilerin İstanbul ve Karadeniz Ereğli limanlarını ziyaret edecekleri belirtildi. 
     Gemilerin 11 Nisan tarihinde Karadeniz Ereğli Limanı'ndan ayrılmaları ile sona erecek olan tatbikatı izlemek üzere Azerbaycan, Bulgaristan, Gürcistan, Romanya, Rusya Federasyonu ve Ukrayna'dan gözlemci subayların davet edildiği bildirildi. 
     
</TEXT>
</DOC>
