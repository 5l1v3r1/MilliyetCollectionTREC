<DOC>
<DOCNO> 336097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/axspo02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol hayattır 
</HEADLINE>
<TEXT>


Ekmek Teknesi'nin Kirli'si Kadir Çöpdemir ile topa girdik. Aşiline tendona girdik futbolun desek yeridir... Hayatın değişik pozisyonları üzerine ince ince paslaştık... 

HAKAN DİLEK 


Fenerbahçe-Beşiktaş maçını izledin ve Pancu'yu kalede görünce ne düşündün 
Aslan gibi maç oldu, Beşiktaş'a da helal olsun, Pancu'ya bin defa helal olsun. O göğüs möğüs karışık topları kesti ya yaptı ya bunu... Pancu bundan sonra şöyle düşünebilir Ben inşaat işine gireceğim, ben efendime söyleyeyim somon balığı üreteceğim... Girsin ve üretsin her şeyi yapar o çocuk. Sanayi, ticaret, turizm... Her şeyle ilgilenir ve tutturur o... 

Peki Rıza Çalımbay için asılan pankart... Kapıcılar en ciddi elbiselerini giyip açıklamalar yapmışlar... 
Yahu kapıcılar bi dik dursunlar, bunda rahatsız olacak bir şey yok ki... Orada bir zeka var, kötü değil yani... "Me'v'diven değil Me'r'diven " de kötü değil. Umarım başkan da takılmamıştır o pankarta. Ben çok gülerdim yani çok eğlenceli. 

Bir de hakemler var tabii... Ne diyorsun hakemler için 
Ne diyeyim Allah kimseyi hakem yapmasın. Bunlarda biraz iktidar hırsı, erkek tutkusu mu var İnsan kendine bu kadar çile çektirmek ister mi babacım Bence burada bir iktidar tadı var. Orada bir oyunu yönetmenin ötesinde 'konuşulan adam' olmak birisini tatmin edebilir yani... 

Son zamanlarda cılkı çıktı ama tezahürat işinin... 
Niye çıksın Ben hasta Fenerliyim mesela ama şunu çok sevdim "Me'v'diven değil Me'r'diven" Aynı zamanda "Rıza efendi iki ekmek bi süt " Bunda bir aşağılama yok ki... Çok hoş buldum bunu. İçinde biraz humor duygusu var, ironi var. Asla rahatsız edici bir şey değil ki... 

Ama millet birbirinin aşiline tendonuna girmeye başladı... 
Şimdi ayar mevzuu var çok önemli. Sen ayarı tutturamazsan aşile, tendona girer, belki kalın bağırsaktan girer dalaktan çıkarsın.. Bizim ayar problemimiz mi var acaba 

Peki aşağıda çim sahanın üzerindekilerin durumu nedir Topçuların... 
Eski dönemlerdeki gibi hani topun başında 'evreni mi sorguluyor hayatı mı kurguluyor' diye topu tutup sağına soluna bakan adamlar değil şimdikiler. 

Kimler bunlar 
Mesela Tuncay. Bakıyorum topu mu kovalıyor, hayatı mı kovalıyor Soldan kaptırdı gidiyor baba mesela TEM otobanında mısın sen Bir dur soluklan, bir bak bakalım nereye gidiyorsun 

Böyle tiyatral bir adam da Beşiktaş'ta var Ahmed Hassan. 
Ondan bir ricam var. Tamam iyi topçu ama şu yüzündeki Kemalettin Tuğcu romanlarından fırlamış 'öksüzüm ben aabi ' ifadesini bıraksın. Çünkü parayı bulmuştur bu adam. Ama ben baktığım zaman içime bir sıkıntı saplanıyor ve şöyle düşünüyorum 'Lan bunun bir kooperatif ya da kredi borcu var ve icra mı geldi ' 

Hayatı anlatır gibi anlatıyor ya da konuşuyoruz futbolu... 
Hayatın aynası bence. Futbolu tam da hayat gibi haset, kin, dayanışma, ihanet, öfke, cimrilik, eli açıklık... Her şey ama her şey ... 

Ne yaparsın maç izlerken 
Çileden çıkmışım bir beş dakika kadar. O beş dakikayı hatırlamıyorum, şuurumu kaybetmişim. Arkadaşım 'seni bir dahaki maçta videoya çekeceğim, senin içinde başka bir ben varmış ' dedi. Bu inanılmaz öfkeyi ve yükselişi hayatta başka nasıl ve nereden çıkartabilirsin 

Sarhoşluk-hoşluk hali... 
Çakırkeyif sarhoşluk. 

Kirli'den mahallenin Fenerbahçe'si 

Ümit Özat Bence Ümit Özat'tan ağır bir site yöneticisi olur. 
Alex Abi daha ziyade mahallenin baba parası yiyen, kahveye hep saat onda gelen ama üstü başı hep tiril tiril, ne yaptığını, parayı nasıl kazandığını bilemediğin adamlar vardır ya... Vardı benim ilk gençliğimde de babası mobilyacı bir arkadaş. Gelir lavuk oyununu oynar gider eve yemeğini yer sonra ikinci postaya gelir kahveye. 
Rüştü Ona fırça çekecek bir alt grubuna ihtiyacı var. Perşembe Pazarı'nda tüccar olabilir ama bir alt grup var ve onlar "Lan malı getiremedin, yetiştiremedin" diye boyuna saydırıyor. 
Luciano Hani kımıl kımıl abiler vardır ya... "Gel şuraya gidelim" dersin gelir, "Şunu yiyelim" dersin yer, sesini çıkarmaz... 
Aurelio Hah işte her işi bitiren adam o. Mesela "Benim ehliyete el koydular " dersin "Dur aabi bizim bi komser aabi var hemen alırız ", "Telefonum kayboldu " dersin "Dur aabi hemen Türkcell'i arayayım" diyen adam o. 
Selçuk Mahallenin en kıl olunan adamı. Sokağın en sonunda oturuyor... Ortalık yıkılmış dağılmış, oradan çıkıp gelip 'nooldu baba ' diye soran adam o... 
Serhat Mahallenin bıçkını, kışkırtıcısı... "Babalar naapıyoruz Böyle duracak mıyız yaa Hadi baba hadi aabi" diyen adam... 
Van Hooijdonk O ağır abimiz. Evlenmiş... Ona şöyle sorular sorulur bundan sonra "Aaabi kahveye çıkmıyorsun " Yanıt "Yahu yengen bırakmıyor ki " 
Nobre O da Serhat'ın ekürisi. Yolda ikisi yürüyorlar Serhat'a şöyle diyor "Serhat bu adam sana pis baktı " İkisi birden adama giriyorlar... 
Anelka Askerden gelmiş, uyum zorluğu çeken ama bizim yaşımız geldi, artık efendi olalım evlilik çağımız geldi diye düşünürken bir yandan da içi kendi haytalıklarıyla dolu, kıpır kıpır bir adam. 
Daum O da düşünen adam be. Lise yıllarında felsefe hocamız vardı adamın bazen gözleri duvara çakılı kalırdı. Biz de sorardık kendimize adam hayatın sırrını mı çözüyor, ay sonunu mu düşünüyor, geçim derdini mi düşünüyor diye. Daum da öyle anlaşılmazlıkların adamı. 


</TEXT>
</DOC>
