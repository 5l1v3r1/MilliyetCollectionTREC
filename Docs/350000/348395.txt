<DOC>
<DOCNO> 348395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/ekonomi/eko01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV hedefi tutmadı sigara vergisi artıyor 
</HEADLINE>
<TEXT>


Bu yıl sigaradan almayı hedeflediği 8.4 milyar YTL'lik ÖTV'ye ulaşılamayacağını gören Maliye Bakanlığı, çareyi vergi oranlarını yeniden artırmada buldu 


Maliye Bakanlığı, uzun süredir özel sektör temsilcileri ile yaptığı çalışmaların sonucunda sigaraya uygulanan nispi ve maktu Özel Tüketim Vergisi'ni ÖTV artırmayı planlıyor. 
Ekonomi yetkililerinden edinilen bilgiye göre, sigarada yüzde 28 olarak uygulanan nispi verginin 2 puan artırılarak yüzde 30'a çıkarılması öngörülürken, maktu vergide de yüzde 22 - yüzde 66 arasında değişen oranlarda artış yapılması bekleniyor. Buna göre, şark tipi tütün karışımına göre belirlenen dilimlerden birinci bölümdeki sigaranın paketinden alınan verginin 1.35 YTL'den 1.65 YTL'ye, ikinci bölümdeki sigaranın paketinden alınan verginin 80 YKr'den 1.05 YTL'ye, üçüncü bölümdeki sigara paketinden alınan verginin de 37 YKr'den 62.5 YKr'ye çıkarılmasına yönelik Maliye Bakanlığı'nca hazırlanan öneri sigara üreticisi firmalara iletildi. 

Yüzde 18'lik KDV 
Bir yetkili, sigara fiyatlarının belirlenmesinde, sigara üreticilerinin sigarayı dağıtıcılarına teslim edeceği bedele, nispi vergi ile maktu verginin ekleneceğini ve buna yüzde 18'lik KDV'nin ekleneceğini belirtti. Aynı yetkili, dağıtıcının k r payı eklemesiyle sigarada nihai fiyatın ortaya çıkacağını ifade etti. 

Her şey bütçe için 
Sigaradan 2005 yılında beklenen ÖTV'nin 8.4 milyar YTL olduğunu kaydeden yetkili, "Mevcut düzenlemelere göre bu vergiye ulaşmak mümkün olmuyor. Yapılması planlanan düzenleme ile vergi gelirlerinde çok ciddi bir artış olur ve bütçe hedefleri rahatlıkla yakalanır" dedi. 
Yüksek ve sürekli değişen vergi sistemi Tekel Sigara İşletmesi'nin satışının önünde engel olarak görülüyor. Sigarada yeni vergi sistemine ilişkin çalışmaların, sektörün de görüşü alınarak gelecek hafta sonuçlandırılması bekleniyor. 


</TEXT>
</DOC>
