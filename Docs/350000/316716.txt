<DOC>
<DOCNO> 316716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/soneko10.html </URL>
<DATE> 2005/02/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
TMSF'den tablo ve antika satışı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan, Balkaner, Demirel ile Aksoy ailelerinden haczedilen 70 kalem eserden 61'i toplam 542 bin 504 YTL'ye satıldı. 
     Geçtiğimiz hafta yapılan ilk ihalede satışı gerçekleşmeyen çeşitli tablo ve antik eser, Antik A.Ş'de bugün yeniden satışa sunuldu. 
     İlk ihalede 175 bin YTL'ye alıcı bulamayan Uzanlar'dan haczedilen Osman Hamdi Bey'in ''Enver Paşa'' adlı tablosu, bugünkü açık artırmada ilk ihaledeki fiyatının üstünde 200 bin YTL'ye alıcı buldu. 
     Açık artırmada en yüksek fiyata satılan eser olan 120 x 70 cm. büyüklüğündeki Osmanlıca imzalı tabloyu antikacı Duran Tantekin aldı. Tantekin, tabloyu Tantekin Antik adlı şirketi için aldığını belirtti. 
     Açık artırmada, 7. Cumhurbaşkanı Kenan Evren'in portre eseri 600 YTL'ye, Nihat Atamer'in ''Savaşa Hayır'' adlı eseri 84 bin YTL'ye, İbrahim Çallı'nın ''Mevlevihane'' adlı eseri 30 bin YTL'ye alıcı buldu. 
     Müzayedede satışa sunulan 70 kalem eserin 61'inden toplam 542 bin 504 YTL gelir elde edildi. 
     Açık artırmada satışı gerçekleştirilemeyen 9 eser, daha sonra pazarlık usulüyle satışa sunulacak. 
     
</TEXT>
</DOC>
