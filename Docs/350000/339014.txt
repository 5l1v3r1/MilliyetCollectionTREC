<DOC>
<DOCNO> 339014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas06.html </URL>
<DATE> 2005/05/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Eşkıya filmi gibi 
</HEADLINE>
<TEXT>

     Ramazan YAVUZ DHA 

      CİNAYET suçudan cezaevine giren bir köylünün yıllar sonra geri döndüğünde köyünü baraj suları altında bulmasını konu alan, başrolünü Şener Şen'in oynadığı Eşkıya’ filminin değişik versiyonu Diyarbakır’ın Dicle ilçesine bağlı Gündoğdu Köyü'nde yaşandı. 1993 yılında güvenlik gerekçesiyle boşaltılan Gündoğdu köylüleri, 2000 yılında döndüklerinde köyün yarısının Kralkızı Barajı suları altında bulunca hüsrana uğradı. Köye dönen 15 aile yolu, suyu, elektriği olmayan köyde ilkel koşullara rağmen yaşamını sürdürüyor. 
     Diyarbakır’ın Dicle İlçesi'ne bağlı 45 haneli Gündoğdu Köyü, 1993 yılında köy yakınında yaşanan bir çatışmadan sonra güvenlik gerekçesiyle boşaltıldı. Köylülerin büyük bölümü Ergani İlçesi ve Diyarbakır kent merkezine taşınarak burada yaşam mücadelesi verdi. 2000 yılından itibaren köye geri dönüşlerin başlaması üzerine, Gündoğdu köylüleri de çok özledikleri köylerine geri dönmeye karar verdi. Ancak dönen köylüler köylerindeki evlerin ve arazilerin yarısının su tutan baraj gölünün altında kaldığını görünce hüsrana uğradı. 
     7 yıl boş kalan ve kullanılamaz hale gelen evlerini kendi imkanlarıyla onaran 15 aile köyde yaşamaya karar verdi. Su kaynakları baraj gölü altında kalan, yolu, elektriği telefonu, okulu, sağlık ocağı olmayan köydeki sorunların giderilmesi için çalmadık kapı bırakmamayan köylüler bir sonuç alamadı. 
     Köyde elektrik olmadığı için sadece pille çalışan radyo ile dünyadan haberdar olan, su ihtiyaçlarını açtıkları kuyudan karşılayan köylüler, okul çağına gelmiş çocuklarını okutamamanın sıkıntısını yaşıyor. 
     Gündoğdu köylüleri, devletin çözmediği sorunlarını kendi olanaklarıyla çözmeye çalışıyor. Ergani’deki traktörünü köye getiren Ramazan Kaçar, ilk iş olarak evinin enerji sorununu çözmek için kolları sıvadı. Evin önüne çektiği traktörünün aküsüne bağladığı kabloyu evine çeken Ramazan Kaçar, böylece aydınlatma sorununu çözdüğünü söyledi. 
     Köylerine dönerken ve evlerinin onarımında hiç kimsenin kendilerine yardım etmediğini söyleyen Ramazan Kaçar, 5 yıldır ilkel koşullarda yaşadıklarını söyledi. Kaçar, Su kaynağımız göl suları altında kaldığı için köye 500 metre uzaklıktaki yeraltından çıkan kaynaktan su çekiyoruz. Elektrik, su, telefon, yol, okul, sağlık evi hiç bir şey yok. Köyümüze geri dönüş yaptık. Ancak devlet bize sahip çıkıp sorunlarımızı halen gidermediö dedi. 
     Yolu olmadığı için traktörünü tarlalardan ve yamaçlardan sürüp güçlükle köye getirdiğini söyleyen Kaçar, Traktör aküsüne kablo bağlayıp eve çektim ve farlarıyla karanlık geceleri aydınlatmaya çalışıyorum. Akü boşaldığında ise bu kez gaz lambası yakıyoruzö diye konuştu. 
     
     HERŞEYE RAĞMEN KÖYLERİNİ SEVİYORLAR 
     Köyde televizyon olmadığı için zaman zaman bir araya gelen köylüler Rıfat Kaçar’ın saz çalıp söylediği türkülerle hoşça vakit geçiriyor. 
     Köylerini terk ettikten sonra Ergani ve Diyarbakır’da inşaatlarda amelelik yaparak ailesine bakabildiğini, ancak yaşam koşullarının ağırlığı yüzünden tekrar köylerine geri döndüklerini belirten Rıfat Kaçar Geri döndük ancak manzara korkunçtu, köyümüz bıraktığımız gibi değildi. Her şeye rağmen yinede köyümüzü çok seviyoruz. Devlet sorunlarımızı giderirse çok daha mutlu olacağızö dedi 
     
</TEXT>
</DOC>
