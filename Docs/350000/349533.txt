<DOC>
<DOCNO> 349533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/gun04.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Festival rüzg rı esiyor 
</HEADLINE>
<TEXT>


Bu hafta, İstanbul'da Müzik Festivali dışında, Efes Pilsen One Love Festival, Antalya'da Aspendos Opera ve Bale Festivali ve Bursa'da Uluslararası Bursa Festivali gerçekleşecek 

KÜLTÜR SANAT SERVİSİ 

Farklı illerde birçok festivalin düzenlendiği bir haftaya girdik. 33. Uluslararası İstanbul Müzik Festivali ile başlayan hafta, İstanbul, Parkorman'da düzenlenecek Efes Pilsen One Love Festival 4 ve Antalya'daki 11. Aspendos Uluslararası Opera ve Bale Festivali ile devam edecek. 
Gelecek hafta ise, Bursa Büyükşehir Belediyesi ile Bursa Kültür Sanat ve Turizm Vakfı'nca düzenlenen 44. Uluslararası Bursa Festivali ile devam edecek. 

Efes Pilsen One Love Festival 4 
DJ setleriyle Türkiye'ye konuk olan Chemical Brothers, Türkiye'deki ilk canlı performansını Efes Pilsen One Love Festival kapsamında gerçekleştirecek. 9 ve 11 Haziran tarihlerinde düzenlenecek festivalin heyecanla beklenen bu konseri dışında da çekici isimler var programda. 
Bunların başında, sadık bir dinleyici kitlesi bulunan, kendine özgü rock topluluğu Super Furry Animals ile, İngiltere'de '90'larda etkili olmuş 'Manchester' akımının öncülerinden The Stone Roses'ın uzun süredir 'solo' çalışan solisti Ian Brown geliyor. Şovlarında görselliğe de önem veren Lemon Jelly'nin yanı sıra iki de yerli grubumuz katılıyor festivale. Son albümleri "Avaz" ile dünya çapında bir grup olduğunu kanıtlayan Replikas ve yaz konserlerini soluksuz sürdüren Manga. 

11. Aspendos Uluslararası Opera ve Bale Festivali 
11 Haziran'da Roma Opera ve Balesi'nin sahneleyeceği "Petrushka" ve "Ateş Kuşu" baleleriyle başlayacak olan festivalde, "Uçan Hollandalı" İzmir Devlet Opera ve Balesi , "Aida" Devlet Opera ve Balesi Genel Müdürlüğü , "Nazım" "Fazıl Say, Zuhal Olcay, Genco Erkal, Bilkent Senfoni Orkestrası Devlet Çoksesli Korosu , "Romeo ve Juilet" İstanbul Devlet Opera ve Balesi , "Güldestan" DOB Müzik ve Dans Prodüksiyonu , "9. Senfoni" Şef Justus Frantz yönetimindeki Uluslar Filarmoni Orkestrası , "Don Quixote" DOB ve "Eugene Onegin" Şef Valery Gergiev yönetimindeki Mariinsky Tiyatrosu Kirov Opera ve Orkestrası izlenebilecek. Festival, 19 Temmuz'da sona erecek. 

44. Uluslararası Bursa Festivali 
44. Uluslararası Bursa Festivali, 13-25 Haziran tarihleri arasında gerçekleştirilecek. Şef Gürer Aykal yönetimindeki Bursa Bölge Devlet Senfoni Orkestrası'nın BBDSO ve Ankara Devlet Çok Sesli Korosu'nun, solist İdil Biret'e eşlik edeceği konserle başlayacak olan festivalde 19 etkinlik yer alıyor. 
Festival programında etnik müzik çalışmalarıyla beğeni toplayan Ömer Faruk Tekbilek ve Yunanlı şarkıcı Glykeria'nın yanı sıra Rachid Taha ve Emma Shaplin gibi isimler var. 
Rachid Taha, geleneksel Arap müziğiyle rock'ı çok başarılı bir şekilde harmanlamasıyla tanınıyor. 
16 Haziran'da başlayacak İzmir Festivali'nin de konukları arasında yer alan Fransız soprano Emma Shaplin ise, son albümü "Etterna"nın tanıtım turnesi kapsamında Türkiye'ye geliyor. 


</TEXT>
</DOC>
