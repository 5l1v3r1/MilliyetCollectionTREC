<DOC>
<DOCNO> 337419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy31.html </URL>
<DATE> 2005/04/27/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Vekil İmamlık TBMM Genel Kurulundan görüşülmeye başlandı. 
</HEADLINE>
<TEXT>

     AK Parti Yozgat Milletvekili Mehmet Çiçek, Anayasa'nın tüm kurumların yetkilerini belirlediğini, Anayasa Mahkemesi'nin de bu kurumlar arasında olduğunu belirterek, ''Hiç kimse ve hiçbir kurum, ülkemiz insanını Allah ile kanun arasına sıkıştırmamalıdır. Türban çözümüne muhatap Din İşleri Yüksek Kurulu'dur'' dedi. 
     Çiçek, vekil imam ve hatiplere kadro olanağı sağlayan tasarının TBMM Genel Kurulu'nda görüşülmesi sırasında, AK Parti grubu adına söz aldı. 
     Yapılacak düzenleme ile Diyanet İşleri Başkanlığı'nın çok cüzi bir ihtiyacının karşılanacağını belirten Çiçek, 2,5 yıldır iktidarda olmalarına karşın Diyanet İşleri Başkanlığı Teşkilat Kanunu'nu hala çıkaramadıklarını söyledi. 
     23 bin cami ve 3 bin Kuran kursunda imam bulunmadığını, bu yerlerde Türkiye Cumhuriyeti'nin temsil edilmediğini belirten Çiçek, AB gibi önemli bir hedef öncesinde Diyanet İşleri Başkanlığı'nın sahipsiz bırakıldığını öne sürdü. 
     Çiçek, şöyle devam etti 
     ''Dini, ahlaki ve kültürel değerlerimiz, toplum önünde, sorumsuz ve liyakatsiz kişiler tarafından, hala tartışılmaya devam ediyor. Televizyonlarımızın kontrolden uzak yayınları, en kutsal değerlerimizi her gün darbelemeye, yıkmaya devam ediyor. Bu tartışma, hem yüce dinimize hem Diyanet İşleri Başkanlığımıza ve bütün Müslüman kesimimize büyük zararlar vermektedir. 
     Ülkemizde hiçbir kimsenin, anayasanın ona verdiği yetki ve görevin dışında misyon yüklenerek ortaya çıkması düşünülemez. Ne gariptir ki Türkiye'de gündem oluşturmak istendiğinde ilk ele alınmak istenen konu, din ve dini değerlerimizdir günah keçisi yapılmak istenen kurum ve kuruluş ise Diyanet Teşkilatı ve onun müntesipleridir. Başörtüsü, imam hatip lisesi, cami, Kuran kursu gibi konular, zamanlı zamansız, yeterli yetersiz kişiler ve kuruluşlarca, hiç gereği yokken dile getirilmekte ve tartışmaya açılmaktadır. Bu bağlamda, Anayasamız, diğer kurumların yetkilerini belirlediği gibi, Anayasa Mahkemesi'nin de görevlerini, yetkilerini belirlemiş ve sınırlamıştır. Hiç kimse, hiçbir kurum, ülkemiz insanını Allah ile kanun arasına sıkıştırmamalıdır. İnsanlarımız, bir tarafta Allah'a ibadet maksadıyla uygulamalarda bulunmak isterken önüne farklı engeller konulmamalıdır. 
     Bugünlerde durup dururken başlatılan türban tartışmasının çözümüne muhatap, kesinlikle Diyanet İşleri Başkanlığı Din İşleri Yüksek Kurulu'dur. 
     Mesela, hiçbir kurum ve kuruluş, Diyanet işleri Başkanlığı Din İşleri Yüksek Kurulu'nun görevini üstlenmemelidir buna, hiçbir hakkı ve salahiyeti yoktur. Anayasa Mahkemesi'nin, kendisini, Parlamento'nun üzerinde görmesinin de gereği yoktur. Devletimizin üst yönetiminde görev almış yöneticilerin, giderayak, fetva verip, ortalığı karıştırıp gitme geleneği bir kere daha tekrar ediliyor galiba. 
     Ne hikmetse emeklilik tünelinin ucu görününce, birileri, bu konuyu, dini konuları gündeme taşıyor, sonra da 'gündeme taşımak istediler, birileri bana bunu telkin etti' diyerek, milletimizin inanç değerleriyle ilgili en hassas konularda ahkam kesip ayrılıyorlar. Bu zevatın durgun suya attıkları taş, toplumun huzurunu bozarak, en son noktaya kadar ulaşıyor. Emeklilik öncesi, bir yerlere yaranmak için yapılan bu işler, geçmişte, hiç kimseye, kar ve iktidar temin etmedi. Zannediyorum, Sayın Anayasa Mahkemesi Başkanımız, geçmişten ibret almamışa benziyor geçmişte, bu metodu kullanarak, durup dururken, bu konuyu gündeme getiren, taşıyan ve emekli olanlar, belli bir süre sonra, 'kullanıldık ve bir yerlere atıldık' diye hala bağırmaya devam ediyorlar.'' 
     
     KUMKUMOĞLU'NUN SÖZLERİ 

     CHP grubu adına söz alan İstanbul Milletvekili Ali Kemal Kumkumoğlu, devletin onbinlerce memuru aynı konumda iken, bir devlet kurumuna çok özel bir statü kazandırılmaya çalışılmasının doğru bir yaklaşım olmadığını söyledi. Tasarıya konu olan kişilerin, kutsal kişiler değil devlet memuru olduğunu belirten Kumkumoğlu, ''Öğretmen, polis, mühendis, doktor kimse, imam da odur'' dedi. 
     Kumkumoğlu, sözlerini şöyle sürdürdü 
     ''İki milletvekilinin imzası ile bu teklif buraya geldi. Kim bu Sadullah Ergin Buna piyangodan mı vurdu bu iş. Kaç yıl yetecek bu arkadaşımıza siyaseten bu malzeme... 
     Sayın Bakan, şu anda Türkiye Cumhuriyeti Devleti'ne vekaleten hizmet eden kaç memurunuz var Niye biz bu memurlarınızın bir kısmını öbürlerinden ayırarak, yani normalin ötesine taşıyarak, bunlarla ilgili özel bir uygulamayı Türkiye'nin gündemine getiriyoruz Devletin bir memurunu diğerinden ayırmak, ayrımcılık değil midir 
     Türkiye'de geçici kadrolu onbinlerce memur varken, iki milletvekilinin teklifiyle sadece imam ve hatip olanlarına kadro vermeye çalışmak, bunların geçmişte yapmış oldukları bütün hizmetleri de sanki kadrolu memurmuş gibi kabul ederek bu Meclis'ten geçirmek, bölücülük değil de nedir.'' Konuşması AK Parti'li milletvekilleri tarafından sık sık kesilen Kumkumoğlu, ön sırada oturan AK Parti'li milletvekillerini işaret ederek, ''Bunlar, buraya sadece hatibe laf atmak için oturuyorlar. Bunu, sizin dikkatinize sunuyorum.'' diyerek, TBMM Başkanvekili İsmail Alptekin'e şikayet etti. 
     
</TEXT>
</DOC>
