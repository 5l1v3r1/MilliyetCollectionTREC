<DOC>
<DOCNO> 340425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun01.html </URL>
<DATE> 2005/05/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fukuyama Derviş'in BM çözümleri yaratıcı... 
</HEADLINE>
<TEXT>

     Ünlü gelecekbilimci Francis Fukuyama Kemal Derviş’in BM için öngördüğü yeni örgütlenme modelinin bugüne değin rastlanan en yaratıcı çözümlerden biri olduğunu bildirdi. 
     Birleşmiş Milletler Kalkınma Programı Başkanlığı’na seçilen Kemal Derviş’in ABD’de yayımlanan "A Better Globalization" adlı kitabı, bilim ve siyaset dünyasında yankı buldu. 
     Kitap BM Genel Sekreteri Kofi Annan’ın ve Meksika eski Cumhurbaşkanı Ernesto Zedillo’nun övgüsünü kazandı ve Annan övgüsünü Kemal Derviş’e kişisel olarak iletti. Derviş’in kitabı için siyaset ve bilim dünyasından birçok ünlü de değerlendirmelerde bulundu. Brookings Institution bülteninde Kemal Derviş’in kitabı tanıtılırken bilim-siyaset dünyasından yapılan değerlendirmelere de yer verildi. Derviş’in kitabı için yapılan değerlendirmelerden bazıları şöyle 
     Francis Fukuyama Johns Hopkins Üniversitesi Uluslarası Siyasi Ekonomi Bölümü Öğretim Üyesi Birleşmiş Milletler’in yeniden örgütlenmesi için bugüne kadar yapılmış çözüm önerileri arasında en yaratıcı olanlardan biri. 
     Abdullah Gül Dışişleri Bakanı ve Başbakan Yardımcısı 
     Derviş kitabında çağımızın kilit önemdeki zorluklarını kararlılık ve üretkenlikle ortaya koyuyor. 
     Giuliano Amato İtalya eski Başbakanı Yazar’ın önerileri hem idealist, hem de uygulanabilir. Karar verme konumunda olanlar bu kitabı es geçmemeliler, çünkü es geçerlerse özür dilemeye hakları yoktur. 
     Montek Singh Ahluwalia Hindistan Planlama Komisyonu Başkan Yardımcısı Kemal Derviş küresel yönetimde derin reformlar yapılması gereğini ortaya koyan bir bakış açısına sahip... 
     Dani Rodrik Harvard Üniversitesi’nde Uluslararası Siyasi Ekonomi Bölümü’nde Profesör Derviş zamanımızın en büyük tartışmasını inceliyor... Washington ve Brüksel daha fazla destekte bulunmalı ve daha fazla umursamalı. 
     
     DAHA İYİ BİR KÜRESELLEŞME İÇİN 
     Kemal Derviş kitabında artan uluslararası sorunlar için ülkeler ve kurumlar arasında daha güçlü bir işbirliği ve bu kurumların finansal gücünün artırılmasını savunuyor. 
     Yeni bir uluslar arası yönetim yapısı oluşturulmasını öneren Derviş, 2’nci Dünya Savaşı sonrası örgüt modellerinin terkedilip 21’inci yüzyıla yakışan katılımcı modele geçilmesini öneriyor. 
     Derviş kitabında geçmişte bugünkünden farklı renklerde politik kimlikleri bulunan kimi liderlerin iş başına geldiklerinde benzer politikalar uygulamaya başladıklarını örnek verirken Başbakan Recep Tayyip Erdoğan’dan da söz etti. 
     Bir KGB çalışanı olan Vladimir Putin’den, Brezilya’nın eski sosyalist Devlet Başkanı Lula de Silva’dan ve yine Brezilyalı, "bağımlılık tezi"nin yaratıcısı, uluslararası ticaretin eşitsiz güçler yarattığını öne süren politikacı Henrique Cardoso’dan söz eden Derviş, bu kişilerin iş başına gelince benzer sosyal-liberal politikalar uyguladıklarını anlattı. Derviş, Başbakan Recep Tayyip Erdoğan’ın Türkiye’deki siyasi İslam geleneğinden geldiğini, bu akımın küresel bütünleşmeye güven duymadığını anımsatırken, "Erdoğan Müslüman olmayan gelişmekte olan piyasa ekonomilerdekilere yakın sosyo ekonomik politikaları uyguluyor" dedi. 
     Fukuyama’nın "Berlin duvarı yıkıldı, tarihin sonu geldi" ifadesine göndermede bulunan Derviş kitabının "Tarihin Yeni Başlangıcı" bölümünde şu görüşü savunuyor 
     "Tarih sona ermedi. Ülkelerde hangi politik grup iktidara gelirse gelsin ulusal devletlerde uygulanacak olan temel sosyo ekonomik modeller konusunda geniş bir uzlaşma bulunurken, ulus devletlerin sınırlarını aşan konularda karar alma noktasında dünyada bir uzlaşmazlık ve farklılık ortaya çıkıyor. Bugün uluslararası planda sosyal-liberal senteze benzeyen hiçbirşey yoktur. Doğadaki ulusaşırı ya da küresel sorunlar giderek artmaktadır." 

ANKA 
     
</TEXT>
</DOC>
