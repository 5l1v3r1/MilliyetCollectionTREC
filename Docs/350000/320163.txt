<DOC>
<DOCNO> 320163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas22.html </URL>
<DATE> 2005/03/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Dostoyevski'nin torunundan spor loto şirketine dava 
</HEADLINE>
<TEXT>

     Dünyaca ünlü Rus yazar Fyodor Dostoyevski'nin torununun oğlu Dmitri Dostoyevski, Rusya'da spor loto biletlerinin üzerine dedesinin resmini izinsiz basan Chestnaya Igra şirketini, ünlü yazarı ''küçük düşürdüğü'' gerekçesiyle mahkemeye verdi. 
     Dimitri Dostoyevski 59 , başkent Moskova'nın Tagansk bölge mahkemesinde açtığı davada, Chestnaya Igra'dan 7150 dolar tazminat talebinde bulundu. 
     Fyodor Dostoyevski'nin uzun yıllar kumar alışkanlığından kurtulmaya çalıştığını hatırlatan Dimitri Dostoyevski, ünlü yazarın resminin biletlere basılmasının ''aşağılayıcı'' bir yönü olduğuna da işaret etti. 
     Para için mücadele etmediğini belirten Dimitri Dostoyevski, ''Büyük yazarın, ömrü boyunca mücadele ettiği kumar alışkanlığını ticari amaçlar için kullanmak, yalnızca onun soyundan gelen benim için değil, onun yazdıklarını okumayı seven onlarca kişi için de küçük düşürücü'' diye konuştu. 
     Dostoyevski'nin avukatı Sergey Voronov, resmin ticari amaç için izinsiz basılmasının Rus yasalarına aykırı olduğuna işaret ederken, Chestnaya Igra ise resmi eğitim amaçlı kullandığını açıkladı. 
     Chestnaya Igra adına açıklama yapan Natella Starodubtseva, bileti alanların yalnızca büyük ödülü kazanmak değil, aynı zamanda biletin arka tarafına resmi basılan ünlü yazarın kısa yaşam öyküsünü okuma şansına sahip olduğunu ifade etti. 
     
</TEXT>
</DOC>
