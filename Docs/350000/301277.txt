<DOC>
<DOCNO> 301277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko24.html </URL>
<DATE> 2004/12/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye, "kart"ta bölge ülkelerine yön verecek... 
</HEADLINE>
<TEXT>

     Kartlı ödeme sistemlerinde gösterdiği başarılar nedeniyle MasterCard Türkiye'nin sorumluluk alanına, Türk Cumhuriyetleri'nin ardından Yunanistan ve İsrail de dahil edildi. 
     Türkiye ile birlikte Azerbaycan, Kazakistan, Kırgızistan, Özbekistan, Tacikistan ve Türkmenistan'dan da sorumlu olan MasterCard Türkiye, iş alanına eklenen ülkelerde yeni ürünler ve yeni teknolojilerin sunulmasına öncülük yapacak. 
     Özlem Erçelen İmece'nin Genel Müdürlüğü'nü yaptığı MasterCard Avrasya Grubu da yeni oluşumdan sonra, MasterCard Güneydoğu Avrupa adı altında yapılandırıldı. 
     MasterCard Güneydoğu Avrupa Genel Müdürü İmece, AA muhabirine yaptığı açıklamada, MasterCard Avrupa bünyesinde dört bölgeden biri olan Güney Avrupa Bölgesi'nde İtalya, Fransa, İspanya ile grup ülkelere bakan Güney Doğu Avrupa bulunduğunu ifade ederek, ''Grup ülkelere bakan tek bölge biziz. Bunda, Türk bankalarının yeni teknolojilerde, yeni ürünlerde çok verimli olmasının, yeniliklere açık olmasının payı var'' dedi. 
     Türkiye'nin sorumluluk alanına, Yunanistan ve İsrail'in yanı sıra Kıbrıs'ın bu ay resmen dahil edildiğini aktaran İmece, İstanbul ofisi çalışanlarının bu ülkelerdeki bankaların haritasını ve yapılacak işlerin planlarını çıkardığını anlattı. 
     İmece, Türkiye'de tüm işlemlerin yüzde 13'ünün kartlı ödeme sistemlerinden geçtiğini, İsrail'de harcamaların yüzde 45'inin kredi kartıyla yapıldığına dikkat çekerek, şunları kaydetti 
     ''Yunanistan pazarında kartlar henüz daha yolun başında. Nakit çekimi kredi kartlarıyla çok fazla, toplam harcamaların yüzde 30'u gibi nakit işlemi var. Türkiye'de bu yüzde 9-10'lar civarında. Çünkü Türkiye'deki kredi kartları gerçekten ödeme aracı olarak kullanılıyor. Orada kabul noktasında yapılabilecek çok şey olduğunu görüyoruz. 
     Yeni teknolojiler ve yeni ürünlerin çıkarılması Türkiye'de çok daha fazla. Türk bankalarının yaptığı yeni ürünleri tüm Avrupa ile paylaşıyoruz. Dolayısıyla bilginin kaynağından öğrenilmesi ve buradaki ofisin bilgi ve tecrübesinin oradaki bankalara aktarılması amacıyla bu yeni oluşum yapıldı.'' 
     
     TÜRK BANKALARI, İSRAİL VE YUNANİSTAN'A ÖRNEK OLACAK 
     İmece, MasterCard Avrupa bünyesinde Türkiye'nin önemli yere sahip olduğunu vurgulayarak, şunları söyledi 
     ''Türkiye yalnız başına kredi kartında Avrupa'nın yaklaşık yüzde 6'lık cirosuna, işlem adedinde yüzde 13'üne, kartlarda da yüzde 11.5'ine sahip. Yeni oluşturulan bölgeye baktığımız zaman, ciromuz yaklaşık 8.8'e, işlem adedimiz yüzde 17'ye, kart adedimimiz de yüzde 14.5'a çıkıyor. 
     İsrail ve Yunanistan da yapılabilecek çok şey var. Amaç zaten bunun ağırlığının artırılması, Türkiye'de yapılan yeni ürünlerin, yeni teknolojilerin oralara taşınarak orda da gelişimin Türkiye kadar başarılı olmasının sağlanması.'' Yunanistan ve İsrail'de çip teknolojisine geçişin çok fazla yapılamadığını kaydeden İmece, şunları kaydetti 
     ''Çok yakın zamanda hem İsrail, hem Yunanistan'dan bankacıları burada ağırladık. Çeşitli bankaları ziyaret ederek, uygulamaları öğrenmeye çalıştılar. Onlarla ortak projeler geliştirerek bizim kartların oralarda da gündeme gelmesi söz konusu olacak. Buradaki gerek tanıtım faaliyetlerinin, gerek işyerlerinde yapılan çalışmaların, gerekse kart hamiline aktarılış şeklini çok dikkate değer buldular. Bir Bonus, bir Axess, bunların arkasında gerek kart hamillerine yaratılan ekstreler ve işyerilerine verilen bilgiler, bu tarz uygulamalar çok dikkat çekici.'' İmece, 2005 yılında Yunanistan'da da bir ofis açacaklarını bildirdi. 
     
     ''2005'DE BÜYÜMEMİZ, AVRUPA'NIN EN AZ İKİ KATI OLACAK'' 
     Türkiye'de Eylül sonu itibariyle 12.5 milyon adet MasterCard kredi kartı olduğunu, bu kartlarla 440 milyon işlem ve 16.4 milyar euro ciro gerçekleştiğini belirten İmece, aynı dönemde 23.7 milyon adet Maestro banka kartıyla 205 milyon işlem ve 19.2 milyar euro ciro yapıldığını söyledi. 
     İmece, Türkiye'de kartlı ödeme sistemlerinin çok hızlı büyüdüğünü, her zaman Avrupa'nın üstünde gerçekleştiğini vurgulayarak, ''2005 yılında da büyüme oranımızın Avrupa'nın en azından iki katı olacağını düşünüyorum'' dedi. 
     Türk bankalarının yalnızca terminallerini çip teknolojisine uygun hale geçirmeleriyle 210 bin dolarlık tasarruf yaptığını, gelecek yıl da çip konusunun gündemlerinde olacağını belirten İmece, kartlarda da yeni tasarımları, yeni ürünleri olacağını söyledi. 
     İmece, ''Şirket kartları üzerinde çalışmaya devam edeceğiz. İsrail'de yüzde 45'lik kartlı ödeme sistemi var. Onlardan öğrenip Türkiye'ye bunu ithal etmek istiyoruz. Amacımız, yüzde 13'leri yüzde 20-25'lere taşımak'' dedi. 
     Özlem Erçelen İmece, Türkiye'de kart başına yılda 30 işlem yapıldığını ve işlem tutarının 1.350 euro olduğunu, AB ülkelerinde ise kart başına işlemin yaklaşık 72, kart başına işlem tutarının 3.100 euro olduğunu belirtti. 
     
</TEXT>
</DOC>
