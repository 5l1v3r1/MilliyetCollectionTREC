<DOC>
<DOCNO> 336267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur17.html </URL>
<DATE> 2005/04/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Havaya ateş açmak isteyen kadına vali engeli 
</HEADLINE>
<TEXT>

     Aydın'da 23 Nisan etkinlikleri çerçevesinde Adnan Menderes Stadı'nda yapılan kutlama törenleri sonunda, sahanın içinde kuru sıkı tabancayla havaya ateş açmak isteyen 67 yaşındaki kadına, Vali Mustafa Malay engel oldu. 
     Aydın Adnan Menderes Stadı'nda büyük coşkuyla kutlanan 23 Nisan Ulusal Egemenlik ve Çocuk Bayramı kapsamında, Cumhuriyet, Yedi Eylül, Efeler, Güzelhisar, Avukat Cevat Aldemir ve 60. Yıl İlköğretim okulları tarafından hazırlanan gösteriler, vatandaşların beğenisini kazandı. 
     Gösterilerin sonunda, saha içine giren Aydın Valisi Mustafa Malay, etkinlikleri gerçekleştiren okulların öğretmenlerine çeşitli hediyeler verdi. 
     Bu sırada sahada bulunan 67 yaşındaki Ayşe Tülü, Vali Mustafa Malay ve Belediye Başkanı İlhami Ortekin'in yanına gelerek, çantasından çıkardığı kuru sıkı tabancayla havaya ateş açmak istedi. 
     Duruma müdahale eden Vali Malay, yaşlı kadınla konuşarak silahını aldı. Malay, Tülü'nün ricası üzerine silahı ateş etmemek şartıyla geri verdi. 
     Ayşe Tülü, yaptığı açıklamada, bayram dolayısıyla yaşadığı coşkuyu anlatmak ve bayramı kutlamak için havaya bir el ateş etmek istediğini, ancak valinin izin vermediğini söyledi. 

     
</TEXT>
</DOC>
