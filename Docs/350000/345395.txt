<DOC>
<DOCNO> 345395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo15.html </URL>
<DATE> 2005/05/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Giray Bulak'a kapkaç 
</HEADLINE>
<TEXT>

     Yalçın ATA DHA 

DENİZLİSPOR Teknik Direktörü Giray Bulak da kapkaç kurbanı oldu. Tecrübeli teknik adamın otomobilinin içinden eşi Menekşe Bulak'ın çantasını çalan 3 kişi, polis tarafından yakalandı. 
     Dün saat 17.30 sıralarında eşi Menekşe Bulak'la birlikte Denizli'den Aydın'a gitmek üzere yola çıkan Giray Bulak, Aydın'ın Sultanhisar İlçesi'nde yol kenarında bulunan satıcılardan alışveriş yapmak için aracını parketti. Bu arada 67 TC 573 plakalı otomobilin içinde bekleyen 3 kişi, Bulak ve eşinin araçtan inmesini fırsat bilerek Menekşe Bulak'a ait çantayı alarak olay yerinden uzaklaştı. 
     Yapılan ihbar sonucunda alarma geçen Aydın Emniyet Müdürlüğü Asayiş Şube ekipleri, Aydın istikametine gitmekte olan 67 TC 573 plakalı aracı takibe alarak, kent girişindeki Ata Mahallesi'nde durdurarak 3 kişiyi gözaltına aldı. Bulak'ın eşinin çantasındaki eşyaların kaybolmadığı belirlenirken, soruşturma devam ettiği için kapkaççıların kimlikleriyle ilgili açıklama yapılmadı. 

     
</TEXT>
</DOC>
