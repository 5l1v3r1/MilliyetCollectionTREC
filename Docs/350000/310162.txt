<DOC>
<DOCNO> 310162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun02.html </URL>
<DATE> 2005/01/28/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Kürt bölgesine 3 gün girme yasağı 
</HEADLINE>
<TEXT>

     İhsan DÖRTKARDEŞ DHA 

      KUZEY Irak'ta seçime kısa süre kala Kürt gruplar, toplantı ve propaganda çalışmalarını arttırırken, Kürdistan Yurtsever Birliği lideri Celal Talabani ile Irak Kürdistan Demokrat Partisi lideri Mesut Barzani'nin televizyon kanalları, seçim propaganda aracına döndü. Türkmenler'e ait Türkmeneli Televizyonu seçimlere fazla yer ayırmazken, geçmişte Türkmenler'e yapılan saldırıların tekrarlanmaması için sandık başına gidilmesini istedi. 
     Kuzey Irak'taki kentlerde IKDP ve KYB'nin araç konvoyları gün boyu dolaşırken, oluşturulan Kardeşlik Listesi'ne tüm Kürtler'in oy vermesinin ulusal görev olduğu vurgulanıyor. Kürtler'in denetimindeki Erbil, Süleymaniye, Duhok gibi illerde ayrı ayrı listelerle seçimlere giren Kürt gruplar Kerkük seçimlerine Kardeşlik' adı altında oluşturulan ortak listeyle katılırken, 1992 yılında Erbil'deki Kürdistan Parlamentosu seçimleri için yapılan mitingler, güvenlik gerekçesiyle bu seçimlerde yapılmadı. 
     Radyo ve televizyonlar, ortak listelerin yanı sıra, partilerinin il encümenleri için oluşturdukları listeler lehine propagandalarını sürdürürken, Erbil ve Süleymaniye'deki yerel Kürt yönetimleri ortak güvenlik önlemleri aldı. 1993 yılında kabul edilen bir yasa uyarınca içişleri bakanlığına verilen yetkiye dayandırılarak alınan önlemler şöyle 
     
     SEÇİM YASAKLARI 
     1- 29-31 Ocak tarihleri arasında, Kürt bölgesiyle komşu Türkiye, Suriye ve İran arasındaki karayolları kapatılacak, 
     2- 29 Ocak'tan 31 Ocak saat 06.00'ya kadar şehirlerarası yollar trafiğe kapatılacak. 
     3- 30 Ocak seçim günü, özel işaretler taşıyan görevli araçlar dışında, hiç bir araç trafiğe çıkmayacak. 
     4- 29 Ocak günü saat 22.00'den ertesi günü saat 06.00'ya kadar sehir ve kasabalarda sokağa çıkma yasağı uygulanacak. 
     5- 30 Aralık günü seçimlerde görevli güvenlik güçleri dışında, hiç kimse görevli olmayan güvenlik güçleri de dahil silah taşımayacak, silahlı olarak seçim merkezlerine yaklaşmayacak. 
     
     KERKÜK, BARZANİ VE TALABANİ'NİN AĞZINDAN DÜŞMÜYOR 
     Celal Talabani'ye bağlı Kurd Sat ile Mesut Barzani'nin Kurdistan TV televizyon kanalları seçim propaganda kanalına dönüşürken, sürekli seçime katılma ve Kürtler'in birliğini gösterme çağrıları yayınlıyor. 
     İki lider Erbil ve Süleymaniye'de sürekli toplantılar yaparken, Kerkük'te seçimlerden sonra Kürtler'in evlerine döneceklerini vurguluyor. 
     
</TEXT>
</DOC>
