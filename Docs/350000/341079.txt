<DOC>
<DOCNO> 341079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/siyaset/axsiy02.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özkök boşluk hissetmiş' 
</HEADLINE>
<TEXT>


ABD Büyükelçiliği Politika Danışmanı Kunstadter, "Genelkurmay Başkanı Orgeneral Özkök, 20 Nisan'da vermek istemediği bir konuşma verdi. Bir boşluk hissetmiş" dedi 

GÜLÇİN ÜSTÜN Ankara 


ABD Büyükelçiliği Politika Danışmanı John Kunstadter, Türkiye - ABD ilişkilerini değerlendirirken, "Bazıları Kandil Dağı'na çıkmadığımız için hüsrana uğradı. Sanırım 1997'de sizin ordunuz da Kandil'e girmeye çalıştı ama maalesef başaramadı" dedi. 
Çankaya Üniversitesi'nin düzenlediği ABD - Türkiye ilişkileri konulu panelde Türkçe konuşma yapan Kunstadter, özetle şunları kaydetti 

Türkiye'de, Ankara - Washington ilişkilerinin Tel-Aviv'den geçtiği şeklinde bir düşünce var. Tamamen yanlış. İkili ilişkiler arabuluculukla gelişmez. Ankara - Washington güzerg hında dolaylı ya da kestirme bir yol yok. 
Genelkurmay Başkanı Özkök, 20 Nisan'daki toplantısında, konuşmadan önce her heceyi tarttı. Vermek istemediği bir konuşma verdi. 90 dakikalık bir konuşma yapmak istemediğini düşünüyorum. Bir boşluk hissetmiş. 

Gedik rahatsızlığı 
Özkök, ABD - Türkiye ilişkilerinin tek bir konuya bağlanamayacak kadar kapsamlı ve her iki ülkenin menfaatini dikkate alacak nitelikte olduğunu anlattı. Türkiye'nin hükümeti ile devleti arasında herhangi bir gedik görmek istemiyoruz. Biliyorsunuz ki öyle gözüküyor. Bu bizi rahatsız ediyor. ABD'de hükümet ve devlet aynı. Derin devlet bizde söz konusu olamaz. 

'Kürt devleti istemeyiz' 
Bazıları Kandil Dağı'na çıkmadığımız için hüsrana uğradı. Sanırım 1997'de sizin ordunuz da Kandil'e girmeye çalıştı ama maalesef başaramadı. Kandil Dağı çok zor bir coğrafya. PKK'ya karşı Türkiye'yle birlikte mücadele veriyoruz. PKK'nın bazı yerlerdeki finansmanını kestik. Bu konuda Türkiye'yle somut işbirliğimiz var ancak anlatma yetkim yok. Bazı konularda istediğimiz kadar hızlı ilerleyemiyoruz. Irak'ta müstakil bir Kürt devleti olmasını da asla istemeyiz. 
İki ülke halkı hiç bir zaman savaşmadı ve Kore'de birlikte mücadele etti. Bir kahvenin 40 yıl hatırı var ama aradan 50 yıl geçti. Yeni bir kahve içmenin zamanı geldi. Kahve ikram etmeye hazırız, kahvenizi de içmekten şeref duyarız. 

'Ilımlı İslam değil' 
Türkiye'nin ılımlı İslam ülkesi olduğuna ilişkin açıklamalar "talihsiz bir ifade". Türkiye'yi Ortadoğu'da bir ülke olarak görmüyoruz. Ortadoğu nerede, İran nerede, Türkiye nerede. 

Oruç tutan diplomat 

21 yıllık diplomatlık hayatı boyunca 3 kez Türkiye'de görevlendirilen Kunstadter, farklı bir diplomat portresi çizdi. Türkiye'de toplam 9 yıl geçiren ve çok iyi Türkçe konuşan Kunstadter, Anadolu'yu karış karış gezerek fotoğraflar da çekti. Kunstater, 2003'te Protestan olduğunu ancak Ramazan süresince oruç tutacağını açıklamıştı. 


</TEXT>
</DOC>
