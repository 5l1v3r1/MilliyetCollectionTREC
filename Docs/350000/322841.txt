<DOC>
<DOCNO> 322841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko04.html </URL>
<DATE> 2005/03/11/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Sanayiciler doların yükselmesini bekliyor 
</HEADLINE>
<TEXT>

     İSO'nun değerlendirmesine göre dolar kuru yıl sonunda 1.611,8 YTL olacak Sanayiciler dolar kurunun yıl sonunda 1 milyon 611.8 bin liraya ulaşmasını bekliyor. 
     İstanbul Sanayi Odası tarafından hazırlanan 'Türkiye Ekonomisi 2005' başlıklı raporda yer alan değerlendirmeye göre, dolar kuru bugünkü fiyatla karşılaştırıldığında yüzde 26 yükselmiş olacak. 
     İstanbul Sanayi Odası İSO , 2005 beklentilerini içeren 'Türkiye Ekonomisi 2005' başlıklı raporu kamuoyuna açıkladı. 
     Son üç yılda ekonomide yaşanan olumlu gelişmelere karşılık Türkiye'ye doğrudan yabancı sermaye girişinde fazla bir hareket görülmediğine değinilen rapora göre, yurt içinde yerleşiklerin yurt dışındaki doğrudan yatırımları 2002'de net 175 milyon dolar iken, bu rakam 2003'te 499 milyon dolara, 2004 yılında 857 milyon dolara ulaştı. 
     
     Portföy yatırımı 8 milyar doları geçti 

     Yurt dışında yerleşik kişilerin yurt içinde yaptıkları net yatırımlar önceki yıla göre yüzde 51.5 oranında artarak 2004 yılında 2 milyar 566 milyon dolara yükselirken, bu dönemde yurt dışında yerleşik kişilerin net gayrimenkul alımları 1 milyar 343 milyon dolar olarak gerçekleşti. 
     Rapora göre, portföy yatırımları kaleminde geçen yıl net sermaye girişi 8 milyar 67 milyon dolara, ticari ve diğer krediler ile mevduatlardan oluşan diğer yatırımlar kalemindeki net giriş ise 3 milyar 554 milyon dolara yükseldi. 
     
     Dolar kuru tahmini 1.611,8 YTL 

     2005 yılı ekonomik programında ihracatın 71 milyar dolara çıkmasının programlandığı hatırlatılan raporda, 2005 yılı için yıllık dolar kurunun 1 milyon 611 bin 806 TL olacağının tahmin edildiği kaydedildi. 
     Rapora göre, 2005'te ihracatın miktar olarak yüzde 18 civarında artması öngörülüyor. 
     Bu yıl ithalatın yüzde 8.9 oranında artarak 104 milyar dolar seviyesine yükselmesinin programlandığına işaret edilen rapora göre, toplam ithalat artışı 2005 yılı için yüzde 8.9 oranında, sabit sermaye malları ithalatının yüzde 3.4, ara mallar ithalatının yüzde 15.3 oranında artması beklenirken, tüketim malları ithalatının yüzde 14.1 oranında azalması öngörülüyor. 

     
</TEXT>
</DOC>
