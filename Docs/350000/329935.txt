<DOC>
<DOCNO> 329935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur10.html </URL>
<DATE> 2005/04/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Fırtına yüzünden Açık Öğretim sınavına giremediler 
</HEADLINE>
<TEXT>

     Vural BOZOK DHA 

      ÇANAKKALE Boğazı'nda ve Kuzey Ege Denizi'nde etkili olan poyraz nedeniyle Gökçeada'ya deniz ulaşımının perşembe akşamından bu yana yapılamaması, Açık Öğretim Fakültesi öğrencilerini zor durumda bıraktı. 2- 3 nisanda yapılacak AÖF sınavları için hazırlanan 300'e yakın öğrenci, deniz ulaşımı kesilince sınava giremedi. 
     Çanakkale'ye ulaşabilmek için sabahın erken saatlerinde Gökçeada Kuzu Limanı'nda toplanan onlarca öğrenci, feribotların yolunu boşuna gözledi. Hava muhalefeti nedeniyle sefer yapılamayınca, öğrenciler çaresiz evlerine döndü. 
     Gökçeadalı AÖF öğrencilerinden internet kafe işletmecisi 20 yaşındaki Okan Küçük, "Ben İşletme bölümü son sınıf öğrencisiyim. Feribotun hava muhalefeti yüzünden çalışmaması bizi vurdu. Bir yıllık emeğimiz boşa gitti. Adanın ulaşım sorununa artık çözüm bulunmalı. Sağlık ve eğitim açısından bu büyük önem taşıyor'' dedi. 
     AÖF'nin İşletme bölümü son sınıf öğrencilerinden Ziraat Bankası'nda görevli 25 yaşındaki Seval Sivisoğlu da "Meteorolojik uyarılardan haberimiz olmasına karşın, sınav nedeniyle günler öncesinden adayı terk etmemiz yaptığımız iş açısından mümkün olmadı. Diğer arkadaşlarım gibi ben de sınav hakkımı kaybettim, emeklerimiz boşa gitti'' dedi. 
     Gökçeada Kaymakamı Haluk Nadir, 300'e yakın AÖF öğrencisinin mağduriyet yaşamasının nedeninin fırtına uyarılarına kulak asmamaları ve önlem almamaları olduğunu söyledi. 
     Kaymakam Nadir, "Bu durumda yapacağımız bir şey yok. Adaya ulaşım Şehir Hatları İşletmesi'nin feribot ve araba vapurlarıyla gerçekleşiyor. Adada yaşayan herkes çok iyi bilir ki, kış aylarında ulaşım sorunu giderilemeyen bir problem. Lodos ya da poyraz fırtınası nedeniyle ana karayla bağlantı kesilir. Şimdi de böyle oldu. Perşembe gününden itibaren fırtınanın etkili olacağı bize hafta başında meteoroloji tarafından duyuruldu. Hava koşullarıyla ilgili meteorolojik rapor kaymakamlığımızca da tüm resmi dairelere tebliğ edildi. Belediye de bu fırtına tahmin raporunu hoparlörlerden anons etti. AÖF öğrencileri bu rapora karşın, önlem almayıp fırtınadan önce Çanakkale'ye gitmedikleri için mağdur duruma düştüler'' dedi. 
     
</TEXT>
</DOC>
