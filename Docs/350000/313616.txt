<DOC>
<DOCNO> 313616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas22.html </URL>
<DATE> 2005/02/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Cüneyt Ülsever'in ''Hacı'' adlı romanı sinema filmi oluyor... 
</HEADLINE>
<TEXT>

     Yönetmen Şerif Gören, gazeteci-yazar Cüneyt Ülsever'in ''Hacı'' adlı romanını sinema filmi yapıyor. 
     Konuya ilişkin yapılan yazılı açıklamaya göre, Cannes Film Festivali'nden birincilik ödülü sahibi Şerif Gören, Ülsever'in siyasi ve politik nitelikler taşıyan romanını sinema filmine dönüştürüyor. 
     Ülsever'in tümüyle hayali bir olay ve kahramanlarla kurguladığı roman, ''Başkent Ankara'da bir bakanın öldürülmesiyle başlayan soruşturmanın arka planında din, radikalizm, kültürler ve medeniyetler arası çatışmaların arasında Türkiye üzerinde yürütülen çıkar çatışmalarını'' konu ediniyor. 
     Şerif Gören, ''Film yapmak için Orhan Pamuk'un 'Kar' adlı romanı da dahil çeşitli projeler üzerinde durdum. Sonunda 'Hacı'nın hepsinden daha ilginç olacağına karar verdim'' dedi. 
     Cüneyt Ülsever de ''Yol'u ve diğer filmlerini hayranlıkla izlediğim Şerif Gören'in 'Hacı'yı film yapma önerisini sevinçle karşıladım. Çok güçlü ve etkileyici bir film çıkacağına inanıyorum'' diye konuştu. 
     
</TEXT>
</DOC>
