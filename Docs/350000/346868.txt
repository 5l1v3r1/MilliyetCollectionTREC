<DOC>
<DOCNO> 346868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo15.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Golf para basacak 
</HEADLINE>
<TEXT>


Golf Federasyonu Başkanı Ahmet Ağaoğlu, Türkiye'de tesislerin istenen düzeye gelmesi halinde, yıllık gelirin 2.5 milyar dolar olacağını söyledi 


Son yıllarda uluslararası şampiyonalara katılarak ismini duyuran Türk golfü, yeni atılımlarla birçok organizasyona ev sahipliği yapmak amacında. 
Golf Federasyonu Başkanı Ahmet Ağaoğlu, Türkiye'nin bu branşta yapacağı çalışmalarla büyük gelir sağlayabileceğini belirterek, "Anadolu, golf turizmi için en uygun iklim kuşağında. 100 sahayla golf turizminin sağlayacağı doğrudan gelir 1 milyar doları geçecek. Diğer sektörler üzerindeki çarpan etkisiyle Türkiye'ye vaadi ise yılda 2.5 milyar dolar. Bunun için toplam yatırım yalnızca 450 milyon dolar" dedi. 
Golfün dünya çapındaki mali boyutunun 2003 yılında 65 milyar dolar olduğunu da kaydeden Ağaoğlu, "Türkiye'nin az yatırımla bu denli hızlı ve yüksek getiri elde edebileceği bir başka alan daha yok. Ekonomimizin uyuyan devi golfün uyandırılabilmesi için öncelikle golf sahası yapılacak alanlar yatırıma açılmalıdır. Bir sahanın kurulması için gereken arazi 750-1000 dekardır. Türkiye ekonomisine her yıl en az 2.5 milyar dolar katkı sağlayacak 100 yeni saha için ayrılacak toplam alan, 8 bin 514 hektar. Bir yılda yanan orman alanından bile düşük" diye konuştu. 


</TEXT>
</DOC>
