<DOC>
<DOCNO> 317437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yasam/axyas02.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meleklerim her kazada çoğalıyor' 
</HEADLINE>
<TEXT>


Beyoğlu'ndaki bombalı saldırıyı ve tsunami felaketini 1 - 2 gün farkla atlatan, önceki gün geçirdiği trafik kazasından da sağ çıkan Banu Alagöz, sırrını işte böyle açıklıyor... 

Pınar Aktaş 

Şarkıcı Selçuk Alagöz'ün önceki gün trafik kazasında ölümden dönen kızı Banu Alagöz 29 , İngiltere'nin İstanbul Başkonsolosluğu'na 20 Kasım 2003'te düzenlenen bombalı saldırıyı ve Güney Asya'yı vuran tsunami felaketini kıl payı atlatmıştı. Yaşadıklarını hastane odasında, hayata gülümseyerek anlatan Alagöz, o dönemde İngiltere'den iş teklifi aldığını belirterek, "Bir haftalığına oraya gidecektim. Perşembe günü 11.00'de vize için belgelerimi teslim etmem gerekiyordu. Bir gün önce Etiler'de ailemin evindeydim. Annem, 'Gitme, burada kal' diye ısrar etti. Koltukta uyuyakalmışım. Randevuya geç kaldım. Yoldayken patlama olduğunu öğrendim. Galatasaray'daki evimin camları tuzla buz olmuştu" dedi. 

'Son anda program değişti' 
Alagöz, tsunami faciasıyla ilgili olarak da şunları söyledi "Benim için zaten zor bir dönemdi. Patlamadan da çok etkilendim. Londra'daki iş de iptal oldu. Bir hafta sonra annem ve babamla önce Phuket, sonra Phi Phi adalarına tatile gittik. Oradaki Princess Otel'de yöneticilik teklif edildi, 5 dakikada kabul ettim. Ailemi gönderdim. Tropik yağmurlar başlayınca Türkiye'ye dönmeye karar verdim. Ocak ayında yeni bir işe başlayacağım için, son kez 4 arkadaşımla Güney Asya'ya gitmeye karar verdik. Önce Kuala Lumpur'a, ardından Phi Phi'ye gidecektik. Ancak arkadaşımın programı değişince, önce Phi Phi'ye, sonra Kuala Lumpur'a gittik. 24 Aralık'ta Phi Phi'den ayrıldık, 26'sının sabahı tsunami oldu. Tsunami olmasaydı, yine Phi Phi'ye dönecektim." 

'Yüzüm çok önemli' 
Koç Üniversitesi Ekonomi Bölümü mezunu olan Banu Alagöz, Azrail'i üçüncü kez atlattığı son olayı ise şöyle anlattı "Cumartesi gecesi Beyoğlu'nda bir otelde parti vardı. Çıkışta taksiye bindim. Sonrasında beni bir arabanın arka koltuğuna yatırdıklarını hatırlıyorum. Arka sağda oturuyordum. Torpido gözüyle koltuğun arasına girmişim. Beni yoldan geçen biri kurtarmış. Bacağım, sol bileğim, sağ omzum ve dirseğim kırık. Yüzüm çok önemli, herkes gülümsememi çok sever. Bunları kaybetmemiş olmak çok önemli. Başımda meleklerim var ve her kazada bölünerek çoğalıyorlar. İhtiyacınız olursa bir ara ödünç verebilirim." 

En çok tsunami etkiledi 

Atlattığı tehlikeler içinde en travmatik olanının, tsunami faciası olduğunu belirten Banu Alagöz, "Birçok arkadaşımı kaybettim, her gece rüyama giriyorlar. Onlar beni çok benimsemişti. Bana 'lotus çiçeği' diyorlardı. Hayatımın en güzel anlarını orada yaşadım" dedi. 


</TEXT>
</DOC>
