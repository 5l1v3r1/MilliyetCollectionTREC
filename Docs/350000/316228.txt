<DOC>
<DOCNO> 316228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas02.html </URL>
<DATE> 2005/02/17/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Ezan yerine ışıkla namaza çağrı... 
</HEADLINE>
<TEXT>

     Hollanda'da bir cami, namaza çağrıyı minarede ezan yerine ışıkla yapacak. 
     Başkent Amsterdam yakınlarındaki Hoofddorp kasabasında bulunan Al-Rahman Camisi'nden yapılan açıklamada, yeniden düzenlenen camiye minare ekleneceği, ancak minareden ezan okunmayacağı belirtildi. 
     Açıklamada, yaklaşık 15 yıldır camide ibadetin Hollandalı komşularla karşılıklı hoşgörü ve sevgi dolu bir ortamda hiçbir sorun yaşanmadan yapıldığı, bu ilişkinin bozulması istenmediği için böyle bir kararın alındığı vurgulandı. 
     Hollanda'da son dönemlerde Müslümanlar aleyhine esen olumsuz havanın da kararda etkisi olduğu ifade edilen açıklamada, böyle bir dönemde ezan okunmasının yabancı karşıtlarının ekmeğine yağ sürmek anlamına geleceği kaydedildi. 
     Verilen bilgiye göre, yeniden düzenleme çalışmaları süren caminin minaresiyle birlikte bir buçuk yıl sonra hizmete girmesi bekleniyor. Cami yeni yapısıyla hizmete girdiğinde, namaz vakitlerinde minarede ışık yanıp sönecek. 
     
</TEXT>
</DOC>
