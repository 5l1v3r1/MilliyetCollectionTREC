<DOC>
<DOCNO> 322132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun28.html </URL>
<DATE> 2005/03/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Filistin'de yasadışı yerleşim skandalı 
</HEADLINE>
<TEXT>

     İsrail'de, Yahudi yerleşimlerinden bazılarının izinsiz, Filistinlilere ait topraklar üzerinde, devlet kuruluşları tarafından planlanıp finanse edilerek inşa edildiği belirlendi. 
     Başsavcılık Ceza Departmanı'nın eski Başkanı Savcı Talia Sasson tarafından hazırlanarak Başbakan Ariel Şaron'a sunulan ve kamuoyuna da açıklanan raporda, başta Konut Bakanlığı olmak üzere diğer bazı bakanlıklar, Yahudi Ajansı'nın Yerleşimler Bölümü ve İsrail Ordusu eleştirildi ve yasadışı olarak, onlarca yerleşimin kurulmasına göz yummakla suçlandı. 
     Başbakanlık ofisinde basın toplantısı düzenleyen Sasson, Konut Bakanlığı'nın, özel Filistin arazileri üzerinde kurulan bazı izinsiz yerleşimleri finanse ettiğini söyledi. 
     Sasson, bu konuda hükümetin kararı bulunmadığını, buna rağmen bakanlığın yerleşimler planladığını, Savunma Bakanlığı'nın da Batı Şeria'daki bu yerleşimlere mobil evlerin karavanlar getirilmesine onay verdiğini belirtti. 
     Verilen bilgiye göre, 2003 yılında Konut Bakanlığı, yasadışı yerleşimlere gelen mobil evler için bütçeden 33 milyon İsrail Şekeli tahsis etti. 
     Yerleşimlerin kurulmasının ardından ise bölgelere altyapı hizmetleri götürüldü, yollar yapıldı, elektrik ve su bağlandı. 
     Sasson, ''Maalesef bazı yerleşimler, Filistin toprakları üzerine inşa edildi'' dedi. 
     Son 12 yılda Batı Şeria'da inşa edilen yasadışı yerleşimleri kapsayan rapordaki verilere göre, Batı Şeria'ya yayılan 105'ten fazla Yahudi yerleşimi bulunuyor. 
     Sasson ise ''raporun, yerleşimlerin tam bir resmini ortaya koymadığını'' belirtti. Savcı, raporu hazırlarken, bakanlıklardan istediği tüm bilgilere erişemediğini, bu nedenle rapordaki yerleşim listesinin tam olmadığını da kaydetti. 
     Sasson, hükümetin onayı olmaksızın yerleşim kurulmasının da yasaklanmasını istedi. 
     Başbakanlık'tan yapılan açıklamada ise, Başbakan Şaron'un, raporundan dolayı Sasson'a teşekkür ettiği ve pazar günü yapılacak kabine toplantısında raporun değerlendirileceğini söylediği belirtildi. 
     Yahad Partisi Başkanı Jossi Beilin ise konuyla ilgili olarak soruşturma açılmasını istedi. 
     
</TEXT>
</DOC>
