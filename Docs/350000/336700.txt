<DOC>
<DOCNO> 336700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy20.html </URL>
<DATE> 2005/04/25/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gül'den Bumin'i yanıt ''Ülkelere has özgürlük anlayışları olamaz'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye-AB Ortaklık Konseyi'nin 44. oturumuna katılmak üzere Lüksemburg'a gitti. 
     Gül, Lüksemburg'a hareket etmeden önce Esenboğa Havaalanı'nda, gazetecilerin gündeme ilişkin sorularını yanıtladı. 
     Abdullah Gül, Anayasa Mahkemesi Başkanı Mustafa Bumin'in türbana ilişkin açıklamalarının hatırlatılması üzerine, şunları kaydetti 
     ''Hükümet için önemli olan şudur evrensel nitelikteki temel hak ve özgürlük anlayışıdır. Çağdaş ve evrensel nitelikteki temel hak ve özgürlük anlayışı dışında, ülkelere has özgürlük anlayışları olamaz.'' Türkiye'nin demokratikleşme sürecine devam edeceğini belirten Gül, bunun halkın iradesiyle olacağını ve hükümetin bunda karalı olduğunu söyledi. 
     Gül, ''Nasıl geçmişte bazı yasaklar hep beraber büyük bir olgunlukla demokratik anlayış içinde hallolduysa, bu tip sorunlar devam etmektedir, ama gün gelecek, bu sorunların da demokratikleşme süreci içinde elbirliğiyle aşılacağına inanıyorum. Ülkelerin kendilerine has temel hak ve özgürlük anlayışı kuralı getirmeleri doğru değildir. Bunu dünyaya kabul ettiremezsiniz. Dolayısıyla en gelişmiş medeni ülkelerde evrensel anlamdaki temel hak ve özgürlükler neyse Türkiye'de de bunların olması gerekir'' diye konuştu. 
     Gül, İncirlik Üssü'nün kullanım süresinin Bakanlar Kurulu kararıyla uzatıldığını söyledi. 
     Gül, Lüksemburg'a hareketinden önce Esenboğa Havaalanı'nda, İncirlik Üssü'nün kullanımına ilişkin kararnamenin bugünkü Bakanlar Kurulu toplantısında imzaya açılıp açılmadığına yönelik bir soru üzerine, "Bakanlar Kurulu kararıyla süre uzatıldı" diye konuştu. 
     BM ve NATO çerçevesinde imkanların kullanılmasına olanak sağlandığını ifade eden Gül, İncirlik ile ilgili gerekli siyasi direktiflerin verildiğini belirtti. 
     Konuya ilişkin Genelkurmay Başkanlığı'nın teknik çalışmaları yapacağını belirten Gül, "Bunlar 3-4 gün önce hal olmuştur" dedi. 
     
     TÜRKİYE-AB 

     Gül, Ortaklık Konseyi'nin Türkiye'nin AB ile ortaklık ilişkilerindeki en yüksek karar organı olduğunu, Türkiye'nin katılım sürecinin çeşitli aşamalarını izleyip, yönlendirme bağlamında son derece önemli işlev gördüğünü kaydetti. 
     Toplantıda karşılıklı görüşlerin aktarılacağını söyleyen Gül, "Toplantıda AB ile katılım müzakerelerine başlayacağımız önümüzdeki dönemi ele alacağız. KOB ve UP'de yer alan önceliklerimizin gerçekleşme durumuna ilişkin muhataplarımıza bilgiler vereceğiz. Ekonomik kriterler bağlamında ülkemizce atılan adımlar, ekonomik alanda gerçekleştirilen reformlar ve ilerlemeler hakkında da bilgi vereceğim" dedi. 
     Kıbrıs ve Türk-Yunan ilişkilerinin de gündeme geleceğini belirten Gül, "Bu alandaki yapıcı katkılarımız kadar, beklentilerimizin de olduğunu muhataplarıma ifade edeceğim" diye konuştu. 
     Gül, Gümrük Birliği'nin işleyişine ilişkin bazı teknik konuların da gündemde yer alacağını belirterek, "Müktesebat uyumu ve mali işbirliği alanındaki çalışmaları en üst düzeyde gözden geçireceğiz. Uyum protokolü konusunda Türkiye, Komisyon ile müzakereleri tamamlamış ve metin üzerindeki mutabakatını da bildirmiştir. Protokolün imzalanması için AB'nin kendi prosedürlerini tamamlamasını bekliyoruz" dedi. Gül, AB hazır olduğunda dönem başkanlığıyla protokolü imzalamaya hazır olduklarını söyledi. 
     Bakan Gül, toplantıda ayrıca, AB ile ticaretin de ele alınacağını kaydetti. Türk işadamlarının vize sorunlarını gündeme getireceğini söyleyen Gül, "Çözüm için üye ülkelerin daha fazla çaba göstermelerini isteyeceğim. Ayrıca, AB ile ticaret yapan kamyonların karşılaştıkları sıkıntıları da dile getireceğim. Üye ülkelerin bu konuda da yapıcı davranmalarını bekliyorum" dedi. 
     Türkiye ve AB'nin karşılıklı faaliyetlerini anlatırken, diğer yandan da karşılıklı beklenti ve talepleri görüşeceklerini belirten Gül, "Sorun varsa bunlara ortak çözüm üretme üzerinde konuşacağız. Türkiye her zaman olduğu gibi yapıcı olmaya devam edecektir. Aynı yapıcılığı karşı taraftan da bekliyoruz. Bu yılki toplantıdan katılım müzakerelerin başlayacağımız önümüzdeki dönemi en iyi şekilde değerlendirmemize imkan tanıyacak yapıcı ve verimli sonuçlar çıkacağını tahmin ediyorum" diye konuştu. 
     
</TEXT>
</DOC>
