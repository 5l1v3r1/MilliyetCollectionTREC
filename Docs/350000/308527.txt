<DOC>
<DOCNO> 308527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonyas03.html </URL>
<DATE> 2005/01/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Halı sahada futbol, kalbi tehdit ediyor... 
</HEADLINE>
<TEXT>

     Erciyes Üniversitesi Tıp Fakültesi Kardiyoloji Bölümü Başkanı Doç. Dr. Namık Kemal Eryol, halı sahada aşırı efor sarf edilmesi sonucu kalpte ortaya çıkan ritim bozukluklarının, sağlıklı insanların bile ani ölümüne neden olabileceğini söyledi. 
     Eryol, düzensiz spor yapan insanların hangi düzeyde ''koroner arter hastalığı'' riskine sahip olduklarını bilmelerinde büyük fayda olduğunu belirtti. 
     Gençlerin, taşıdıkları risklere aldırmaksızın, arkadaş teklifleri ya da zayıflamak için düzensiz olarak halı sahada futbol oynadıklarını ifade eden Eryol, şöyle konuştu 
     ''Sigara alışkanlığı, hipertansiyon, diyabet, obezite, hiperlipidemi gibi risk faktörleri bulunan ve ailesinde kalp rahatsızlığı olan gençlerin, risk altında oldukları söylenebilir. Bu gençlerin, koroner kalp hastalığını kendine yakıştırması ve halı saha maçı gibi kontrolsüz ve yüksek tempo gerektiren sportif aktivitelere başlamadan önce hangi risk grubunda bulunduğunu ölçtürmesi gerekir. Gençler, bireysel olarak bir süre spor yaparak belirli bir antrenman düzeyi kazandıktan ve obezite, sigara gibi bazı risk faktörlerinden uzaklaştıktan sonra bu tip ağır sporları yapmalıdırlar.'' Bireysel spor dallarında da kişinin kalp hızını mümkünse yakından takip etmesi gerektiğini vurgulayan Doç. Dr. Eryol, ''En yüksek efor esnasında kalp hızı, yaşa göre hesaplanan değerin yüzde 75'ini geçmemelidir'' dedi. 
     Gençlerde kalp krizi dışında kalp ritim bozukluklarına bağlı olarak da ölüm gerçekleşebileceğini ifade eden Eryol, ''Bunun nedeni bilinçsizce yapılan ağır sporlar sonucu kalp duvarlarında meydana gelen aşırı kalınlaşma veya genetik geçişli bazı hastalıklar olabilir. Halı sahada aşırı efor sarf edilmesi sonucu kalpte ortaya çıkan ritim bozuklukları, sağlıklı insanların bile ani ölümüne neden olabilir'' diye konuştu. 
     
</TEXT>
</DOC>
