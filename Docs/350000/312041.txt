<DOC>
<DOCNO> 312041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy03.html </URL>
<DATE> 2005/02/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kariyer maaşına 73 - 146 YTL zam 
</HEADLINE>
<TEXT>

     BAHAR ATAKAN Ankara 

Milli Eğitim Bakanlığı MEB , öğretmenliği "stajyer öğretmen, öğretmen, uzman öğretmen ve başöğretmen" şeklinde basamaklandıran yasaya bağlı olarak yeni yönetmelik oluşturdu. Mevcut sistemin kariyer basamaklarına uyarlanması amacıyla ÖSYM tarafından ilk sınav yaz aylarında gerçekleştirilecek. Düzenlemeyle uzman öğretmene 73, başöğretmene 146 YTL zam yapılacak. 
     Devlet Planlama Teşkilatı DPT ve Maliye Bakanlığı'nın görüşüne sunulan yönetmeliğin bu ay yürürlüğe girmesi planlanırken, ÖSYM'nin yapacağı sınavda öncelikle uzman öğretmenler belirlenecek. Bu yılki sınavda başöğretmen belirlenmeyecek, ancak 16 yıl öğretmenlik yapan ve sicili "iyi" olanlar uzman öğretmenlik sınavını kazanırsa, bir kereliğine başöğretmen olacak. MEB'in hazırladığı kriterlere göre, sadece alanında doktora yapan öğretmenler başöğretmen olacak. 
     MEB, Türkiye'deki 600 bin öğretmenden 303'ünün doktora yaptığını belirlerken, yapılacak sınavlarda şu hükümler uygulanacak 
     UZMAN ÖĞRETMENLİK Yüksek öğrenimini tamamlayan 8 yıllık öğretmenler başvuracak. Yüksek lisans yapan, KPDS'den en az C alanlar için bekleme süresi 7 yıl olacak. 
     BAŞÖĞRETMENLİK 6 yıl uzman öğretmenlik yapma koşulu aranacak. Uzman öğretmenken yüksek lisans yapan, yabancı dil öğretmeniyken ikinci yabancı dilde KPDS'den C alanlar için bekleme süresi 5 yıl olacak. 

     
</TEXT>
</DOC>
