<DOC>
<DOCNO> 318374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/ekonomi/eko02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanıltıcı bilançodan denetçi de sorumlu 
</HEADLINE>
<TEXT>


Yarım asırlık Ticaret Kanunu'nun yerine yenisi hazırlandı. Taslaktaki denetim maddeleri Enron'daki denetim skandalı göz önüne alınarak düzenlendi. Denetçi bağımsız olacak ve verdiği rapordan sorumlu tutulabilecek 

ANKARA Milliyet 

Yarım asırdır yürürlükte bulunan Türk Ticaret Kanunu değişiyor. Adalet Bakanlığı'nın beş yıllık çalışmayla hazırladığı yeni kanun taslağında, şirketlerin denetimi 'bir - iki satırlık ayaküstü raporlar' olmaktan çıkarılıyor. Denetim bağımsız hale geliyor. Denetçi şirket raporundan sorumlu tutuluyor. Adalet Bakanı Cemil Çiçek ile birlikte taslağı açıklayan Komisyon Başkanı Prof. Dr. Ünal Tekinalp, taslakla, Enron skandalı sonrasında ABD'de yapılan düzenlemelerin taslağa yansıtıldığını söyledi. Bilindiği gibi Türkiye'de de birçok şirket ve banka denetim raporlarının daha sonra gerçeği yansıtmadığı, bu raporların para karşılığı hazırlandığı ortaya çıkmıştı. 
1514 maddelık taslağın tanıtımında konuşyan Adalet Bakanı Cemil Çiçek, 1960'lardan beri yurtdışına çalışmak için giden işçilerin Türkiye'de kurdukları ortak oldukları birçok şirketin hayata geçirilemediğini belirterek, Türkiye'nin bir "şirketler mezarlığına" döndüğünü belirtti. 
Şirketler hukuku alanındaki kayıtların şeffaf olmadığını, 'murakıp raporlarının' ayak üstü ve iki üç cümle halinde kaleme alındığını ifade eden Çiçek, "Murakabe sistemi yerli yerine oturmadığı için kaynaklar israf edilmiş, çok ortaklı işçi şirketlerinde yüzde 3 - 4'ü elinde tutanlar yüzde 90'ı geçen bireysel hisselere el koymuşlardır. Türkiye'nin bu görüntüden kurtulmuş olması gerekiyor" diye konuştu. 

Agresif pazarlamayla tüketiciyi kandırana ceza Ticarette dürüstlük kurallarına uymayanlar bir aydan bir yıla kadar hapisle cezalandırılacak. İşverenin yanında çalışanları aldatarak işyeri sırlarını elde eden kişiler de bu cezalardan nasibini alacak. Taslakta 'dürüstlük kurallarına aykırı davranışlar' belirlendi. Bunlar özetle şöyle 
'Onun malı kötüdür' denilemeyecek Başkalarının mallarını, faaliyetlerini, fiyatlarını yanlış, yanıltıcı açıklamalarla kötülemek. Başkalarının tanınmışlığından yararlanacak şekilde fiyat karşılaştırmalarında bulunmak.Yalanla pazarlama yasak Kendisi, firması, işletme işaretleri, iş ürünleri, faaliyetleri hakkında yanlış açıklamada bulunmak.Diplomasız dişçi yasağı Paye, diploma veya ödül almadığı halde bunlara sahipmişçesine hareket etmek. Örneğin diplomasız dişçilik yapmak, yeni bir lokanta için 'tarihi' diye duyuru yapmak.Reklam saldırgan olmayacak Müşterinin karar verme özgürlüğünü agresif saldırgan satış yöntemleri kullanarak sınırlamak. Etikette malların, iş ürünlerinin özelliklerini, miktarını kullanım amaçlarını yararlarını veya tehlikelerini gizlemek ve müşteriyi yanıltmak.Tüketici kredileri Bankalar tüketici kredilerine ilişkin ilanlarda kredi net tutarını, toplam giderleri ve efektif yıllık faizleri açık biçimde beyan zorunda olacak.Kopya ürün yasak Başkasının kendisine emanet ettiği teklif, hesap veya plan gibi bir iş ürünlerinden yetkisiz biçimde yararlanmak. Kendisinin katkısı olmadığı halde başkasına ait pazarlanmaya ait çalışma ürünlerini çoğaltma yöntemiyle devralıp onlardan yararlanmak. 

Para ve hapis cezası 
Dürüstlük kurallarına uymayanlara verilecek cezalar "ceza mahkemesince adli para cezasıyla veya 1 aydan 1 yıla kadar hapis cezasıyla veya her ikisiyle birlikte cezalandırılırlar" şeklinde tanımlandı. Cezaya uğrayabilecek kişiler de şöyle belirlendi 
Kendi icap ve tekliflerinin rakiplerininkine tercih edilmesi için kişisel durumu hakkında yanlış veya yanıltıcı bilgi verenler.Başkasının çalışanını üretim ve ticari sırları ifşa etmeleri veya ele geçirmelerini sağlamak için aldatanlar.Çalışanların işyeri sırlarını başkasına verdiğini tespit eden ancak duruma müdahale etmeyenler. 

Her şirketin web sitesi olacak 
Taslakla bütün sermaye şirketleri ve olanak ölçüsünde Türk işletmeleri için web sitesi açmaları ve bunun bir bölümünü kamuya ve şeffaflığa ayırmaları zorunlu hale getirildi. Bu web sitesinde pay sahiplerine, sermaye piyasasının bütün aktörlerine, üçüncü şahıslara ve kamuya açıklanacak bilgilerin konulması zorunlu olacak. 
Tüketiciyi ilgilendiren bütün hususlar burada yer alacak. Web sitesinde ilgili bilgilerin yer almaması durumu, hukuka aykırılık olarak kabul edilecek. 
Web sitesi oluşturmayan şirketlerin yöneticilerine 6 aya kadar hapis cezası getirilmesi öngörülüyor. Taslağa göre kanun yürürlüğe girdikten 3 ay içinde web sitesini oluşturmayan ya da mevcut sitesini yeni kurallara göre düzenlemeyen yönetici ve ortaklar 6 aya kadar hapis ve 100 günden 300 güne kadar adli para cezasıyla cezalandırılacak. 

Denetim bağımsızlaşıyor 
Bütün sermaye şirketleri için bağımsız denetim geliyor. Denetçi olan şirket, denetlediği şirkete ayrıca danışmanlık hizmeti veremeyecek. Denetimde, murakıp sistemi kaldırılarak, 'şirket çalışanları'nın hazırladığı denetim biçimine son verilecek. 
Denetim şirketinin ortakları, kamuya karşı doğru rapor verme sorumluluğu altında olacak. Bunu yapmayanlar cezai, tazminat ve sır saklamadan doğan sorumluluklarla karşılaşacak. Başka bir ifadeyle yanıltıcı raporla şirketlerin durumunu 'parlak' gösteren raporları yazan denetçi sonuçlarından sorumlu olacak. 
Denetim küçük anonim şirketlerde en az iki serbest yeminli mali müşavire veya yeminli serbest muhasebeciye bırakılacak. 

Patron, kasa boşaltamayacak 
Anonim şirketlerde iştirak taahhüdünden doğan borç hariç, pay sahipleri şirkete borçlanamayacak. Madde gerekçesinde, bu düzenlemenin ticaret hayatında yaygın olan kötü uygulamayı önlemeyi amaçladığı belirtildi. Pay sahiplerinin birçok iş ve işlemde şirket kasasını kullanmalarının, kişisel harcamalarını bu kanaldan yapmalarının hatta şirketten para çekmelerinin engellenmesi amaçlanıyor. 

Küçük ortak korunacak 
Şirketlerin birleşmesi, bölünmesi veya merkezini yurtdışına taşıması gibi durumlarda halk pay sahiplerini küçük hissedarlar koruyucu düzenlemeler getiriliyor. Pay sahibinin konumu ferdi ve dava haklarıyla düzenleniyor. 

Holdingler kanuna girdi 
Şirketler topluluğu 30 yeni maddeyle 'ilk defa' düzenleniyor. Genellikle 'holding' olarak yapılandırılan bu şirketler toplulukları ile ilgili olarak yeni sorumluluklar ve mekanizmalar getiriliyor. 

Yeşil sermayeye önlem 
Şirket kurmak veya sermaye artırmak vaadiyle halktan para toplanabilmesi Sermaye Piyasası Kurulu'nun iznine bağlanıyor. Böylece, toplanan paraların amacına uygun kullanılıp kullanılmadığı denetlenecek ve halkın aldatılması önlenebilecek. Bu hükme aykırı olarak para toplayanlar ve eylemden haberli olan kurumlar ile ilgili şirketin yönetim kurulu üyeleri toplanan para tutarınca müteselsilen sorumlu olacaklar, alınan tedbir veya hacizden itibaren altı ay içinde dava açılacak. Bu madde özellikle yurtdışında toplanan paralarla kurulan ve 'yeşil sermaye' olarak nitelenen şirketlerin suiistimallerine karşı konuldu. 

Muhasebeye AB standardı 
Muhasebe standartları açısından Türkiye Muhasebe Standartları uygulanacak. Ancak bu standartlar, uluslararası finansal raporlama standartlarının özdeşi olacak. Böylece, AB'nin çok önemli bir gereğinin gerçekleştirmenin yolu da açılmış olacak. 

Faiz oranı serbest 
Temerrüt faizi hakkında ilgili mevzuat hükümleri uygulanacak. Ticari işlerde faiz oranı serbestçe tayin olunacak, 3 aydan aşağı olmamak üzere faizin ana paraya eklenerek birlikte tekrar faiz yürütülmesi şartı yalnız cari hesaplarla, borçlu yönünden ticari iş niteliğini haiz olan ödünç sözleşmelerinde geçerli olacak. Aksine sözleşme bulunmuyorsa, ticari bir borcun faizi vadenin bitiminden ve belli bir vade yoksa, ihtar gününden itibaren işlemeye başlayacak. 

Yanlış beyana hapis 
Taslakta, ticaret sicilini ticaret ve sanayi odalarının tutması öngörülüyor. Oda bulunmayan yerlerde Sanayi ve Ticaret Bakanlığı'nca belirlenecek bir oda tarafından tutulacak. TOBB, Türkiye çapında sicil kayıtlarına elektronik ortamda ulaşımı sağlayan bilgi bankası kuracak. Tescil ve kayıt için gerçeğe aykırı beyanda bulunanlar 30 güne kadar adli para cezası veya bir aydan 6 aya kadar hapis cezasıyla cezalandırılacak. Ayrıca, borsada işlem yasağı getirilebilecek. 

On - line genel kurul 
Anonim şirketlerde yönetim kurullarının on - line olarak elektronik ortamda yapılması olanağı sağlandı. Bütün şirket ve işletmelerde bütün ortaklar toplantısı on - line ortamda yapılabilecek. Masraf ve uzaklık dolayısıyla küçük ortakların genel kurullara katılamamasının yarattığı sakıncaları ortadan kaldırmak için, anonim şirketlerde genel kurullara on - line olarak katılma, öneri sunma, müzakere yapma ve oy verme olanağı tanındı. Şirket yönetimlerinin on - line toplantıda alınan kararları geçerli kabul edilirken, kararlar güvenli elektronik imza veya daha sonra atılacak fiziki imza ile kayıt altına alınabilecek. 

Finansal tablolar YTL olacak 
Yıl sonu finansal tabloları Türkçe ve YTL ile düzenlenecek. Her tüccar ticari defter tutacak. Sigorta sözleşmeleri giderleri, aktifleştirilemeyecek. Ticaret şirketleri kolektif, komandit, anonim, limitet ve kooperatif şirketleri olarak tanımlandı. Kolektif ile komandit şirket, şahıs anonim, limitet ve sermayesi paylara bölünmüş komandit şirket sermaye şirketi sayılacak. 

Sigortacıya 24 saatlik süre 
Dürüstlük kurallarına özen göstereceği belirtilen sigortacı, poliçe ve eklerini sözleşmenin kurulmasından itibaren 24 saat içinde, diğer hallerde 15 gün içinde sigorta ettirene verecek. Poliçenin geç verilmesinden doğan zararları sigortacı üstlenecek. Sigorta ettiren poliçesini kaybederse, sigortacıdan gideri kendisine ait olmak üzere yeni bir poliçe düzenlemesini isteyebilecek. 

Reklam yanıltıcı olmayacak 
Seçilmiş bazı malları birden çok kez tedarik fiyatının altında satışa sunarak yanıltıcı reklam yapılamayacak. 

Ulaşım da düzenleniyor 
Taslağa göre, sefer yapılamamış veya yolcu o sefer için gerekli yerde saatinde bulunamamışsa takip eden seferlerden birinde seyahat olanağı sağlanacak. 


</TEXT>
</DOC>
