<DOC>
<DOCNO> 313337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/aspo.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKRAR kararı alındı 
</HEADLINE>
<TEXT>


MHK, Beşiktaş-Gençlerbirliği maçında Kuddusi Müftüoğlu'nun kural hatası yaptığına karar verdi. Futbol Federasyonu, cuma günü karşılaşmanın tekrar edileceğini açıklayacak 

CEMAL ERSEN 


"İhlal edildi" 
MERKEZ Hakem Kurulu, Beşiktaş-Gençlerbirliği maçında hakem Kuddusi Müftüoğlu'nun kural hatası yaptığına karar verdi. Gözlemci Taner Yalçındağ ve FIFA kokartlı hakemin "ayrıntılı raporlarını" inceleyen MHK, "58. dakikada yaşanan pozisyonda hakem futbol oyun kurallarını ihlal etmiştir" görüşünü içeren kararını Futbol Federasyonu'na bildirdi. Federasyon Başkanı Levent Bıçakcı ise maçın tekrarlanması konusunun Cuma günkü yönetim toplantısında görüşüleceğini ifade etti. Bu toplantıda tekrar kararı resmen açıklanacak ve karşılaşma büyük olasılıkla 2 Mart'ta oynanacak. 

Raporlarda yazıyor 
MÜFTÜOĞLU, raporunda Ali Tandoğan'ın kullandığı serbest atışta Tayfur'un baraj ihlali yapması üzerine düdük çalarak pozisyonu tekrarlatmayı düşündüğünü, ancak topun ağlara gitmesi üzerine ikinci düdükle gol kararı verdiğini belirtti ve dün öğlen telefonla görüştüğü Bıçakcı'ya da aynı ifadeleri kullandı. Bu arada MHK Başkanı Sabri Çelik dahil hiçbir kurul üyesinin Kuddusi Müftüoğlu ile görüşmemesi dikkat çekti. Beşiktaş'ın, federasyona yaptığı başvuruda yer alan, "Maç 58. dakikadan sonra ve skor 1-0 olarak oynansın" yolundaki itirazının kabul edilmeyeceği belirtildi. 

FIFA kuralı 
HUKUK Kurulu'nun, müsabakanın yeniden başlamış gibi tekrarlanması görüşünü savunduğu öğrenildi. Tayfur, Ömer ile Skoko'nun gördüğü sarı kartların cuma günü ele alınacağı, büyük olasılıkla geçersiz sayılacağı, gollerin de değer kazanmayacağı vurgulandı. MHK'nin, FIFA oyun kurallarının 9. maddesindeki "Oyun hakem tarafından durdurulduğu zaman top oyun dışı sayılır" hükmünden hareket ederek tekrar kararını verdiği bildirildi. Kurul, Müftüoğlu'nun baraj ihlali nedeniyle çaldığı ilk düdükle birlikte oyunun durduğuna, bu düdükten sonra yeniden başlaması gerektiğine dikkat çekti. 

Kuddusi bitti 

Gözlemciden 5.8 puan alan Kuddusi Müftüoğlu'nun hakemliği bırakmayı düşündüğü öğrenildi 

En düşük not 
BEŞİKTAŞ - Gençlerbirliği maçındaki yönetimi nedeniyle gözlemcisi Taner Yalçındağ'dan 5.8 puan alan ve çok kötü bir performans sergilediği kabul edilen Kuddusi Müftüoğlu'nun MHK tarafından asgari 8 hafta dinlendirilmesinin gündemde olduğu bildirildi. Müftüoğlu sezonun ilk haftasında yönettiği Ç.Rizespor - Fenerbahçe maçından sonra da 8 hafta ceza almıştı. 

'Çok yıprandım' 
YAPTIĞI hatadan dolayı bir hayli üzgün olduğu bildirilen Kuddusi Müftüoğlu'nun hakemliği bırakmayı düşündüğü öğrenildi. Müftüoğlu'nun yakın çevresine çok yıprandığını ve artık maç yönetmeyeceğini söylediği bildirildi. Geçtiğimiz sezon da Fenerbahçe - Ç.Rizespor maçında Ali Aydın kural hatası yapmış ve karşılaşmanın tekrar oynanmasına neden olmuştu. 

'Doğrusunu yaptılar' 

Kartal memnun 
GENÇLERBİRLİĞİ maçının tekrar oynatılması kararı Beşiktaş'ta memnuniyet yarattı. Yönetici Kıvanç Oktay, "Hem sahada, hem de televizyon başında olanlar yapılan hatayı gördüler. Bunun düzeltilmesi ilerisi için iyi bir örnek teşkil edecektir. Doğru olanı yaptılar" diye konuştu. Gençlerbirliği Başkanı İlhan Cavcav ise alınacak her karara saygı ile yaklaşacaklarını belirtti. 

Cavcav'dan destek 
CAVCAV, maçın tekrarlanması durumunda kazanmak için mücadele edeceklerini de ifade etti. FIFA kokartı takmış genç bir hakemin infaz edilmemesi gerektiğini de savunan Gençlerbirliği Başkanı İlhan Cavcav, "Bu yetenekler kolay yetişmiyor. Talihsiz bir karar nedeniyle Kuddusi Müftüoğlu'nun yok edilmesini kesinlikle kabul etmem. Bu tür hatalar olabilir" diye konuştu. 

'Düdük çalmadım' 

ESKİ FIFA hakemlerinden Erman Toroğlu, Kuddusi Müftüoğlu'nun yaşadığı şanssızlığı kendisinin de yaşadığını ancak son anda düdük çalmadığını söyledi. Toroğlu, Fenerbahçe Stadı'nda oynanan bir Fenerbahçe - Beşiktaş derbisi sırasında ceza alanındaki bir faul sonrası tam düdük çalmaya hazırlandığını, ancak topun kaleye gittiği sırada kararından kıl payı dönerek golü verdiğini belirtti. 


</TEXT>
</DOC>
