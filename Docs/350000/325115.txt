<DOC>
<DOCNO> 325115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur13.html </URL>
<DATE> 2005/03/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Koyulhisar Kaymakamı Toprak altından hiç ceset çıkarılmadı 
</HEADLINE>
<TEXT>

     Koyulhisar Kaymakamı Kadir Ekinci, ''Toprak altından 1 kişinin cesedinin çıkarıldığı yönünde aldığı bilginin asılsız çıktığını'' belirterek, şuana kadar hiçbir cesedin çıkarılamadığını söyledi. 
     Ekinci, bölgedeki çalışmaların devam ettiğini belirterek, ''Kriz Merkezi'ne toprak altından 1 cesedin çıkarıldığı yönünde yanlış bilgi geldi. Bu şüpheli bilgiyi çok tedirgin olan vatandaşlarımızla paylaştım. Onları bölgeye gelmemeleri konusunda uyardım. Daha sonra bizzat çalışma yapılan bölgeye giderek, bu bilginin doğru olup olmadığını araştırdım. Gelen bilginin asılsız olduğunu tespit ettim'' dedi. 
     Koyulhisar Kaymakamı Kadir Ekinci, büyük bir umutla bekleyen yüzlerce insanı rahatlatma adına resmi bir açıklama yaparak, herhangi bir cesedin bulunmadığını kamuoyuna ve basına duyurduklarını söyledi. 
     Kaymakam Ekinci, henüz bir cesede ulaşamadıklarını, ancak çalışmaların devam ettiğini kaydederek, herhangi bir gelişmede bilgi akışının sağlanacağını sözlerine ekledi. 
     İlçe Kriz Merkezi'nden yapılan açıklamada ise sivil savunma ekipleri ve Köy Hizmetleri'ne ait iş makinaları ile arama kurtarma çalışmalarına devam edildiği belirtildi. 
     Açıklamada şunlar kaydedildi 
     ''Söz konusu çalışmalarda herhangi bir cesede rastlanmadığı ve bununla ilgili haberlerin kriz merkezinden doğrulanmadıkça yayınlanmaması, ayrıca olayla ilgili bütün güncel bilgileri basına kriz merkezi tarafından aktarılacağının bilinmesi hususunu önemle rica ederiz.'' Bu arada yakınları toprak altında kalan Raşit Korkmaz ise Kaymakam Ekinci'nin duyurusundan sonra, gelen haberin gerçek olmadığını öğrendiklerini söyledi. 
     Korkmaz, Kaymakam Ekinci'nin ''Bir kişinin cesedinin çıkarıldığı duyumunu aldık. Kimse gelmesin. Eğer çıktı ise cesedi Koyulhisar Devlet Hastanesi morguna götüreceğiz'' dediğini, daha sonra da ''ceset çıkarılmadı'' dendiğini ifade etti. 
     

     
</TEXT>
</DOC>
