<DOC>
<DOCNO> 346900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun01.html </URL>
<DATE> 2005/05/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta kanlı gece 
</HEADLINE>
<TEXT>

     Irak’ın başkenti Bağdat’ın batısındaki Hadita bölgesinde, Amerikan ordusunca düzenlenen operasyonda 14 direnişçinin öldürüldüğü bildirildi. 
     Amerikan ordusundan yapılan açıklamada, "Deniz piyadeleri ve Irak güvenlik güçleri operasyon boyunca 14 direnişçiyi öldürdü, 30 kişiyi de tutukladı" denildi. 
     Operasyona 100 kadar ABD deniz piyadesinin yanı sıra çok sayıda Iraklı güvenlik görevlisinin katıldığı ifade edildi. 
     
     MUSUL’DA BOMBALI SALDIRI 3 ÖLÜ, 9 YARALI 
     Musul kentinde bir bombanın patlaması sonucu biri çocuk 3 kişinin öldüğü, 9 kişinin yaralandığı bildirildi. 
     Hastane kaynakları, bombanın Bab Sencer mahallesinde yola yerleştirildiğini söylediler. 
     Bir polis yetkilisi de, Amerikan askerlerinin olay yerini güvenlik çemberine aldığını, yoldan geçen araçları kontrol etmeye başladığını belirtti. 
     
     KERKÜK’TE BİR IRAKLI KAÇIRILDI, BİR IRAKLI ÖLDÜRÜLDÜ 
     Öte yandan Irak polisi, Kerkük’te bir Iraklının kaçırıldığını, bir sivilin de öldürüldüğünü duyurdu. 
     Polis yetkilisi Serhad Kader, 41 yaşındaki Süheyla Hüseyin’in, kimliği henüz belirlenemeyen kişilerce evinden kaçırıldığını, kaçıranların Hüseyin’in eşine bir mesaj bırakarak, Kabbaz’daki petrol çıkarma tesislerindeki işinden istifa etmesini istediklerini belirtti. 
     Aynı yetkili, bir sivilin polis noktasına yakın bir yere yerleştirilen bombanın patlaması sonucu öldüğünü de söyledi. 
     
</TEXT>
</DOC>
