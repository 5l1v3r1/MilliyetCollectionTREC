<DOC>
<DOCNO> 320246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/yazar/akyol.html </URL>
<DATE> 2005/03/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İki Türkiye 
</HEADLINE>
<TEXT>

ADANA 

AVRUPA Birliği'nin patent kurumu başkanı Türkiye'ye gelmiş. TSE, TÜBİTAK, Türk Patent Enstitüsü gibi kurumları inceliyor. Bunların vereceği belgeler Avrupa kalitesine ne kadar uygun diye... 
Vardığı sonucu Sanayi ve Ticaret Bakanı Ali Coşkun'a anlatıyor 
- Çok iyi. Kurumlarınız güvenilir. Patent sayısında da çok hızlı bir tempo gördüm. Bravo... 
Sohbetimizde Ali Coşkun Türkiye'de Patent başvuru sayısının 47 bini aştığını söyledi 
Vestel'i bir dünya markası haline getiren Zorlu Holding Başkanı Ahmet Nazif Zorlu'ya ne durumda olduklarını sordum, şu cevabı verdi 
- Biz Philips, Hitachi, Sanyo gibi dünya devlerine patent, dijital teknoloji ve bilgisayar yazılımı satıyoruz 
Vestel elektronik alanında dünyaya 3.5 milyar dolar ihracat yapıyor 
Bir gelişmişlik göstergesi olarak Türkiye'nin toplam ihracatı 65 milyar doları aştı 

ANADOLU kaplanları bu atılımın en somut örnekleri. DYH'nin çeşitli Anadolu illerinde yaptığı "Türkiye'deki Avrupa Toplantıları"nda bunu gördüm. Kayseri'de, Denizli'de, Antalya'da, Gaziantep'te... 
Dün Adana'da aynı toplantıya katıldım. 
Partisiz, liberal sol olduğunu söyleyen Adana Sanayi Odası Başkanı Ümit Özgümüş'ü dinliyorum 
- Adana yılda 6 milyar dolar katma değer yaratıyor. İllerin gelir sıralamasında 6. sırada. Adanalıların bankaya yatırdığı para 7. sırada... 
Beş yıldızlı Adana Hilton Oteli'nin girişinde eski bir fabrika bacası var. Hacı Ömer Sabancı'nın diktiği ilk baca imiş. Haklı olarak tarih bir anıt gibi muhafaza ediliyor. O eski baca ile bu lüks otel nereden nereye gelindiğini gösteriyor. 
Ümit Özgümüş, "Bu, Adana'nın A yüzü, bir de B yüzü var" dedi 
- Güneydoğu'dan 500 bin göç geldi. Vasıflı eleman büyük illere giderken, bu göçler Adana'ya vasıfsız, işsiz kitleler getiriyor, bunların yüzde 60'ı çalışmıyor, çalışabileceği iş yok İl gelirinde 6. sırada olan Adana, bu sebeple, kişi başına gelirde 18. sıradadır 
Bu da öbür Adana ve öbür Türkiye... 

GÖÇEN nüfusun oturduğu mahallelerde nüfus artışı, hem doğurganlık hem süren göç sebebiyle yüzde 10 bazı mahallelerde daha da yüksek. 
Ortalama nüfus artışı Adana'da yüzde 3.4 iken Türkiye'de yüzde 2.3... 
Şehirleşme doğuda ve göçen nüfusta doğurganlığı düşürüyor... Ama eğitemediğimiz, bu çağın yarattığı işlerde çalışamayacak nüfus problemi en ciddi sorunlarımızdan biri... 
İç göç uzun vadede entegrasyondur, sosyal gelişmedir ama belli bir gelecek içinde ciddi bir sorun. 
İki Türkiye... Biri dünya ile yarışıyor öbürü perişan... Sosyal gerilimden, kapkaççı çocuklara, teröre birçok tehdidin kaynağı... 
Çözüm Daha çok eğitim, daha çok iş, daha çok yol, daha çok konut, daha çok parke, bahçe, temiz çevre... 
Yani daha çok para Onun için yabancı sermaye diyoruz, piyasa ekonomisi diyoruz, rekabet, verimlilik diyoruz, kamu kaynakları kitlere değil kamu hizmetlerine gitsin diyoruz... 
Adana'dan Başbakan Erdoğan'a bir not AKP'yi canla başla desteklemiş işadamları bile "Hükümetin hızı düştü, yoruldu mu, buraya kadar mıymış " diye soruyor 
Halbuki "iki Türkiye"yi kavuşturup birleştirmek ve dünyada dik durabilmek için koşmak.. koşmak... koşmak... şart. 



</TEXT>
</DOC>
