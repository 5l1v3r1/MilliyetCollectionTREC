<DOC>
<DOCNO> 339152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun13.html </URL>
<DATE> 2005/05/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İsrail Hamas seçimlere girerse barış yolu tıkanır 
</HEADLINE>
<TEXT>

     İsrail, Hamas’ın, Filistin’de Temmuz ayında yapılacak parlamento seçimlerine silahsızlanmadan katılması halinde, barış yolunda ilerleme olmayacağını açıkladı. 
     İsrail Başbakanı Ariel Şaron’un yardımcısı Raanan Gissin, 3 aşamalı yol haritası çözüm planında ilerleme olması için sadece ateşkesin yeterli olmayacağını, Filistinli militanların silahsızlanması gerektiğini söyledi. 
     Gissin, Filistin’in izlediği siyasete karışmadıklarını, ancak Hamas’ın seçimlere katılması ve silahlı örgüt kimliğini koruması halinde, barış sürecinde yollarının tıkanacağını belirtti. 
     Hamas sözcülerinden Sami Ebu Zühri, örgütün silahsızlanmayacağını söylemiş ve İsrail’den, Filistin’in iç işlerine müdahale etmemesini istemişti. 
     Bu arada, İsrail Savunma Bakanı Şaul Mofaz, Filistin yönetiminden aranan eylemcileri silahsızlandırmasını istedi. 
     Mofaz, devlet radyosuna yaptığı açıklamada, "Filistin yönetimi aranan eylemciler meselesini çözüme bağlamadığı ve bu kişileri silahsızlandırmadığı müddetçe, yeni kontrol devri olmayacak" ifadesini kullandı. 
     "Terör sürüyor" uyarısında bulunan Mofaz, dün bir İsrail askeri ile bir Filistinli eylemcinin ölümüyle sonuçlanan operasyonun "hazırlanmakta olan bir intihar saldırısını önlemek" amacında olduğunu kaydetti. 
     Mofaz, Tulkarim ve Eriha kentlerinde güvenliğin sağlanmasının Filistinlilere devrinden sonra, bir kez daha Filistinli yetkililerin taahhütlerini yerine getirmediğini savundu. 
     
</TEXT>
</DOC>
