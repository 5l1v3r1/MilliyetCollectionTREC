<DOC>
<DOCNO> 301484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yasam/axyas01.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'İncil'den bir sahne gibiydi' 
</HEADLINE>
<TEXT>


"İlk ve hafif dalgalarla kıyıya balıklar vurmuştu. Çocuklar gülerek topladıkları balıkları gösterirlerken büyük dalga geldi. " Felaketi yaşayanlar anlatıyor... 

DIŞ HABERLER SERVİSİ 

Gemunu Amarasinghe, AP fotoğrafçısı Sri Lanka Dalgalar ülkenin güneyini vurduğunda, ailemi bir Budist törenine bırakmak için sahildeydim. Ailemi tapınağa bırakıp başkent Colombo'ya yöneldim. Bu sırada cep telefonuma, sahil şeridini dev dalgaların vurduğunu bildiren bir mesaj geldi. Her taraf kaçışan insanlarla doluydu. İlk dalgalar büyük ve yıkıcı değildi. Sahile binlerce balık taşımıştı. İnsanlar balık toplamak için kıyıya koşuyordu. Gülümseyen çocuklar, ellerindeki balıkları birbirlerine gösteriyordu. Sonra sahili çok daha güçlü dalgalar vurdu. Cipimin tepesine tırmandım, su yükselince ben de suyun içinde güvenli bir yere gidebilmek için çırpınan kalabalığa takıldım. 6 kilometrelik bir hatta 24 ceset saydım. Ölü çocuklar dikenli tellere takılmıştı. Çite takılan mavi elbiseli 4-6 yaşlarındaki ölü kız çocuğunu unutamıyorum. 

'Kadın ve çocuklar ağaca tırmanamadı' 
M. Rajani, balıkçı Hindistan - Thazhanguda Dalgaları gören erkekler hayatları için ağaçlara, duvarlara tırmandı. Kadın ve çocuklar kaçamadı. 
Katri Seppanen Tayland - Phuket Adası Su önce çekildi, çok, çok geriye kadar gitti. Herkes önce dolunay yüzünden gelgit sandı. Ardından büyük dalganın geldiğini gördük ve kaçtık. 
Roland Berk Sri Lanka - Unawatuna Depremi hissetmedik. Dolayısıyla bir uyarı da yoktu. Sabah 10 gibi dev dalga sahili vurduğunda h l yataktaydım. Dışarıdan çığlıklar duydum. Kapının altından su girmeye başlamıştı. Birkaç saniye sonra da su seviyesi pencereye ulaştı. Odadan yüzerek çıktım, bir ağaca tutundum. Ağaç, 30 saniyede devrildi. Su, bizi motosikletler, otomobiller, buzdolaplarıyla birlikte birkaç yüz metre daha sürükledi. 

'Nuh'un gemisi gelecek sandım' 
Simon Illingworth Kardeşim, dev dalgalara kucağında 6 aylık kızıyla yakalandı. Dün onları Patong Kumsalı'nda yürürken gördüğümde yanlarına gittim. Kucağında bebeği var sanıyordum. Ancak sarılarak tuttuğu şey bebeğinin elbiseleriydi. Dalgalar bebeği de götürmüştü. 
A. Ravi Hindistan - Nagapattinam Balığa çıkmıştık. Birkaç saat sonra su etrafımızda dönmeye başladı ve birden alçaldı. Deniz yatağını görebiliyorduk. Sonra dev bir dalga sahile yöneldi. Köyüm sular altındaydı... 2 oğulumun cesedini buldum. Kızımın cesedi enkaz altında. 
Michael Dobbs The Washington Post yazarı- Sri Lanka Ben yüzerken, benden biraz geride olan kardeşim Geoffrey, 'Denizde bir şeyler oluyor' dedi. Dev dalgaları görünce hızla kıyıya doğru yüzmeye çalıştım. Birkaç dakikada plaj ve civarı sular altında kaldı. İncil'deki sahneler gibiydi. Nuh'un Gemisi'ni görebileceğimi bile sandım. Kardeşimle bir tekneye tutunduk ve kıyıya çıktık. Yolun etrafında tekne kalıntıları, köpek ölüleri ve hatta birkaç ölü köpekbalığına bile rastladık. 


</TEXT>
</DOC>
