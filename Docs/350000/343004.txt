<DOC>
<DOCNO> 343004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo03.html </URL>
<DATE> 2005/05/16/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Statta kan aktı 
</HEADLINE>
<TEXT>

     Erol KÜÇÜKOĞLU DHA 

      ORDU'da dün oynanan Orduspor- Eskişehirspor maçının devre arasında çıkan olarlay sırasında statta kan aktı. Elinde bıçakla sahaya giren ve Eskişehirsporlu futbolculara saldıran bir taraftar, kendisine engel olmak isteyen 1 polis memurunu bacağından yaraladı. 
     Türkiye 2'nci Ligi B kategorisinde şampiyonluğa oynayan Orduspor ile Eskişehirspor arasındaki maç, Ordu 19 Eylül Stadı'nda saat 15.30'da başladı. Eskişehirspor 2'nci ve 24'üncü dakikalarda 2 gol atarken, Orduspor 43'üncü dakikada buna karşılık verdi. 3 dakikalık uzatmanın oynanmasıyla ilk yarı sona erip futbolcuların soyunma odalarına gidecekleri sırada, takımlarının 2-1 yenik durumda olmasına tepki gösteren yaklaşık 15 bin Ordusporlu taraftar Eskişehirsporlu futbolculara tepki gösterdi. 
     Bu sırada hakemlerle tartışan Eskişehirsporlu futbolcularla Ordusporlu futbolcular arasında yumruklaşmalar olurken, öfkeli taraftarlar tribünlerden sahaya atlamaya başladı. 
     Statta geniş güvenlik önlemi alan polis, bu taraftarları engellerken, tribün inşaatının devam ettiği kale arkasından elinde bıçakla sahaya giren bir taraftar, Eskişehirsporlu futbolculara saldırdı. Bıçağı önüne gelene rastgele sallayan bu taraftarı engellemek isteyen bir polis memuru yaralandı. Saldırgan etkisiz hale getirilirken, yaralı polis hastaneye kaldırıldı. 
     Olay nedeniyle Eskişehirsporlu futbolcular can güvenliği olmadığı gerekçesiyle maçın ikince devresinde sahaya çıkmadı. Maçın hakemi Cüneyt Çakır, üç kez anons ettirdi, ancak Eskişehirsporlu futbolcular sahaya dönmeyince maçı tatil etti. 
     
     SALDIRGAN SARA KRİZİ GEÇİRDİ 

     Sahaya devre arasında elinde bıçakla sahaya giren ve kendisini engellemeye çalışan polis memuru Engin Çağlar'ı bacağından yaralayan Orduspor taraftarı Adnan Temel, diğer polisler tarafından yakalanınca sara krizi geçirdi. Polis memuru Çağlar ile saldırgan Temel hastanede tedavi altına alındı. Temel tedavisinin ardından gözaltanı alındı. 

     
</TEXT>
</DOC>
