<DOC>
<DOCNO> 323285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonyas08.html </URL>
<DATE> 2005/03/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD'nin konuştuğu 1 milyon dolarlık teklif... 
</HEADLINE>
<TEXT>

     ABD'de bir işadamı, bitkisel hayattaki Terri Schiavo'nun bağlı olduğu makinenin fişinin çekilmemesi için, kadının kocasına 1 milyon dolar teklif etti, ancak Michael Schiavo bu öneriyi reddetti. 
     Terri Schiavo'nun ailesi, kızlarının makineye bağlı olarak yaşatılmasını istiyor. Michael Schiavo ise, karısının 15 yıl önce kalp krizi geçirmeden önce, kendisini yapay yollarla hayatta tutmaya çalışmayacağına söz vermesini istediğini belirterek, karısının isteğini yerine getireceğini söylüyor. 
     Robert Herring adlı Californialı işadamı, karısının tedavisi konusunda karar verme hakkını Terri'nin ailesine bırakması karşılığında, Michael Schiavo'ya önceki gün 1 milyon dolar vermeyi teklif etmişti. 
     Herring, tıp dünyasında sürekli yeni gelişmeler olduğunu hatırlatarak, Terri'nin iyileşmesini sağlayacak böyle bir yeniliğin kısa süre içinde bulunabileceğini söylemişti. Herring, ''Böyle bir teklifte bulunmasaydım vicdanım rahat etmeyecekti'' demişti. 
     Michael Schiavo, mahkemeden, 18 Mart'ta karısının makineden çıkarılması hakkını elde etmişti. 1990'da geçirdiği kalp krizinin ardından Terri'nin beyninde hasar oluşmuştu. Ailesi ile kocası, Terri'nin akıbeti konusunda 7 yıldır mahkemede mücadele ediyor. 
     Michael Schiavo'nun avukatı George Felos, daha önce de bu gibi para tekliflerinde bulunulduğunu, bunların arasında 10 milyon dolarlık bir teklifin de yer aldığını söyledi. 
     Müvekkilinin bu tür telifleri hiçbir zaman kabul etmeyeceğini belirten Felos, Michael'ın para değil, karısının arzusunu yerine getirmek istediğini vurguladı. 

     
</TEXT>
</DOC>
