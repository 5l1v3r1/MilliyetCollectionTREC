<DOC>
<DOCNO> 343854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/guncel/gun09.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya filmi gibi hırsızlık 
</HEADLINE>
<TEXT>


BMW'yi çalan hırsızlar, polise giden sahibine "Kendini devlet babanın şefkatli kollarına bırakmışsın ama arabanı yakacağız" dedi 

GÖKHAN KARAKAŞ İstanbul 

Pendik'te güvenlik kamerası bulunan bir benzin istasyonunda anahtarı üzerinde bırakılan aracı çalan hırsızlar, geri vermek için telefon ile aradıkları sahibiyle 4 bin YTL'ye anlaştı. Ancak polisleri fark edip kaçan hırsızlar araç sahibini arayarak, "Aracı yakacağız" dedi. Sabiha Gökçen Havaalanı'nda restoran işletmecisi olan Oray Şengenç, Muhasebe Müdürü Emine Kılıç ile 2 ay önce Kaynarca'daki benzin istasyonuna girdi. Şengenç ve Kılıç, yakıt doldurulurken ödeme için markete yöneldi. 
Hırsız, anahtarı üzerinde bulunan BMW marka lüks otomobili alarak kaçtı. Olay, güvenlik kamerasına yansıdı. Şengenç, araçtaki Kılıç'a ait cep telefonunu arayarak hırsızlarla irtibat kurdu. Hırsızlar, 4 bin YTL karşılığı anlaştıkları adrese geldiklerinde, Şengenç'in yanındaki polisleri fark edince kaçtı. Şengenç'i arayan hırsızlar, "Kendini devlet babanın şefkatli kollarına bırakmışsın. Şimdi onlar senin otomobilini kurtarsınlar. Gidip yakacağız" dedi. 


</TEXT>
</DOC>
