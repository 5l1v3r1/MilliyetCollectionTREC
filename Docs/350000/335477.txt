<DOC>
<DOCNO> 335477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun28.html </URL>
<DATE> 2005/04/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İtalyan basını Türkiye'de yeni Papa'ya öfke -Ratzinger bize karşı- 
</HEADLINE>
<TEXT>

     Alman Kardinal Joseph Ratzinger'in 16. Benediktus adıyla Papalık tahtına yerleşmesinden sonra Türkiye'deki yetkililerin ve medyanın konuya ilişkin yaklaşımları İtalyan basınının sayfalarına yansıdı. 
     İtalyan gazetelerinde bugün çıkan haberlerde, daha önce Türkiye'nin Avrupa Birliği'ne AB alınmasına karşı çıkan beyanatlarıyla tanınan Ratzinger'in Papa seçilmesine Türklerin tepkili olduklarına işaret edildi. 
     Corriere della Sera gazetesi, ''Türkiye'de öfke Ratzinger bize karşı'' başlığını kullandı. 
     Başbakan Recep Tayyip Erdoğan'ın gönlünde İtalyan kardinal Dionigi Tettamanzi'nin yattığını ileri süren gazete, 16. Benediktus'un kardinallik döneminde Türkiye aleyhinde yaptığı açıklamaları hatırlattı. 
     Gazete, Başbakan Erdoğan'ın, ''AB laik bir kurumdur. AB'deki kararları tam üye konumundaki 25 ülke almaktadır. Vatikan bu ülkeler arasında değildir'' ifadesine de yer verdi. 
     La Repubblica gazetesinde de ''Türkiye'de hayal kırıklığı Vatikan'da bizim düşmanımız var'' başlığı kullanıldı. 
     Ratzinger'in Papa olmadan Türkiye hakkında yaptığı açıklamaları hatırlatılan haberde, Erdoğan'ın, Ratzinger'in Papa seçildikten sonra görüşlerini değiştirebileceğini söylediği belirtildi. 
     
</TEXT>
</DOC>
