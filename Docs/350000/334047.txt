<DOC>
<DOCNO> 334047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur11.html </URL>
<DATE> 2005/04/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türkiye Kızılay Derneği Genel Başkanlığı'na Tekin Küçükali seçildi 
</HEADLINE>
<TEXT>

     Türkiye Kızılay Derneği Genel Başkanlığı'na Tekin Küçükali seçildi. Küçükali, basın mensuplarına son yıllarda kamuoyunda yıpranan Kızılay ile ilgili olarak ''Ne olur Kızılay'ı müşterek kaldıralım, Türk milletinin gönlüne birlikte taşıyalım'' çağrısında bulundu. 
     Kızılay Olağan Genel Kongresi'nin ikinci gününde, Genel Başkanlık, Genel Merkez Kurulu ve 5 kişilik Genel Merkez Denetçiler Kurulu üyelikleri için seçim yapıldı. 
     Karayolları Genel Müdürlüğü Salonu'ndaki kongrede yapılan seçimde, toplam 447 Kızılay delegesinden kongreye katılan 319 delege oy kullandı. Delegeler, kongre öncesi kura ile belirlenerek üyelikten düşürülen 10 Genel Merkez Kurulu üyesinin yerine yenilerini seçtiler. 
     Seçimlerin ardından toplanan toplam 30 kişilik Genel Merkez Kurulu, kongre öncesi Genel Başkanlığa getirilen Tekin Küçükali'yi yeniden Genel Başkanlığa seçti. 
     Küçükali, seçimlerin ardından yaptığı teşekkür konuşmasında, Genel Merkez Kurulu üyeliklerine önceki dönemde görev yapmış olanların da seçilmesinden duyduğu memnuniyeti dile getirerek, hayırlı olması dileğinde bulundu. 
     Basın mensuplarına, ''Kızılay'ı müşterek kaldıralım'' çağrısında bulunan Küçükali, ''Ne olur Kızılay'ı, Türk milletinin gönlüne beraberce taşıyalım. Ne olur Kızılay'ı, dünya ve Türk insanlarının hizmetine beraber sunalım'' dedi. 
     Her türlü meselede basın mensuplarını doğru bilgilendireceklerine söz veren Küçükali, ''Kızılay ile ilgili bilgi istiyorsanız lütfen bizleri arayın, sonra yazın. Çünkü, bu kurum yeni yeni ayaklarının üzerinde duruyor. Bu coğrafya hepimizin, bu millet, bu ülke hepimizin... Bu büyük ve uzun çınarı geleceğe birlikte taşıyalım'' diye konuştu. 
     Tekin Küçükali, kongrenin öğleden sonraki bölümünde Kızılay Ana Tüzüğü'nde yapılacak değişikliklerin ele alınacağını belirterek, yeni tüzüğün Bakanlar Kurulu'nun görüşüne, ardından Cumhurbaşkanı'nın onayına sunulacağını bildirdi. 
     Tüzükte eksiklikler olabileceğini belirten Küçükali, ''Ama yanlışlıklar yok'' dedi. 
     Küçükali, konuşmasının ardından salonda bulunan delegelerden ayağa kalkmalarını ve basın mensuplarını alkışlamalarını istemesi üzerine basın mensupları uzun süre alkışlandı. 
     
     KIZILAY KONGRESİ 2 YILDA BİR YAPILACAK 
     Yeni tüzüğe göre, her yıl yapılan Kızılay Olağan Kongresi, 2 yılda bir yapılacak ve 18 yaşını dolduran herkes bir dilekçe ile Kızılay üyesi olabilecek. 
     Kademeli delegelik sistemine geçilecek ve ilk olarak il merkez şubeleri kongrelerini yapacak. Burada seçilen delegeler arasından Genel Merkez Kongre delegeleri belirlenecek. 
     Daha önce 30 olan şube başkanı ve kurullarına seçilme yaşı 18'e indirilecek. Genel Merkez Kurulu'na seçilme yaşı da 30'dan 25'e düşürülecek. 
     Ayrıca, 250 bin lira 25 YKr olan üye aidatları da bundan böyle Genel Merkez Kurulu'na verilen yetki ile her yılın Aralık ayı sonunda yapılacak toplantıda günün şartlarına göre belirlenecek. 
     
     SEÇİLEN ÜYELER 
     Genel Merkez Kurulu üyeliklerine Cengiz Yurdabekçi, Mahmut Toprakkale, Mehmet Özumut, Seracettin Yazan, Mustafa Ayaz, Tevfik Belgen, Servet Rüştü Karahan, Ali Ulvi Bakır, Metin Veziroğlu ile Hakkı Özsoy seçildi. 
     Genel Merkez Denetçiler Kurulu ise Şenol Bilginer, Murat Suluoğlu, Mustafa Keskin, Turan Aslan ve Yücel Esen'den oluştu. 
     
     NOTLAR 
     Öte yandan, kongrede oy kullanmak için salona gelen delegeler, dışarıda güvenlik ekiplerince tek tek aranarak ve kimlik kontrolü yapılarak salona alındı. 
     Salon etrafında da çevik kuvvet önlem alırken, özel güvenlik ekipleri de delege olmayanların salona girmelerine izin vermedi. 
     Bu arada, Kızılay tüzüğü gereği her olağan kongrede, 30 kişilik Genel Merkez Kurulu'nun, kura ile üyelikleri sona eren 10 üyesi için seçim yapılıyor. 
     Tekin Küçükali, önceki gün yapılan Genel Merkez Kurulu toplantısında üyeliği devam ettiği için bu seçime katılmadı, ancak Genel Merkez Kurulu üyeleri seçimin ardından yaptığı toplantıda, Küçükali'yi yeniden genel başkanlığa seçti. 
     Genel Merkez Kurulu, aralarından 7 kişilik Yönetim Kurulu üyelerini de belirledi. Buna göre, Genel Başkan Vekilliklerine Ahmet Lütfi Akar ve Servet Rüştü Karahan, Genel Sekreterliğe Muzaffer Komit, Yönetim Kurulu üyeliklerine Doç. Dr. Mehmet Kaan Kırali, Dr. Cihanser Erel ve Metin Altuğ getirildi. 
     
</TEXT>
</DOC>
