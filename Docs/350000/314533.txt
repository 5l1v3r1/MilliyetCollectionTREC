<DOC>
<DOCNO> 314533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur31.html </URL>
<DATE> 2005/02/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
DHKP C davası... Adliye önündeki göstericilere polis müdahale etti 
</HEADLINE>
<TEXT>

     Terör örgütü DHKP C'ye yönelik İtalya, Belçika, Almanya ve Hollanda ile eşzamanlı gerçekleştirilen operasyonun Türkiye bölümüne ilişkin açılan davada 64 sanığın yargılanmasına devam edildi. 
     İstanbul 12. Ağır Ceza Mahkemesi'ndeki davanın 2. duruşmasına, Şadi Özpolat'ın da aralarında bulunduğu tutuklu 23 sanık getirildi. Aralarında avukat Behiç Aşçı'nın da yer aldığı 17 tutuksuz sanık da duruşmaya katıldı. 
     Sanık avukatlarından Cemal Yücel, dosyada delil olarak yer alan bilgisayar disketlerinin usulüne uygun olarak alınmadığını ve korunmadığını savundu. 
     Avukat Yücel, keşif tutanağı dikkate alındığında tutuklu sanıkların tahliye edilmesi gerektiğini söyledi. 
     Sanıklardan Şadi Özpolat'ın babası avukat Halil Özpolat da, yasaların sanıklardan yana olduğunu ifade ederek, tahliye talebinde bulundu. 
     Mahkeme Heyeti, tutuklu sanıklardan Hıdır Gül, Kenan Ustabaş, Yeliz Kılıç, Aygün Kumru ve Kemal Delen'in tahliyesine karar vererek, duruşmayı erteledi. 
     Bu arada, sanıklara destek vermek amacıyla Beşiktaş'taki İstanbul Adliyesi önüne gelen bir grup, slogan atıp pankart açtı. 
     Güvenlik güçlerinin uyarısına rağmen dağılmayan gruba müdahale edildi. Grup, polisin müdahalesiyle dağıldı. 
     Duruşma sonrasında da bir grup, ''tutuklu sanıkların tahliye edilmesi'' istemiyle basın açıklaması yaptı. 
     
     İDDİANAME 

     Davanın 87 sayfalık iddianamesinde, DHKP C terör örgütüne yönelik İtalya, Belçika, Almanya ve Hollanda ile eşzamanlı olarak Türkiye'de de operasyon gerçekleştirildiği anlatılıyor. 
     İddianamede, operasyonlarda ele geçirilen bilgisayar kayıtları, CD, disket ve yazılı dokümanın incelenmesi sonucunda sanıkların örgüt adına faaliyette bulunduklarının tespit edildiği kaydediliyor. 
     Aynı iddianamede, sanıklardan Şadi Özpolat, Gülizar Kesici, Metin Yavuz, Perihan Demirkıran, Mehmet Yayla, Zeliha Koyupınar ve Hayriye Gündüz'ün, ''yasadışı örgütün yöneticiliğini yapmak'' suçundan 22.5'ar yıldan az olmamak üzere ağır hapisle cezalandırılmaları isteniyor. 
     Avukatlar Behiç Aşçı ve Süleyman Şensoy'un da aralarında bulunduğu 49 sanığın ''yasadışı örgüte üye olmak'' suçundan 15 ile 22.5 yıl arasında ağır hapis cezasına çarptırılması öngörülen iddianamede, 8 sanığın ise ''yasadışı örgüte yardım ve yataklık etmek'' suçundan 4.5 ile 7.5 yıl arasında hapisle cezalandırılması talep ediliyor. 
     
</TEXT>
</DOC>
