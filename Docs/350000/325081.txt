<DOC>
<DOCNO> 325081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo08.html </URL>
<DATE> 2005/03/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mehmet Okur ve Hidayet'in 12'şey sayıları takımlarına yeterli olmadı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 13 maçla devam edildi. 
     Mehmet Okur'un takımı Utah Jazz, deplasmanda New Jersey Nets'e 94-80 yenilerek üstüste 8. yenilgisini aldı. Okur, 17 dakika forma giydiği maçta 12 sayı attı, 3'ü hücum 5 ribaunt aldı ve 1 de asist yaptı. 2 sayılık atışlarda 6'da 4 isabet bulan Okur, 1'er kez denediği 3 sayılık ve serbest atışlarda da başarılı oldu. 
     Jazz'da, Rus forvet Andrei Kirilenko'nun 15, Matt Harpring'in de 14 sayılık performansları galibiyet için yeterli olmazken, 23 sayıyla Vince Carter, 14 sayıyla Travis Best ile 10 sayı, 8 ribaunt ve 9 asistle de Jason Kidd, Nets'e galibiyeti getiren isimler oldular. 
     
     
     MAGIC'İN BAŞINDA İLK MAÇINA ÇIKAN JENT, HÜSRANA UĞRADI 

     Antrenör Johnny Davis'in görevine son veren Orlando Magic, deplasmanda Seattle Supersonics'e 98-90 yenildi. Yeni antrenör Chris Jent ile ilk maçına çıkan takımda 24 dakika sahada kalan Hidayet Türkoğlu, 12 sayı ve 2 asistlik performans gösterdi. Türkoğlu, 2 sayılık atışlarda 6'da 3, 3 sayılık atışlarda ise 5'de 2 isabet buldu. 
     Üstüste 7. yenilgisini alan Magic'de Steve Francis'in 19 sayı, 4 ribaunt ve 5 asist, Grant Hill ile Dwight Howard'ın ise 12'şer sayılık performansları yenilgiyi engelleyemedi. 
     Öte yandan 38 sayı, 7 ribaunt ve 4 asistle maçın en skorer ismi olan Ray Allen, takımı Supersonics'i galibiyete taşıdı. 
     
     ZAZA 13 ATTI, BUCKS 99-90 KAZANDI 

     Gürcü asıllı Türk vatandaşı Zaza Pachulia, takımı Milwaukee Bucks'ın, sahasında Washington Wizards'ı 99-90 yendiği maçta 20 dakika forma giydi. Bu süre içinde 13 sayı atan ve 1'i hücum 6 ribaunt alan Pachulia, 7 kez denediği 2 sayılık atışların 6'sında ve 1 kez denediği serbest atışta başarılı oldu. 
     Bucks'da, 26 sayıyla Michael Redd ve 24 sayıyla sezonun en yüksek rakamına ulaşan Joe Smith, dikkati çeken oyunculardı. 
     Sakatlık ve hastalıklarla boğuşan ve bu nedenle maça yalnızca 8 oyuncuyla çıkan Wizards'da ise sezonun en yüksek ribaundunu alarak ''double-double'' yapan Gilbert Arenas'ın 27 sayı ve 10 ribaunt ile Larry Hughes'un 24 sayı ve 8 ribaundu, galibiyete yetmedi. 
     
     Ligde alınan diğer sonuçlar şöyle 

     Atlanta Hawks-New York Knicks 92-106. 
     Cleveland Cavaliers- Philadelphia 76'ers 81-93. 
     Indiana Pacers-Los Angeles Lakers 103-97. 
     Detroit Pistons-Toronto Raptors 103-92. 
     Memphis Grizzlies-Minnesota Timberwolves 88-83. 
     San Antonio Spurs-Charlotte Bobcats 93-76. 
     Chicago Bulls-New Orleans Hornets 90-94. 
     Houston Rockets-Boston Celtics 92-103. 
     Denver Nuggets-Los Angeles Clippers 115-96. 
     Phoenix Suns-Golden State Warriors 100-110. 
     Lige, TSİ yarın sabaha karşı yapılacak 7 maçla devam edilecek. 
     
</TEXT>
</DOC>
