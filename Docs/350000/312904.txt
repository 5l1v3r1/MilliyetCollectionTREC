<DOC>
<DOCNO> 312904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo10.html </URL>
<DATE> 2005/02/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konyaspor, deplasmanda aldığı puanla teselli buldu... 
</HEADLINE>
<TEXT>

     Konyaspor Kulübü Basın Sözcüsü Bahattin Karapınar, Çaykur Rizespor ile yaptıkları maçta, rakibe göre daha fazla pozisyon üretmelerine karşın deplasmandan 1 puanla ayrılmaktan mutlu olduklarını söyledi. 
     Bahattin Karapınar, A.A muhabirine yaptığı açıklamada, dünkü Çaykur Rizespor maçının kendileri için olumlu geçtiğini bildirdi. 
     Çaykur Rizespor'un ligdeki sıralaması ve oynadığı futbolla kendini kanıtlamış bir takım olduğunu ifade eden Karapınar, şunları kaydetti 
     ''Çaykur Rizespor'dan daha iyi oynadık. Rakibe göre daha fazla pozisyon ürettik. Ancak deplasmandan 1 puanla ayrılmaktan mutluyuz. Kalemizde golü görene kadar her zamanki gibi rahat değildik. Gol yedikten sonra futbolcularımız üzerlerindeki stresi atarak daha iyi oynamaya başladı. Ancak hedefimiz olan 3 puanı alamadık. Ligin ikinci yarısına zorlu rakiplerle oynayarak başladık. Bundan sonra daha kolay rakiplerle oynayacağız. İlerideki maçlardan, daha iyi skorlarla ayrılacağımızı düşünüyorum.'' Karapınar, bundan sonraki hedeflerinin en az 3-4 maçı kazanarak ligde daha üst sıralara çıkmak olduğu sözlerine ekledi. 
     
</TEXT>
</DOC>
