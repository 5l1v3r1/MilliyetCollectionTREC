<DOC>
<DOCNO> 322029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/guncel/gun01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez de 35'lik 
</HEADLINE>
<TEXT>


Piyasaya 70 cl'lik Yeni Rakı dağıtımı durdu ancak bu kez de Burhaniye'de 35 cl'lik rakı içen bir kişi hastaneye kaldırıldı. Mey İçki, "Gerekirse bu konuda da tedbir alırız" açıklaması yaptı 


Mey İçki'nin "sahte rakı paniği" nedeniyle piyasaya 70 cl'lik "Yeni Rakı" dağıtımının durdurulması kararının alınmasından sonra, Balıkesir'in Burhaniye ilçesinde 35 cc'lik rakı içen bir kişi fenalaşarak hastaneye kaldırıldı. 
Bir büfeden 35 cl'lik rakı alarak evine giden 22 yaşındaki Ümit Şen, rakıyı içtikten sonra fenalaşınca, "112 Acil Servis"i arayarak yardım istedi. Şen, Burhaniye Devlet Hastanesi'ne kaldırıldı. 

Şişe incelenecek 
Balıkesir Emniyet Müdürlüğü'nden alınan bilgiye göre Şen, aç karnına rakıyı kısa sürede içtiğini söyledi. Şen'in midesi yıkandı, ancak hayati tehlikesi sürüyor. Soruşturma başlatan Burhaniye Cumhuriyet Savcılığı'nın talimatıyla, Şen'in evinden alınan rakı şişesi incelenecek. 
Mey İçki Pazarlama Direktörü Cihan Kırımlı da, gerekirse 35'lik rakılar konusunda da tedbir alınabileceğini söyledi. Kırımlı, "Burhaniye'deki vatandaş 2 gün önce 70'lik Yeni Rakı tüketmiş, sonra da 35'lik almış olabilir. Zehirlenme vakaları genelde 2 gün sonra ortaya çıkıyor" diye konuştu. 

Çöpte 327 boş şişe 

İzmir Bornova'da dün sabaha karşı bir çöp konteynerinin yanına 327 boş rakı şişesi bırakıldı. Şişelerin sahte rakıyla ilgisi olup olmadığını belirlemek için araştırma başlatıldı. Sahte rakıcıların şişeleri korkudan çöpe atmış olabileceği bildirildi. 

Satış değil dağıtım durdu 

Mey İçki San. ve Tic. A.Ş'nin Eskişehir Bölge Distribütörü ESBAK A.Ş. Yönetim Kurulu Başkanı Canip İlhan Erol, sahte rakı olayları nedeniyle 70 cl'lik Yeni Rakı için önceki gün alınan toplatma kararına ilişkin, "Şu anda bayilerdeki 70'lik Yeni Rakı ürünlerinin satışı durdurulmadı, sadece bizim dağıtımımız durdu" diye konuştu. 

15 günde tamam 
70 cl'lik Yeni Rakıların değiştirilmesinin Mey A.Ş. tarafından 15 günde tamamlanacağını kaydeden Erol, "Bayilere dağıtmıyoruz, piyasadaki 70'lik ürünler bitsin diye. Tüketici, güvendiği bayisinden 70'lik Yeni Rakı almaya devam ediyor" dedi. 
Bu arada, piyasadaki gümüş kapaklı Yeni Rakı'ların toplatılarak altın kapaklı yeni ürünlerle değiştirilmesi operasyonu İstanbul'da başladı. Altın kapaklı Yeni Rakı üretimine aralıksız devam edildiğini açıklayan Mey İçki, 14 Mart'tan itibaren diğer illerdeki distribütörlere altın kapaklı şişelerin gönderileceğini açıkladı. 

90 litre sahte rakıyı 'içecekmiş' 

ISPARTA DHA 
Isparta Gümüşgün köyünde sahte rakı üreten Hüseyin Erol yakalandı. Erol'un evinde, 90 litre sahte rakı ele geçirildi. Rakıyı içmek için ürettiğini söyleyen Erol, 790 YTL para cezasına çarptırıldı ve tutuksuz yargılanmak üzere serbest bırakıldı. 

'Tütünde de aynı facia olabilir' 

EKONOMİ SERVİSİ 
Tütün Eksperleri Derneği, sahte sigara sıkıntısının ortaya çıkabileceğini kaydederek, "Sigara tsunamisi hakkında uyarı" açıklaması yaptı. Tütün mamullerindeki yüksek verginin tüketiciyi kaçak sigaraya yönelttiği savunuldu. 

Efe Rakı satışı yüzde 20 arttı 

SERHAT OĞUZ İstanbul 
Sahte rakı skandalı, akşamcıları alternatif arayışına itince Yeni Rakı dışında piyasada yer alan iki markadan biri olan Efe Rakı'nın satışları yüzde 20 arttı. Garipoğlu Grubu'nun ürettiği Burgaz Rakı'nın yöneticileri de satışlarında artış olduğunu bildirdi. 

KKTC'de de toplanıyor 

KKTC Tarım Bakanı Raşit Pertev, Türkiye'den ithal edilen 70'lik Yeni Rakı'ların KKTC'de de toplatılacağını açıkladı. Sarı kapaklı Yeni Rakı'nın hızla piyasaya sürüleceğini söyleyen Pertev, KKTC'de üretilen Yeni Rakı'nın zararlı olmadığını kaydetti. 


</TEXT>
</DOC>
