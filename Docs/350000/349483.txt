<DOC>
<DOCNO> 349483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas02.html </URL>
<DATE> 2005/06/06/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Sürücülere yol vergisi geliyor 
</HEADLINE>
<TEXT>

     Londra DHA 

      İNGİLİZ hükümetinin, ülkenin en kalabalık yollarında trafiği rahatlatmak ve yakıt tüketimini azaltmak için yeni bir vergi hazırlığında olduğu bildirildi. Hükümetin üzerinde çalıştığı ’araba kullandığın kadar öde’ olarak nitelendirilen yeni sistem çerçevesinde, mil 1.6 km. başına 1.34 sterlin alınması planlanıyor. Yeni yol vergisinin halen yürürlükte olan akaryakıt vergisinin yerine düşünüldüğü belirtildi. 
     Independent on Sunday gazetesine konuşan Ulaştırma Bakanı Alistair Darling, otomobillerin ne kadar yol kattetiğini ölçmek için uydu teknolojisinin de kullanılacağı yeni sistemin trafiği rahatlatmak için gerekli olduğunu savundu. Uzun yıllar üzerinde çalışılmasına rağmen, trafik sorunun her geçen gün içinden çıkılmaz hale geldiğine dikkat çeken Darling, "İngiliz halkını özel araçlarını bırakarak, toplu taşıma araçlarını kullanmanın gerekliliğine ikna etmeliyiz. Bu sistemi kullanmazsak 20 yıl içinde ülke trafiği felç olacak" dedi. 
     
     ARAÇLARA KARA KUTU 
     Darling’in verdiği bilgiye göre yeni sistemde araçlara bir çeşit kara kutu konulacak ve her aracın katettiği mesafe uydular tarafından izlenecek. Ücretlendirme ise yol durumu ve saate göre çeşitlendirilebilecek. Özellikle kırsal alanda ve yoğun olmayan saatlerde yapılan seyahatlerde birim fiyatın daha düşük tutulması planlanıyor. İlk etapta Leeds veya Mahchester bölgesinde pilot olarak uygulanması düşünülen sistemin 10-15 yıl içinde İngiltere çapına yayılabileceği belirtiliyor. 
     Bazı çevreciler hükümetin yeni planına tepkili. Çevrecilerin tepkisi özellikle, yeni sistemde çevre dostu araç kullananlar ile çok yakıt tüketen araç sahiplerinin aynı vergiyi ödeyecek olması konusunda yoğunlaşıyor. 
     
</TEXT>
</DOC>
