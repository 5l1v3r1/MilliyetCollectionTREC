<DOC>
<DOCNO> 307204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy17.html </URL>
<DATE> 2005/01/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Güneş Muhalefet kurultaya tek adayla gitmeli... 
</HEADLINE>
<TEXT>

     CHP'de olağanüstü kurultay için geri sayım sürerken, "muhaliflerin ortak adayı ol" teklifi götürülen Hasan Fehmi Güneş, tekliflere sıcak bakıyor. CHP'nin 16 İzmir milletvekilinden 13'ü, parti yönetimine muhalif çizgi izleyen İzmir İl Örgütü'nde yarın ortak bir toplantı düzenleyerek, Deniz Baykal'a destek açıklayacak. 
     CHP'de "muhalifetin ortak adayı ol" teklifi götürülen Güneş, ANKA'ya yaptığı açıklamada, partinin esenliğe çıkması için muhalefetin güç birliği yapması gerektiğini vurguladı. 
     Bunun için milletvekillerinin çalışmalarını sürdüğünü anımsatan Güneş, bu çabaları "olumlu" olarak nitelendirdi. 
     Güneş, "Akılcı olan, tek adayla çıkmaktır. Sağduyu onu gerektiriyor" dedi. Kendisinin de bu noktada katkı verebileceğini söyleyen Güneş, "Arkadaşlarımız değerlendirmeler yapıyor. Birlikteliği sağlamak için düşündükleri isimlerden biri de benim. Bu süreç gelişirse, böyle bir öneri oluşursa buna sıcak bakabileceğimi söyledim" dedi. 
     
     İZMİR MİLLETVEKİLLERİNDEN BAYKAL'A DESTEK AÇIKLAMASI 
     Öte yandan, 16 İzmir milletvekilinden 13'ü, parti yönetimine muhalif bir çizgi izleyen ve Zülfü Livaneli'nin genel başkanlık adaylığını destekleyen İzmir İl Örgütü'nde yarın ortak bir toplantı yapacak. CHP Grup Başkanvekili Kemal Anadol ve Genel Sekreter Yardımcısı Oğuz Oyan'ın da katılacağı toplantıda milletvekilleri, Genel Başkan Deniz Baykal'a destek verdiklerini açıklayacak. Açıklamaya muhalif milletvekilleri Hakkı Akalın, Hakkı Ülkü ve Muharrem Toprak ise katılmayacak. 
     Toplantıya milletvekillerinin yanı sıra, Baykal'ı destekleyen kurultay delegeleri ile il ve ilçe yöneticilerinin de katılacağı öğrenildi. 
     
</TEXT>
</DOC>
