<DOC>
<DOCNO> 329826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/yersen.html </URL>
<DATE> 2005/04/03/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Sürpriz skor 
</HEADLINE>
<TEXT>



Yılmaz Vural'ı böylesi öfkelendiren ve çileden çıkaran olay sadece iki futbolcusunun gereksiz kırmızı kart görmesi değildi elbet. Stresi en az sahadaki oyuncular kadar yaşayan deneyimli teknik adamı çıldırtan, Ankaragücü'nün kritik maçı kaybederek küme düşme hattının içine girmesiydi. Adem ve Effa'nın sorumsuzlukları bardağı taşıran damlalardı. Hafta içinde "Bu maç üç değil, dokuz puanlık savaş" diyen Vural, fikstürün getirdiği dezavantajın, dolayısıyla Başkent ekibini bekleyen büyük tehlikenin stresiyle şu an pişmanlığını yaşadığı tablonun ortaya çıkmasına neden oldu. 
Futbol oyununun güzelliği, görmek ve yaşamak istemediğimiz çirkinliğe dönüştü. TV başında milyonlarca insan bu talihsiz görüntülere tanıklık etti. 
Hemen başlarda art arda gelen goller Ankaragücü'nün planlarını alt üst etti. Disiplinden kopan, hesapta olmayan darbeler alan Sarı - Lacivertli ekip, ikinci yarıda iflas bayrağını çekti. 35 dakika iki eksikle mücadele eden Ankaragücü, tarihinin en ağır yenilgilerinden birini çaresizlik içinde seyretti. Can pazarı yaşanan alt sıralarda "Acaba küme düşer miyim " korkusunu yaşamaya başladı. 



</TEXT>
</DOC>
