<DOC>
<DOCNO> 309348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonyas21.html </URL>
<DATE> 2005/01/25/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
İsviçre'de emekliler kral... 
</HEADLINE>
<TEXT>

     İsviçre'de yapılan bir araştırma, bu ülkedeki yaşlıların daha uzun süre ve daha iyi koşullarda yaşadıklarını, bu nedenle bu kişilerin ''emekli olduktan sonra altın çağlarını yaşadıklarını'' ortaya koydu. 
     Federal İstatistik Dairesi'nin isteği üzerine yapılan, ''Yaş ve kuşaklar, İsviçre'de 50 yaş sonrası hayat'' konulu araştırmada, İsviçre'de yaşlı sayısında önemli derecede artış olduğunu gösterdi. 
     Araştırmada, 1950 yılında 90 yaşında 8 bin 800 kişi varken bu sayının 2000 yılında 47 bin 900'e yükseldiği belirtildi. 
     Nüfusbilim uzmanı Claudine Sauvain-Dugerdil, emekli olmuş yaşlı İsviçrelilerin şu an ''altın çağlarını'' yaşadıklarını ifade etti. 
     Araştırmada ayrıca, İsviçre'de yaşlıların emekli olduktan sonra çok nadir taşındıklarını, aileleriyle yaşadıkları evde hayatlarına devam ettikleri, 1990'da beri huzurevinde yaşayan yaşlı oranının azaldığı, 85 yaş üzerindeki yaşlı halkın sadece yüzde 35 kadarının huzurevinde yaşadığı kaydedildi. 
     Cenevre Üniversitesi'nden Edith Guilley da huzurevinde yaşayanların sayısının az olmasının, ülkedeki yaşlıların sağlık durumundaki iyileşme ile evde tedavi ve yardım konusundaki gelişmelere bağlı olduğunu söyledi. 
     İsviçre'de kadınların ortalama ömrünün 83 yıl, erkeklerinkinin 77 yıl olduğu, huzurevinde yaşayan yaşlılardan yüzde 80'inin kadın olduğu belirtildi. 
     
</TEXT>
</DOC>
