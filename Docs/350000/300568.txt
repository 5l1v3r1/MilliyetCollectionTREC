<DOC>
<DOCNO> 300568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko40.html </URL>
<DATE> 2004/12/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fırıncılar Federasyonu Simitteki KDV düşerse, bu fiyatlara yansıyacak 
</HEADLINE>
<TEXT>

     Türkiye Fırıncılar Federasyonu Başkanı İbrahim Balcı, ''Simitteki KDV yüzde 18'den yüzde 8'e düştüğü zaman bunun fiyatlara yansıyacağından kimsenin kuşkusu olmasın'' dedi. 
     İbrahim Balcı, Federasyon merkezinde düzenlediği basın toplantısında, 5272 sayılı Belediyeler Kanunu ve simitte KDV oranının yüzde 18'den yüzde 8'e indirilmesi konusundaki görüşlerini açıkladı. 
     Başbakan Recep Tayyip Erdoğan tarafından birkaç gün önce bazı maddelerde KDV oranlarının yüzde 18'den yüzde 8'e düşürüleceğinin açıklandığını hatırlatan Balcı, bu çerçevede yüzde 18 olan simitteki KDV oranının yüzde 8'e düşürüleceğini söyledi. 
     Söz konusu oranının simitteki fiyatlara yansımasının takipçisi olacaklarını belirten Balcı, konuyla ilgili önümüzdeki Pazartesi gününden itibaren odalara gerekli yazıyı yazacaklarını bildirdi. 
     Yılbaşından itibaren YTL'ye geçileceğini için KDV indiriminin fiyat olarak yansımasının zor olacağını da ifade eden Balcı, ''Bu nedenle zannediyorum bu indirim Türkiye genelinde gram olarak yansır. Ama neticede gerek gram, gerek fiyat olarak bu indirim tüketiciye yansıyacaktır'' diye konuştu. 
     Simitte yüzde 8 KDV'nin de fazla olduğunu kaydeden Balcı, ileriki günlerde ekmekte olduğu gibi simitte de KDV oranının yüzde 1 olmasının hem esnaf, hem de tüketici bakımından olumlu bir gelişme olacağını düşündüğünü söyledi. 
     
     GAYRİ SIHHİ MÜESSESE RUHSATI SORUNU 
     Balcı, Cumhurbaşkanı tarafından onaylanan 5272 sayılı Belediyeler Kanunu'nda bundan sonra ''gayri sıhhi müesseseler ruhsatını belediyeler verecek'' hükmünün bulunduğunu, konuyla ilgili yönetmeliğin de hangi kurum tarafından verileceğinin belirtilmediğini kaydederek, belediyelerin yönetmeliği yapıp ruhsat vermesinin her belediyenin ayrı bir uygulama yapması anlamına geldiğini söyledi. 
     Söz konusu maddede belediye dışında kalan yerlerde birinci sınıf gayri sıhhi müesseselerin il özel idaresi tarafından ruhsatlandırılacağı ifadesinin de yer aldığını ifade eden Balcı, 2. ve 3. sınıfı gayri sıhhi müesseselerin ise hangi kurum tarafından ruhsatlandırılacağının belirtilmediğini kaydetti. 
     
     GIDA DENETİMLERİNE ELEŞTİRİ 
     5179 sayılı Gıda Kanunu'na da değinen Balcı, Kanunun geçtiğimiz Haziran ayında çıkmasına rağmen işyerleri hakkında özel yükümlerin bir türlü çıkartılmadığını, bunun da uygulamada ciddi bir boşluk doğurduğunu bildirdi. 
     Türkiye Fırıncılar Federasyonu olarak mevcut işyerleri açılırken AB'ye girme aşamasında daha fazla hassas davranılması gerektiğini düşündüklerini anlatan Balcı, mevcut faaliyette olan işyerlerinin de kısa sürede iyileştirilmesi, iyileştirilmesi mümkün olmayan işletmelerin de kapatılması gerektiğini düşündüklerini söyledi. 
     Gıda işletmelerinde denetim yetersizliği olduğuna da işaret Balcı, şöyle konuştu 
     ''Basınımızla birlikte 5-6 işyerine giderek adeta şov yapılmasına, şova yönelik 3-4 işletmenin kapatılmasını doğru bulmuyoruz. Biz denetimlerin sürekli olmasına ve tüm işyerlerinde yapılmasına, denetimler yapıldıktan sonra kapatılması gereken işyerlerinin kapatılması gerektiğine, halk sağlığı açısından gerekli olduğunu ifade ediyoruz.'' 
     
</TEXT>
</DOC>
