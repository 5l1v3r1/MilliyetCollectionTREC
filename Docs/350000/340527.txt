<DOC>
<DOCNO> 340527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur13.html </URL>
<DATE> 2005/05/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Torunun kolunu kırdığı iddiası... 
</HEADLINE>
<TEXT>

     Kayseri’de, anne ve babası boşanan 7 yaşındaki torununu döverek kolunu kırdığı iddiasıyla gözaltına alınan babaanne, tutuksuz yargılanmak üzere serbest bırakıldı. 
     AA muhabirinin edindiği bilgiye göre, bir süre önce eşinden boşanan E.K, başka bir kadınla evlenerek kızı B.K 7 ile birlikte annesi M.K’nın evinde yaşamaya başladı. 
     Şehit Binbaşı Mahmut Şahin İlköğretim Okulu 1. sınıf öğrencisi olan B.K’nin kolunun alçıya alınmasından ve vücudunun çeşitli yerlerindeki yaralardan şüphelenen öğretmenleri durumu polise bildirdiler. 
     Bunun üzerine B.K’nin babaannesi M.K ve babası E.K, "çocuğu dövdükleri" gerekçesiyle polis tarafından gözaltına alındı. E.K Cumhuriyet Savcığı’ndaki sorgusunun ardından serbest bırakılırken, ifadesinde "torununun ağaçtan düşerek yaralandığını" öne süren M.K, şüphe üzerine tutuklanma istemiyle mahkemeye sevk edildi. 
     Mahkeme, M.K’nin tutuksuz yargılanmak üzere serbest bırakılmasına, B.K’nin de ailesine verilmesine karar verdi. Ancak baba ve babaannenin çocuğa bakamadıklarını ve yuvaya vermek istedikleri öğrenildi. 
     
</TEXT>
</DOC>
