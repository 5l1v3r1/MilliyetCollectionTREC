<DOC>
<DOCNO> 332725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur71.html </URL>
<DATE> 2005/04/12/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
Sendikalar, okul,hastane yapabilecek... 
</HEADLINE>
<TEXT>

     Sendikalar, okul, hastane ve spor tesisleri ile rehabilitasyon merkezleri yapabilecek. 
     Sendikalar Kanunu'nun Bazı Maddelerinin Değiştirilmesine Dair Yasa Tasarısı, TBMM Genel Kurulu'nda kabul edildi. 
     Yasaya göre, sendikalar, üyelik şartı aranmaksızın, nakit mevcutlarının yüzde 25'ini aşmamak kaydıyla ve genel kurul kararıyla ilgili bakanlıklara devretmek üzere eğitim, sağlık ve spor tesisleri ile rehabilitasyon merkezleri yapabilecek. Ayrıca, sendikalar, yurt içinde ve dışında yangın, su baskını, deprem gibi doğal afetlerde doğrudan veya yetkili makamlar aracılığıyla afet bölgesinde konut, sağlık, eğitim tesisleri yapabilecek, bu amaçla kamu kurum ve kuruluşlarına ayni ve nakdi yardımda bulunabilecek. 
     
     ''SENDİKALARA KARŞI DAYATMA...'' 
     CHP Kocaeli Milletvekili İzzet Çetin, tasarı üzerinde yaptığı konuşmada, değişikliğin bir işveren sendikasından gelen talep üzerine gerçekleştirildiğini, işçi sendikalarının da bunu kendilerine örnek alması gerektiğini söyledi. 
     Türkiye'de cemaat okullarının bulunduğunu ve bunların bakanlığa devredilmediğini kaydeden Çetin, ancak sendikalara karşı bir güvensizlik ve geçmişten gelen korkunun sürdüğünü belirtti. Çetin, ''Kurulacak tesislerin bakanlıklara devri, sendikalara karşı bir dayatmadır. Sendikalar bunları işletemez mi Kimsenin sendikalara kuşkuyla bakmaya hakkı yok. Bu durum, Çalışma ve Sosyal Güvenlik Bakanlığı'nı da zor duruma düşürür'' dedi. 
     Düzenlemeye karşı çıkan Çetin, daha önce verilmiş bir hakkın yok sayılarak yeni bir düzenleme yapılmasının Meclis'e yakışmadığını ifade etti. 
     
     ''SENDİKA İSTERSE DEVREDECEK'' 
     Çalışma ve Sosyal Güvenlik Bakanı Murat Başesgioğlu, eleştirilere yanıt verirken, sendikaların, Güneydoğu Asya'da meydana gelen felaket sonrasında yardım yapmak istemelerine rağmen yasal engel nedeniyle bundan mahrum kaldığını, değişikliğin bu amaçla yapıldığını söyledi. 
     Sendikaların sadece kendi üyelerine yönelik tesis yapması halinde bunu bakanlıklara devretme zorunluluğu olmadığını belirten Başesgioğlu, ''Bu tamamen gönüllü bir durum. Sendikanın eğer böyle bir niyeti varsa, genel kurul kararıyla, yaptırdığı eğitim veya sağlık tesisini devredecek. Bunların işletilmesi özel ihtisas istiyor. İcbar edici zorlayıcı bir yönü yok'' dedi. 
     
     ''SENDİKACILIĞIN KÖKÜNE KİBRİT SUYU DÖKMEKTİR'' 
     AK Parti Ankara Milletvekili Ersönmez Yarbay, kişisel düşüncelerini ifade ederken, yapılmak istenen değişikliğin yararlı olmayacağın ileri sürdü. 
     Sendikaların görevinin okul yapmak olmadığını, üyelerine, çocuklarına burs ve eğitim yardımında bulunabileceklerini kaydeden Yarbay, ''Bu sendikacılığın köküne kibrit suyu dökmektir'' dedi. 
     Konunun yeniden gözden geçirilmesinde yarar olduğunu vurgulayan Yarbay, ''Şu anda sendika sadece kamu kesiminde var. Hayatiyetini sürdürmesi için acilen zayıf sendikalara kaynak aktarılması gerekiyor. Yoksa, okul yapmak devletin, vatandaşın görevidir'' görüşünü savundu. 
     Yurtiçi ve dışındaki afetlere yardım yapılmasını ''duygu sömürüsü'' diye niteleyen Yarbay, böylesi afetlerde sendika üyelerinin fedakarlığı zaten yaptığını, sendika adına olmasa da bireysel olarak isteyenlerin yardımda bulunabildiğini söyledi. 
     Görüşmelerin ardından tasarı kabul edildi. 
     Tasarının yasalaşmasının ardından Başkanvekili Nevzat Pakdil, birleşimi yarın saat 14.00'te toplanmak üzere kapattı. 
     
</TEXT>
</DOC>
