<DOC>
<DOCNO> 302571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun24.html </URL>
<DATE> 2005/12/18/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Çad'ın sınır kentinde çatışma 100 ölü 
</HEADLINE>
<TEXT>

     Afrika ülkelerinden Çad'ın Sudan sınırındaki Adre kentinde 100'den fazla kişinin ölümüne neden olan çatışmalar meydana geldiği bildirilirken, Çad hükümeti komşusu Sudan'ı suçladı Çad İletişim Bakanı Hurmadci Musa Dumgor, yaptığı yazılı açıklamada, ''Çad hükümeti, bu sabahki saldırıdan tamamen Sudan hükümetini sorumlu tutmaktadır'' dedi. 
     Dumgor, Sudan tarafından bir saldırının söz konusu olduğunu, bu saldırıda 100'den fazla kişinin öldüğünü ve isyancı askerlere ait 15 araç ele geçirdiklerini bildirdi. 
     Çadlı Bakan, yazılı açıklamasından önce Reuters ajansına verdiği demeçte de, sınırdaki Adre kentinde saldırının bu sabah düzenlendiğini, Çad askerlerinin saldırganları püskürttüğünü söyledi. 
     Sınıra birkaç kilometre uzaklıktaki şehre düzenlenen saldırıda 100'den fazla kişinin öldüğünü belirten Dugor, karşı taraftan da kayıplar olduğunu kaydetti. 
     Sudanlı isyancılar ile yardım görevlileri de, Adre civarından patlama sesleri geldiğini ve şiddetli çatışmalar olduğunu doğruladı. 
     Sudan'ın Darfur bölgesindeki Reform ve Kalkınma İçin Ulusal Hareket adlı isyancı gruptan Hasan Hamis ise çatışmaların dün gece başladığını, sabah saatlerinde şiddetli patlama sesleri duyduklarını ve ağır silahların kullanıldığını kaydetti. 
     Sınırdaki bazı Çad askerleri Eylül ayında kışlalarını terketmiş, Çad hükümeti Sudan'ı Darfur'daki isyancılara karşı bu firarileri kullanmakla suçlamıştı. 
     
     SUDAN, İDDİALARI YALANLADI... 

     Sudan, Çad'ın, sınır kenti Adre'de meydana gelen çatışmalarla ilgili olarak kendilerine yönelttiği suçlamaları reddetti. 
     Sudan Dışişleri Bakanlığı sözcüsü Cemal İbrahim, Reuters ajansına verdiği demeçte, Çad'ın böyle bir saldırıya karıştığı iddialarını reddettiklerini söyledi. İbrahim, ayrıca "Sudan, Çad'a yönelik herhangi bir şey yapmıyor ya da planlamıyor" açıklamasında bulundu. 
     
</TEXT>
</DOC>
