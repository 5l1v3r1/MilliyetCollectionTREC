<DOC>
<DOCNO> 306720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun14.html </URL>
<DATE> 2005/01/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Raffarin Türkiye'nin AB üyeliğiyle AB anayasasını birbirine karıştırmayın 
</HEADLINE>
<TEXT>

     Fransa Başbakanı Jean-Pierre Raffarin, Türkiye'nin AB üyeliğiyle AB Anayasası'nı bilinçli bir biçimde birbirine karıştırdıkları gerekçesiyle iktidardaki Halk Hareketi Birliği UMP lideri Nicolas Sarkozy ve Fransa Demokrasi Birliği UDF lideri François Bayrou'yu eleştirdi. 
     Liberation gazetesinin, Sarkozy ve Bayrou'nun son açıklamalarına ilişkin sorusunu yanıtlayan Raffarin, ''iki konuyu birbirine karıştırmak isteyenlerin kötülük yaptığını'' belirterek, ''bunu deneyenlerin Fransızları yanlış yola saptıramayacaklarını'' bildirdi. 
     ''Fransızların bu yolda yapılan manevraları anladığını'' ifade eden Raffarin, ''İki konunun birbirine karıştırılmasının, sadece Avrupa'yı zayıflatacağını'' söyledi. 
     Raffarin, ''Türkiye'nin AB üyeliğinin en az 10 yıldan önce gündeme gelmeyeceğini'' belirtti ve ''bu konuda Fransızların son sözü söyleme hakkına sahip olacakları'' güvencesini verdi. 
     Bayrou'dan sonra geçen ay iktidar partisinin başına geçen Sarkozy de, önceki gün düzenlediği basın toplantısında, Türkiye'ye tam üyelik yerine ''özel ortaklık'' önermiş ve Ankara'nın üyeliğiyle AB Anayasası arasında ilişki olduğunu ileri sürmüştü. Sarkozy ayrıca, Türkiye'nin üyeliği konusunda 6 Mart tarihinde yapılacak UMP toplantısında bir oylama yapılmasını istemişti. 
     Fransa'daki siyasi gözlemciler, ''Türkiye'nin AB üyeliğiyle ilgili tartışma yüzünden Chirac ve Sarkozy arasında başlayan görüş ayrılığının iktidardaki UMP ve bakanlar kurulu içinde de yoğun bir biçimde devam ettiğini'' belirtiyor. 
     
</TEXT>
</DOC>
