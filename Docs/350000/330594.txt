<DOC>
<DOCNO> 330594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/siyaset/siy08.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni toplantısında 'anıt' tartışması 
</HEADLINE>
<TEXT>


Agos'un Yayın Yönetmeni Dink, komisyon üyelerine, 'Siz anıtlar dikiyorsunuz. Ben bir şey yapamıyorum" dedi. AKP'li Özdemir de, "Dünyanın her yanına anıt diktiniz' diye tepki gösterdi 

ÖNDER YILMAZ Ankara 


TBMM AB Uyum Komisyonu ile Dışişleri Komisyonu üyeleri, Ermeni soykırım iddiaları konusunda görüş alışverişinde bulunmak için dün Ermeni aydınlarla emekli elçileri dinledi. 
Agos Gazetesi Genel Yayın Yönetmeni Hırant Dink, "Sizi iyi anlıyorum, geçmişini anmak için anıtlar dikiyor, törenler yapıyorsunuz. Ben de atalarımı kaybettim. Ama 24 Nisan'da bir şey yapamıyorum. Kendimizi rahat hissedebileceğimiz ortam olması lazım" dedi. Tepki gösteren AKP'li İnci Özdemir ise, "Tarihinizi daha nasıl anacaksınız. Dünyanın her tarafına anıt diktiniz" yanıtını verdi. 
Türkiye'deki Ermeni topluluğu mensuplarından Zaman yazarı Etyen Mahçupyan da şunları kaydetti "Yeni politikalar geliştirilmeli. Türkiye diasporayı değil, Türkiye'deki Ermeniler ve Ermenistan'ı muhatap almalı." 
Ermeni sorunu ile Kürt sorunu arasında ilginç benzetme de yapan Mahçupyan, PKK'nın, Ermeniler gibi çetecilik yaptığını belirtti. Mahçupyan, "O gün Ermeniler tehcire zorlandı. Bugün de Kürtler tehcire zorlanabilir mi sorusu gündeme gelir. O dönemle bugünkü dönem arasında zihniyet açısından farklılık olduğu söylenemez" diye konuştu. Söz alan Özdemir, "O dönemde Osmanlı başka bir devletle savaş içindeydi. Bugün ise böyle bir durum yok. Kürtleri tehcir etmiyoruz ki. Kürtler ve terör örgütü bağımsızlık istiyor" karşılığını verdi. 




</TEXT>
</DOC>
