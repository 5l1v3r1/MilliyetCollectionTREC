<DOC>
<DOCNO> 330308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/civaoglu.html </URL>
<DATE> 2005/04/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
TM arama motoru 
</HEADLINE>
<TEXT>


Fransız "Google'ı" yolda. Fransa'da yapılan araştırmaya göre, İngilizce "Google" üzerinden ABD kültürünün yayılma hızı... 
Ve genişliği, tarihin en büyük kültür istilası. 
Cumhurbaşkanı Chirac'ın işaretiyle Fransa, kendi dilinden ve kendi kurumlarıyla bir "arama motoru" projesini başlattı. 
Aslında... 
En kolayı, "Google" ile bir anlaşma yapmak ve bu kuruma, internete koyduğu arama motorunun Fransızcasını ısmarlamak. 
Ancak... 
Bu da gene, "ABD kültürünün Fransızca türevi" olmak gibi görülüyor. 
Özgün "arama motoru" çalışması, Fransızca olarak başlatılıyor. 
Önümüzdeki AB Anayasası Referandumu kazasız atlatılırsa, bu projenin AB şemsiyesi altına sokulması öngörülmekte. 
Böylece AB markalı ve AB dillerinde bir "arama motoru" 100 milyonlarca siber-kafe tutkununa sunulacak. 
Türkiye, şimdiden bu proje içinde yer almak için harekete geçmeli. 
Başbakan Recep Tayyip Erdoğan da, Bill Gates ile "e-devlet" ortak paydasına, o süreçte seçenek oluşturacak AB "siber girişimleri" için ihtiyat payı bırakmalı. 
Ayrıca... 
AB arama motorunda Türkçenin bulunması, Türkçe konuşan diğer cumhuriyetler vizyonu için müthiş bir katkıdır. Kültürel coğrafyanın genişletilmesi kadar ekonomik açıdan harikulade bir pazar büyütme olasılığıdır. 

Haber kanalı 
Fransa, gene kendine özgü bir "TV haber kanalını" da hazırlıyor. 
Var olan zayıf haber kanallarından çok daha fazla olanaklarla donatılan ve CNN ile Fransızca konuşan ülkelerde rekabeti hedefleyen bir haber kanalını... Bu projenin de arkasında Fransa Cumhurbaşkanı Chirac var. 
.......... 
Aslında... 
Bunlar cumhurbaşkanı görevleri mi 
Üstlenmedikçe, "Hayır.." 
Ama... 
Bu "Ben Fransa Cumhurbaşkanı olarak neden Elysee Sarayı'ndayım" sorgulamasının sonucu. 
.......... 
Chirac, Japonya'ya gitti. Dünya, bu gezi vesilesiyle Chirac'ın çok zorlu ve derin Japon kültürünün uzmanı olduğunu öğrendi. 

Büyük hedefler 
Bu satırlarım, kişisel olarak "birilerini birileriyle karşılaştırmak" gibi algılanmasın. Ortaya koymak istediğim şey, böyle büyük düşüncelere ve kültür derinliği olan devlet adamlarına ihtiyaç... 
Ne yazık ki seçilmişlere övgüler onların ne denli "sıradan" olduklarına odaklı. 
Bir devlet adamı pazarda alışverişe çıkar... Diğer devlet adamı da çıkar. 
Bu ortak görüntüde önemli olan "sadelik" ile "sıradanlık" ve "derinlik" ile "yüzeysellik" arasındaki ince çizgidir. 
Büyük düşüncelerin ve projelerin yüksekliği yanında, yaşam sadeliği "derinlik" oluşturur. Düşüncedeki "sıradanlık" ile yaşamdaki "sadelik" ise boydaştır. Derinlik nasıl oluşur ki 
............ 
Bir süredir AKP patinaj halinde. 
Hızlı koştu... 
Koyduğu büyük hedeflere vardı. 
Örneğin... 
"AB'den tarih almak... Enflasyonu iki haneli rakamların eşiğine düşürmek... TL'den 6 sıfır atmak." 
Bunlar oldu ve orada patinaj başladı. 
Uzun süredir yeni bir ses ve nefes yoktu... 
Bir süre önce, Başbakan Yardımcısı ve Dışişleri Bakanı Abdullah Gül ve Adalet Bakanı Cemil Çiçek ile İstanbul'da TÜSİAD davetinde konuştuk. 
Gül'den "alakasız gibi görünen dış gezilerde hedefin BM Güvenlik Konseyi geçici üyeliği olduğunu" dinlemiştim. 
Bu köşede yazmıştım. 
Gerçekten önemli bir hedef bu. 
Gül, "Umutluyum. Olacak" diye ekledi. 
Dileriz olur. Ama olmasa da toplumu etrafında kilitleyecek, ulusal birlik ruhunu dik tutacak bir projedir. 
Kedi karikatürünü mahkemeye vererek ulusal ruh oluşturulmaz. Kedi karikatürleri kediler gibi yavrular. 
........... 
Hitler'in KAVGAM kitabına, küllerinden reenkarnasyon yaptırarak... Yunan adalarına bakan sahil köylerinde, yabancılara taşınmaz satışlarını engelleyerek, hatta yabancılara satışlar ordu komutanlığı onayından geçirtilerek... Türk sahipleri bile hülle olan TV'lerin, yabancılara satışına karşı çıkarak "milliyetçilik" yapmak sadece sıradanlıktır. 



</TEXT>
</DOC>
