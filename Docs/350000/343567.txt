<DOC>
<DOCNO> 343567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yazar/cemal.html </URL>
<DATE> 2005/05/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Oyun ve kural 
</HEADLINE>
<TEXT>


Statükoyla değişimin kavgası... Ekonomide de devam ediyor. Merkez Bankası Başkanı Süreyya Serdengeçti geçen hafta bir toplantıda şöyle diyordu 
"Artık geri dönülmez şekilde değişiyoruz ekonomide..." 
İyimser bir tespit. 
Ben de paylaşmak istiyorum. 
Süreyya Serdengeçti bu tespitte bulunurken, geri dönülmezliğin hangi koşullarda gerçekleşeceğini elbette biliyor. Değişimin nasıl kösteklenmek istendiğini, darboğazların neler olabileceğini gayet iyi görüyor. 
Ama şurası bir gerçek 
Ekonomide de Türkiye bir yandan değişimle statüko arasındaki kavgayı yaşarken aynı zamanda değişiyor. Değişim iradesini siyasal olarak gündeminde tutabiliyor. 
Bu açıdan, IMF ile geçen hafta resmen bağlanmış olan üç yıllık yeni ekonomik program bir dönüm noktasıdır. Ekonomideki değişim konusunda siyasal kararlılığın bir göstergesi sayılabilir. 
Hükümet eğer önümüzdeki üç yıl bu kararlılığını sürdürürse, Türkiye ekonomisi tepeden tırnağa değişir. Borç sorunu çözülür, işsizlik çözüm yoluna sokulur. Ekonomi rayına oturur, Avrupa ekonomileriyle bütünleşme yönünde köklü bir yapısal değişim hayata geçer. 
Bir başka deyişle 
Geri dönülmezlik asıl o zaman, önümüzdeki üç yıllık bu sürecin sonunda gerçekleşir. Statüko asıl o zaman kaybeder, değişim kazanır. 
Öncelik, ekonomiye dikiş tutturmaktır. Ekonomiye dikiş tuttururken hukuk reformu yapmaktır. Aş ve iş sorununu çözmeden, hukuk devletini gerçekleştirmeden bu ülkeyi barış ve huzura kavuşturmanın, demokrasiyi tüm kural ve kurumlarıyla işler kılmanın imk nı yoktur. 
Bunun içindir ki 
IMF ile yapılmış olan üç yıllık yeni ekonomik programa sahip çıkmak gerekiyor. Hükümetin imzasına sadık kalması ve ipe un sermekten kaçınması gerekiyor. 
Bugüne kadar iyi gelindi. 
Oyun kuralına göre oynandı. 
Bu nedenle ekonomik gidiş genel olarak iyi. Avrupa Birliği'nden 3 Ekim tarihinin alınmış olması da ekonomiye ilişkin gelecek beklentilerini pembeleştirdi. 
Peki, bundan sonra da oyun kuralına göre oynanacak mı 
Bu soruyu soruyoruz, çünkü hükümetin önünde güç bir dönem açılmış durumda. Altına imza atılan yeni ekonomik programla birlikte can acıtıcı bir aşamaya gelindi. 
Gündemde sözü verilmiş öylesine reformlar var ki, bu adımlar atıldığında hayatını emeğiyle kazanan kimilerinin bir süre için canı yanabilir. 
Sosyal güvenlik reformu gerçekten uygulandığı zaman... Emekliler ile ilgili bazı adımlar atıldığı zaman... Özelleştirme hız kazandığı zaman... Tarım reformu gerçekleşme yoluna girdiği zaman... Mali disiplin kararlılıkla sürdürüldüğü zaman... 
Canlar yanacak 
Ama geleceği kazanmak başka türlü mümkün olamıyor. Enflasyonu kalıcı olarak yenmenin, ekonomik istikrarla birlikte iç ve dış yatırımcılar için Türkiye'yi cazip kılmanın, yani aş ve iş sorununu temelli çözmenin başka yolu yok. 
Geçmiş bu bakımdan başarısızlıklarla dolu. Neredeyse bütün hükümetler birkaç adım sonrasında 'popülizm'e kayarak ipe un sermişlerdi. Enflasyon canavarı dillerinden düşmemiş, ama gereğini yapamamış, siyaseten korkmuşlardı bundan... 
AKP hükümeti istisna olacak mı 
İki buçuk yıldır çekmiş olduğu çizgi umut verici sayılır. Ama tabii yeni programın uygulamasını görmeden bir şey söylemek güç. Dileriz, oyun kuralına göre oynanır. 



</TEXT>
</DOC>
