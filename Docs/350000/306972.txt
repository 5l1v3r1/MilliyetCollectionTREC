<DOC>
<DOCNO> 306972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonspo09.html </URL>
<DATE> 2005/01/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sporcu ve antrenörler için doping kursları başladı... 
</HEADLINE>
<TEXT>

     Süreyya Ayhan Kop ve eşi Yücel Kop'un Dünya Anti-Doping Ajansı WADA yetkilileriyle yaşadığı olaylar ve süren duruşma sürecini örnek alan Atletizm Federasyonu, sporcu ve antrenörlere yönelik yoğunlaştırılmış doping kurslarına başladı. 
     Başta milli takım sporcu ve antrenörlerine yönelik uygulamaya konan kurslarda, Türkiye Doping Kontrol Merkezi tarafından görevlendirilen uzmanlar, iki önemli nokta üzerinde eğitim vermeye başladı. 
     İlk etapta yasaklı maddeler hakkında bilgi veren uzmanlar, federasyon tarafından üzerinde önemle durulması istenen, doping alım süreci ve prosedürleriyle ilgili olarak, sporcu ve antrenörlere uygulamalı eğitim vermeye başladı. 
     Uygulamaya ilk olarak, Ankara'da süren milli takımlar kampında başlandı. 
     Angora Otel'de Balkan Şampiyonası, Avrupa Uluslar Kupası ve Akdeniz Oyunları kampına katılan sporcu ve antrenörlerin katıldığı ilk seminerde, sporcu ve antrenörler, konuyu uygulamalı olarak anlatan yetkilileri adeta soru yağmuruna tuttu. 
     Başta olimpiyat bronz madalyalı atlet Eşref Apak olmak üzere tüm katılımcılar, özellikle numune alım süreci ve prosedürleri hakkında kafalarında soru işareti yaratan noktalarda aydınlanma şansı buldular. 
     
</TEXT>
</DOC>
