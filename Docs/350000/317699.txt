<DOC>
<DOCNO> 317699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/dunya/adun.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzları cipsle kırdı 
</HEADLINE>
<TEXT>


Fransa antipatisi yüzünden patates kızartmasının 'French fries' olan adının 'freedom fries' yapıldığı ABD'nin Başkanı Bush, jest yaparak, Brüksel'de Fransa lideri Chirac'a French fries ikram etti 

DIŞ HABERLER SERVİSİ 


Irak Savaşı yüzünden ayrı düştüğü Avrupalı müttefikleriyle arayı yeniden düzeltmek için 5 günlük bir Avrupa turuna çıkan ABD Başkanı George W. Bush, gezisinin ilk durağı olan Brüksel'de umulmadık derecede yumuşak mesajlar verdi. 
Avrupa ile yeni bir sayfa açmaya olan niyetini her fırsatta dile getiren Bush, kavgaya neden olan Irak konusunu ağzına hiç almamaya özen gösterdi. 
Önceki gün baş başa görüştüğü Fransa Cumhurbaşkanı Jacques Chirac'a ikili ilişkilerin yumuşama sürecine girmesi konusunda ısrarlı mesajlar veren Bush, sık sık Avrupa ile ABD arasındaki dostluğa vurgu yaptı. 

Chirac'a övgü 
Irak Savaşı'na giden süreçte Chirac ve öteki Avrupalı liderlerin eleştiri ve uyarılarına kulaklarını tıkamasını bir kenara bırakan Bush, bu kez Fransa Cumhurbaşkanı'nı dinlemeye can attığını ifade etti, "Chirac her buluşmamızda bana çok değerli öğütler verir" dedi. 
Bush'un Fransa'nın gönlünü kazanma çabası, ABD'nin Belçika'daki Büyükelçiliği'nin rezidansında verilen davetin mönüsüne de yansıdı. ABD tarafının aradaki gerginliğin unutulması niyetini ortaya koyan yiyecek seçiminde, özellikle Irak Savaşı sırasında ABD'de Fransa'ya olan kızgınlığın bir ifadesi olarak alaya alınan Fransız cipsinin French fries yer alması dikkat çekti. Irak Savaşı sırasında Amerikan Kongresi'nin kafeteryasında sunulan Fransız cipsine dalga geçmek amacıyla "özgürlük cipsi" freedom fries ismi takılmıştı. Bush, yemekten önce, "Bu, ikinci kez başkan seçilmemden sonra Avrupa'daki ilk akşam yemeğim. İlk yemeğimi Chirac ile yiyorum. Bunun bir anlamı olmalı" diyerek, Fransa ile barışmanın ne kadar önemli olduğunu vurguladı. 


</TEXT>
</DOC>
