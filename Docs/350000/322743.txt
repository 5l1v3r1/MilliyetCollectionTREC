<DOC>
<DOCNO> 322743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/bbas.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes az ama öz attı 52-43 
</HEADLINE>
<TEXT>


Lacivert - Beyazlılar, İtalyan Benetton'u Euroleague'in en az sayı atılan maçında devirmeyi başardı, G Grubu'ndaki 3. maçında 2. galibiyetini alarak Final - Four şansını devam ettirdi 


Rekor kırdı 
LACİVERT - Beyazlılar, Euroleague ikinci raund G Grubu'ndaki üçüncü maçında İtalyan Benetton'u üçüncü çeyreğinde iki sayıda tutarak rekor kırdığı maçta dokuz sayı farkla devirdi, ikinci galibiyetini alarak Final - Four şansını sürdürdü. İlk çeyrekte Domercant'ın sayılarıyla etkili olan Efes, ikinci periyotta da Kaya ve Ermal ile skor bularak devreyi 34 - 28 önde geçti. 

Tarihe geçti 
ÜÇÜNCÜ periyotta müthiş savunmasıyla adeta rakibine duvar ören Efes, Benetton'a sadece iki sayı izni verdiği bu çeyreği de 45 - 30 önde tamamladı. İki takımın da sayı bulmakta zorlandığı son periyotta kontrolü elinde tutan Lacivert - Beyazlılar, sahadan dokuz sayı farkla galip ayrıldı. Bu arada 52 - 43'lük skor, Euroleague'in en az sayı atılan maçı olarak tarihe geçti. 

Maçın karnesi 
HAKEMLER Jungebrand Finlandiya , Martin İspanya , Jovcic Sırbistan Karadağ 
EFES PİLSEN Solomon 7 10, Nikolic 4 , Ermal 8 11, Domercant 9 16, Alper 6 , Ender 5 1, Prkacin 6 4, Mustafa 5 2, Kaya 7 8, Kecman 3 
BENETTON Siskauskas 6 7, Marconato 7 8, Bulleri 5 4, Garnett 6 5, Goree 5 5, Beard 3 , Morlende 4 1, Soragna 6 5, Bargnani 5 2, Bluthenthal 7 6 
1.PERİYOT 20 - 17 E.Pilsen , 2.PERİYOT 34 - 28 E.Pilsen , 3.PERİYOT 45 - 30 E.Pilsen , MAÇ SKORU 52 - 43 E.Pilsen 
ÜÇ SAYI Solomon, Domercant 3 , Soragna, Garnett 1 

Tuborglu Asım'a Fransız kancası 

TUBORG Pilsener'in pivotu Asım Pars bu sezon sergilediği performansla takımının Türkiye ve FIBA Avrupa Ligi'ndeki başarısında pay sahibi olurken, Avrupa kulüplerinin dikkatini çekmeyi başardı. Tecrübeli basketbolcuya, İzmir temsilcisi ile birlikte FIBA Avrupa Ligi C Grubu'nda yer alan Strasbourg'un talip olduğu açıklandı. Asım, "Sezon sonunda kararımı vereceğim" dedi. 

Avrupa finalleri Başkent'e alındı 

TÜRKİYE'NİN ev sahipliğinde 2-11 Eylül tarihleri arasında Ankara, Bursa ve İzmir'de düzenlenecek 30. Avrupa Bayanlar Basketbol Şampiyonası'nın final ayağı İzmir'den Ankara'ya alındı. Bu değişiklik sonrasında tarihinde ilk kez Avrupa Şampiyonası'nda ter dökecek olan Milli Takım'ın, grup maçları da Ankara'dan İzmir'e çekildi. Organizasyon logosunda da Ankara ve İzmir kentlerinin yerleri değiştirildi. 


</TEXT>
</DOC>
