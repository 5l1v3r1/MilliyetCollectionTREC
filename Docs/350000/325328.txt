<DOC>
<DOCNO> 325328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur03.html </URL>
<DATE> 2005/03/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
5 ilde birden Endüstri Holding operasyonu 32 kişi gözaltında... 
</HEADLINE>
<TEXT>

     Ankara, Konya, İzmir, İstanbul ve Afyon'da düzenlenen operasyonlarda, 250 milyon markı zimmete geçirdikleri öne sürülen Endüstri Holding'in eski yöneticileriyle bunlara yardım ettikleri gerekçesiyle toplam 32 kişi gözaltına alındı. 
     Konya Emniyet Müdürlüğü'nden alınan bilgiye göre, yaklaşık 2 yıl önce düzenlenen basın toplantısında yöneticileri tarafından 250 milyon markının battığı duyurulan Endüstri Holding konusunda geniş çapta soruşturma başlatan Kaçakçılık ve Organize Suçlarla Mücadele Şube Müdürlüğü ekipleri, bugün operasyon düzenledi. 
     Ankara, Konya, İzmir, İstanbul ve Afyon'da düzenlenen eş zamanlı operasyonda, holdingin 250 milyon markını zimmete geçirdikleri öne sürülen Endüstri Holding'in eski Yönetim Kurulu Başkanı Mustafa Ertekin, yardımcıları ve diğer yöneticiler ile bunlara yardım ettikleri iddia edilen toplam 32 kişi gözaltına alındı. 
     Gözaltına alınanlar arasında, zimmete geçirilen paraların yurt dışına aktarılmasında aracılık yaptığı ileri sürülen banka yöneticileri ile bürokratların olduğu bildirildi. 
     Yetkililer, başlatılan operasyonun henüz ilk aşamasında olduklarını belirterek, soruşturmanın gözaltındaki kişilerin ifadeleri ve elde edilen ipuçları doğrultusunda derinleştirileceğini, yeni gözaltına almaların olabileceğini söylediler. 
     Operasyonda yakalananlar, hava ve karayoluyla Konya'ya getiriliyor. İstanbul'da yakalanan 5 kişi, THY'ye ait yolcu uçağı ile Konya'ya getirildi. Havaalanında geniş güvenlik önlemleri alındı. 
     
     ENDÜSTRİ HOLDİNG 

     Yaklaşık 8 yıl önce, çoğu yurt dışında olmak üzere 11 bin 800 kişiden toplanan paralarla kurulan Endüstri Holding, 46 şirket ve 20 fabrika ile açılışını yapmış, yönetim kurulu başkanlığına da Mustafa Ertekin getirilmişti. 
     Hissedarların paralarını alamaması nedeniyle dava açtığı holdingin yönetim kurulu, 27 Temmuz 2002'de mahkeme kararıyla değişmiş, 2 yıl önce de yöneticileri toplanan 300 milyon markın üzerindeki paranın 250 milyon markının battığını, geriye 50 milyon mark kaldığını açıklamıştı. 
     
</TEXT>
</DOC>
