<DOC>
<DOCNO> 300145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun01.html </URL>
<DATE> 2004/12/23/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Iraklı Kürtler bağımsızlık referandumu için BM'ye dilekçe verdi 
</HEADLINE>
<TEXT>

     Bir grup Iraklı Kürdün, Kuzey Irak'ta bağımsız bir Kürt devleti kurulmasıyla ilgili referandum yapılması konusunda, 1.7 milyon Iraklının imzaladığı bir dilekçeyi BM yetkililerine verdiği bildirildi. 
     Grubun bildirisinde, ''Uluslararası koruma altındaki Kürtler kuzey Irak'ta 13 yıldır fiili olarak bağımsızlar ve Arapların egemenliğindeki bir Irak'ın kontrolü altında olmak istemiyorlar'' denildi. 
     Bildiride, Iraklı Kürtlerin etnik ve kültürel olarak Iraklı Araplardan ayrı olduğu ve ''son 80 yıldır Irak Arap devletinin baskısına, esaretine ve soykırımına maruz kaldığı'' belirtildi. 
     Grup üyelerinin ikisinin kuzey Irak'tan olduğu, 5'inin ABD ya da Avrupa'da yaşadığı ve kendilerini tarafsız olarak nitelendirdikleri belirtildi. 
     Washington Kürt Enstitüsü Başkanı ve grubun üyesi olan Necmaldin Kerim, dilekçeyi Irak hükümetine de verdiklerini söyledi. 
     Grup üyeleri, referandum konusundaki bir kararın muhtemelen Irak'ta 30 Ocak'ta yapılacak seçimler sonrasına kadar bekleyeceğini belirttiler. 
     
</TEXT>
</DOC>
