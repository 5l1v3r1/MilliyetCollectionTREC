<DOC>
<DOCNO> 330890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas19.html </URL>
<DATE> 2005/04/06/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Nicole Kidman, gizlice dinlenmiş... 
</HEADLINE>
<TEXT>

     Merih KALENDER DHA 

      AVUSTRALYALI Aktris Nicole Kidman son filmi 'The Interpreter' Çevirmen filminin galasını Sydney'in ünlü Opera House binasında yaptı. Çok sayıda seçkin davetlinin katıldığı galaya kırmızı bir kıyafetle gelen ünlü yıldız, son 4 aydır kaldığı Avustralya'da çok mutlu olduğunu belirtirken, bu dönemde yaşadığı en olumsuz ve kendisini en çok etkileyen olayları da sıraladı. 
     
     'BENDEN HABERSİZ EVİMİ DİNLEDİLER' 
     Kidman, "20 yıllık sanat yaşantımda magazin habercileriyle çok yakın ilişkilerimiz ve çalışmalarımız oldu, ancak benden habersiz 2 muhabirin evime dinleme cihazları yerleştirmesi ve olayın açığa çıkması beni çok yıprattı" dedi. Olayın mahkemeye intikal ettiğini söyleyen Kidman, Russel Crowe ile çekeceği 'Eucalyptus' adlı filmin iptal edilmesinin de kendisini üzen ikinci olumsuzluk olduğunu sözlerine ekledi. 
     
     FİLM ÇEKİMİNE İZİN VEREN BM'YE TEŞEKKÜR ETTİ 
     Son filmi Çevirmen'de oynadığı birkaç sahnenin çekimin New York'taki Birleşmis Milletler merkezinde gerçekleştirilmesine izin vermesinden dolayı BM'ye teşekkür eden Kidman, UNICEF'e yaptığı yardımlardan ötürü BM'nin kendisini 'dünya vatandaşı' ilan etmesinden de mutluluk duyduğunu söyledi. Kidman'ın yarın ABD'ye döneceği bildirildi. 
     Kidman, yeni filminde BM'de görevli Afrika doğumlu bir çevirmeni canlandırıyor. Afrikalı bir devlet başkanına suikast düzenleneceğini öğrenince araştırmalara başlıyor, ancak hedef haline geliyor. 
     
</TEXT>
</DOC>
