<DOC>
<DOCNO> 324940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/ekonomi/eko03.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cari açıkta yavaşlama sinyalleri var' 
</HEADLINE>
<TEXT>



Merkez Bankası Başkan Yardımcısı Erdem Başçı, 2004 sonunda cari açığın Gayri Safi Yurtiçi Hasıla'ya GSYİH oranının yüzde 5'in üzerinde olacak gibi gözüktüğünü, ancak Merkez Bankası'nın cari açıkta bir yavaşlama yönünde sinyaller aldığını söyledi. 
Merkez Bankası verilerine göre, 2004'te cari açık 15.5 milyar dolar oldu. 2004 Gayri Safi Milli Hasılası GSMH için hükümetin yaptığı son tahmin ise 293.3 milyar dolar olmuştu. Buna göre cari açığın GSMH'ye oranı yüzde 5.3'e denk geliyor. 
Erdem Başçı, 'AB Yolunda Türkiye Ekonomisi' konulu paneldeki konuşmasında, AB'ye aday diğer ülkelerde cari açığın yüksek olduğunu, ancak onların açığı doğrudan yatırımlarla finanse edildiğini belirtti. Başçı, "Merkez Bankası cari açıkta yavaşlama yönünde sinyaller alıyor. Önümüzdeki dönemde açıkta tersine dönme söz konusu olabilir" dedi. Başçı, Türkiye'nin sağlam para ve maliye politikasına devam etmesi gerektiğini vurgulayarak, "2015'e kadar ortalama yüzde 7.4'lük bir büyüme, hayali değil" dedi. 

Merkez Bankası 509.7 trilyon zarar etti Merkez Bankası, 2003 yılından sonra 2004'ü de zararla kapattı. Geçen yılı 509.7 trilyon lira zararla tamamlayan Merkez Bankası'nın bilançosu ise menkul değerler cüzdanındaki azalma nedeniyle yüzde 4.1 daralarak 78.6 katrilyon liraya indi. 
2003'te olduğu gibi 2004 yılında da piyasadaki TL likidite fazlasını sterilize etmeye dönük bir para politikası izleyen Merkez Bankası bu nedenle geçen yıl yine zarar etti. Bankanın 2003 yılında 1 katrilyon 548 trilyon lira olan zararı, yüzde 67.1 azalarak 509.7 trilyon liraya geriledi. Merkez Bankası en yüksek k r rakamına 5.1 katrilyonla 2001'de ulaşmıştı. 


</TEXT>
</DOC>
