<DOC>
<DOCNO> 343668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy03.html </URL>
<DATE> 2005/05/18/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Abdullah Gül'ün internet sitesine bomba ihbarı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül’ün kişisel internet sitesine, bomba ihbarı yapıldı. İşsiz olduğunu belirten bir yurttaş, Gül’e haziran ayı başına kadar işe yerleştirmeler konusunda bir açıklama yapmamaları durumunda bulunduğu ilde 3 markete bomba koyacağı mesajını gönderdi. 
     Gül’ün kendi kişisel internet sitesinde "Bir Projem Var" başlığıyla, yurttaşlardan gelecek şikayet, öneri ve projeler için açtığı ve tamamını her akşam vakit ayırarak okuyup yanıtlayacağı notu düşülen ziyaretçi defterine, işsiz bir yurttaş tarafından bomba ihbarı yapıldı. İşsiz olduğunu belirten A. Küçükbezirci adlı yurttaş, Gül’ün sitesine pazar günü gönderdiği mesajda kendi kendisini ihbar ederken, işsizlik sorununu kastederek, "Sayın Gül. Bu hususta gayet ciddiyim ve göreceksiniz eğer atamalar hakkında kamuoyuna en geç Haziran ayının başına kadar bir açıklamada bulunmazsanız, bulunduğum ilde 3 tane markete bomba koyacağım. Ciddi olduğumu göreceksiniz" dedi. 
     Bombalı eylem yapacağı ihbarında bulunan Küçükbezirci, 3 marketi bombalayacağını açıkladığı yaşadığı ilin neresi 
     olduğunu ise bildirmedi. 
     
     "ULUSLAR ARASI TOPLANTILARDA TÜRKÇE KONUŞUN" 
     Gül’e gönderilen mesajlarda yer alan diğer ilginç öneriler de şöyle 
     ".Sizden ilk olarak artık uluslar arası toplantılarda Türkçe konuşmanızı istiyorum. Ezikliğin alemi yok. 
     .Yabancı ülkelerin sözde Ermeni soykırımını kabul etmeleri beni çok etkiliyor, bunun için birşey yapamıyoruz. 
     Biz de aynı şekilde parlamentomuzda kararlar alalım. Eski Dışişleri Bakanı Mümtaz Soysal’ın yaptığı gibi bize vize uygulayan ülkelere biz de vize uygulayalım. 
     .Selamün aleyküm. Sayın bakanım, ben bir MHP’li vatandaşım. MHP ve yanındaki 2 siyasi parti ülkeyi feelakete sürükledikten sonra size de gövenememiştim. Gelecek seçimlerde size oy vermeyi düşünüyorum. 
     .Sizi ve başbakanımızı çok seviyorum. Ancak taşrada sizi temsil eden kişiler maalesef sizin adınıza leke getirecek işler yapıyorlar. 
     .Türkiye’de halen baş örtüsü yasağı devam etmektedir. 
     Eğer hükümetten başka güçler var ve siz bu sorunu çözemiyorsanız, siz de az bir güç değilsiniz, hatta onlardan daha fazla yetkiye sahipsiniz. Şimdiye kadar olumlu düşünüyordum ama bu sorunun böyle gecikmesinden dolayı artık şüpheleniyorum. Artık bir çözüm." 
     
</TEXT>
</DOC>
