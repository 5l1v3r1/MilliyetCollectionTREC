<DOC>
<DOCNO> 325300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy05.html </URL>
<DATE> 2005/03/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdoğan'ın İsrail gezisi için Filistin'den yanıt bekleniyor... 
</HEADLINE>
<TEXT>

     Başbakan Erdoğan'ın İsrail'e yapacağı ve ilk anlamı taşıyacak tarihi gezi için zamanlama çalışmaları sürüyor. 
     Erdoğan'ın İsrail'le birlikte aynı gezi kapsamında gitmek istediği Filistin'le zamanlama konusunda mutabakatın sağlanması halinde ziyaretin tarihi netlik kazanacak. 
     Başbakan Recep Tayyip Erdoğan'ın bir ilk niteliği taşıyacak İsrail ziyaretinin tarihinin belirlenmesi için, aynı ziyaret kapsamında gitmek istediği Filistin'le zamanlama konusunda mutabakat sağlanması bekleniyor. 
     Erdoğan'ın Filistin'deki uygulamalarına karşı yönelttiği suçlamalar nedeniyle sıkıntılar yaşanan İsrail'e Nisan ayı içinde yapmayı planladığı gezinin hazırlıkları her iki ülkede de karşılıklı olarak sürdürülüyor. Erdoğan'ın temsil ettiği siyasi çizgi açısından da bir ilk anlamı taşıyacak tarihi ziyaretin zamanlaması için yine Filistin'le mutabakat sağlanması gerekiyor. 
     Erdoğan, İsrail gezisinde aynı zamanda Filistin'i de ziyaret etmek istiyor Erdoğan gezisini, daha önce bölgeye giden Dışişleri Bakanı Abdullah Gül gibi peşpeşe hem İsrail'e hem de Filistin'e gitmek ve her iki ülkeye ziyarete de eşit ağırlık vermek şeklinde planlıyor. 
     İsrail'le gezinin Nisan ayında gerçekleşmesi için prensipte anlaşmaya varılırken, aynı tarih Filistin'e de teklif edildi. 
     Filistin'le de tarih konusunda anlaşmaya varılması durumunda Nisan ayının ikinci yarısında Erdoğan'ın Filistin'e ziyareti gerçekleşecek. Bu tarihte anlaşma olamazsa Erdoğan'ın İsrail gezisi Filistin'in zamanlamasını bekleyecek. 
     Erdoğan'ın iki ülke arasındaki barış sürecine Türkiye'nin desteğini iletmesinin yanı sıra ziyaretin İsrail'e karşı çok hassas olan AKP içinde ve Milli Görüş çevrelerinde ilginç tartışmalara neden olması bekleniyor. 
     ANKA 
     
</TEXT>
</DOC>
