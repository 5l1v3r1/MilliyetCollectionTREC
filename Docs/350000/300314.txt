<DOC>
<DOCNO> 300314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur04.html </URL>
<DATE> 2004/12/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beşiktaş'ta bir evde yılbaşı ağacı alev aldı... 
</HEADLINE>
<TEXT>

     Beşiktaş'ta, bir binanın 3. katındaki dairede yılbaşı için hazırlanan ışıklı ağacın alev alması nedeniyle çıktığı sanılan yangında, üst katlarda mahsur kalan yaklaşık 10 kişi, itfaiye ekiplerince kurtarıldı. 
     AA muhabirinin aldığı bilgiye göre, saat 03.15 sıralarında Etiler Cengiz Topel Caddesi Gülal Sokak'taki 6 katlı ''Aysu Apartmanı''nın 3. katında bulunan İvan Sezer'e 74 ait dairede yangın başladı. 
     İçerideki eşyanın alev almasıyla büyüyen yangın nedeniyle çıkan yoğun dumanı fark ederek uyanan Sezer ile yanında çalışan yardımcısı Elvan Özdamar 17 , evden çıkarak kurtuldu. 
     Üst katlarda kalan bazı vatandaşlar da, kendi imkanlarıyla evlerinden sokağa çıktılar. Ancak yangının büyüyerek tüm katı sarması ve oluşan yoğun duman yüzünden üst katlardaki dairelerde oturan bazı vatandaşlar, mahsur kaldılar. 
     Olay yerine gelen itfaiye ekipleri, bir yandan yangına müdahale ederken, diğer taraftan da üst katlarda mahsur kalan kişileri kurtarmak için çalışma başlattı. 
     Bir süre sonra binanın 4. ve 5. katlarına merdiven uzatan itfaiye ekipleri, bu katlarda mahsur kalan ve aralarında 4.5 aylık Zeynep, annesi Beyza ve babası Ahmet Sındıraç ile bazı kadınların da bulunduğu yaklaşık 10 kişiyi kurtardı. 
     Bazıları hafif şekilde dumandan etkilenen bu kişilerin, sağlık durumlarının iyi olduğu bildirildi. 
     Çıkan yangın ise mahsur kalanların kurtarılmasının ardından itfaiye ekiplerince diğer katlara ve bitişikteki binalara sıçramadan söndürüldü. 
     Sezer'e ait dairede büyük çapta maddi hasara yol açan yangın nedeniyle, apartman ile çevredeki binalarda oturan vatandaşlar korkulu anlar yaşadı. 
     
     ''YILBAŞI AĞACINDAN ÇIKMIŞ OLABİLİR'' 

     Olaya ilişkin basın mensuplarının sorularını yanıtlayan İvan Sezer, çıkan yangını önce yardımcısı Özdamar'ın fark edip kendisini uyandırdığını anlatarak, şunları kaydetti 
     ''Uyandığımda evde bulunan ve yılbaşı için hazırlanan ağaç yanıyordu. Çevresi elektrik tesisatı ile süslenmişti. Yangın ağaçtan çıkmış olabilir, ancak emin değilim. Televizyon mu patladı, yoksa elektrik kontağından mı yangın çıktı, bilemiyorum. Biz yangın sırasında evden ayrıldık.'' Polis ve itfaiye ekiplerinin yangının çıkış nedenini belirlemek amacıyla başlattığı çalışmalar ise sürüyor. 
     
</TEXT>
</DOC>
