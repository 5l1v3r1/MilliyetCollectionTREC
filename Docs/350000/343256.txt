<DOC>
<DOCNO> 343256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun24.html </URL>
<DATE> 2005/05/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Onur Air, Hollanda'ya dava açıyor 
</HEADLINE>
<TEXT>

     Özel havayolu şirketi Onur Air, uçuşlarını yasaklayan Hollanda devletine karşı dava açmakta kararlı olduğunu bildirdi. 
     Onur Air Hollanda Temsilcisi Esat Aksak, iki ülke sivil havacılık yetkilileri arasında görüşmelerin devam etmesi kararına rağmen, mahkemeye başvurmakta gecikmeyeceklerini, avukatlarına gerekli talimatın verildiğini söyledi. 
     Aksak, Amsterdam’da dün akşam iki ülke sivil havacılık yetkilileri arasında görüşmeler sürerken aldıkları karardan vazgeçmediklerini belirtti. 
     İstanbul’da yarın yapılacak görüşmelerin iki ülkenin sivil havacılık yetkilileri arasında olacağına işaret eden Aksak, sorunun aynı zamanda doğrudan Türkiye’yi ilgilendirdiğini ifade etti. 
     Hollanda’nın uçuş yasağı kararına gerekçe oluşturan nedenler hakkında hala bilgi vermediğini söyleyen Aksak, "İstanbul’da varılacak sonucu beklemeyeceğiz. Hollanda devletine karşı yıldırım mahkemeye gidilmesi için avukatlarımıza gerekli talimat verildi. Onlar hazırlıklarına başladı ve sürdürüyor. Başvuru yarın da olabilir yarından sonra da" diye konuştu. 
     Hollanda’nın Onur Air’e getirdiği bir aylık uçuş yasağının kaldırılması konusunda, iki ülke sivil havacılık yetkilileri arasında Amsterdam’da dün yapılan görüşmelerde anlaşma sağlanamamış, ancak görüşmelere yarın İstanbul’da devam edilmesi kararlaştırılmıştı. 
     Dünkü görüşmelere katılan Onur Air heyeti, Hollanda tarafının tutumunu protesto ederek 3 dakika içinde toplantıyı terk etmiş ve konuyu mahkemeye götürmeye hazırlandıklarını bildirmişti. 
     Onur Air için Hollanda’nın getirdiği uçuş yasağının kaldırılması konusunda İstanbul’da yarın yapılacak görüşmelere, Hollandalı sivil havacılık yetkililerinin yanı sıra teknik uzmanların katılması ve Türk uzmanlarla birlikte Onur Air uçaklarını yerinde kontrol etmeleri bekleniyor. 
     
</TEXT>
</DOC>
