<DOC>
<DOCNO> 311410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo37.html </URL>
<DATE> 2005/02/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Güney Asya'ya yardım maçı yarın... İşte kadrodaki son değişiklikler 
</HEADLINE>
<TEXT>

     Futbol Federasyonu tarafından Güney Asya'da meydana gelen felakette zarar görenlere yardım amacıyla düzenlenen ''İnsanlık İçin Top'tan Destek'' kampanyası kapsamında, Türkiye Karması ile Yabancılar Karması arasında yapılacak futbol maçı yarın İstanbul'da oynanacak. 
     BJK İnönü Stadı'nda saat 20.00'de başlayacak ve Kanal D'den naklen yayınlanacak maçı, hakem Orhan Erdemir yönetecek. 
     Gelirinin tamamının Güney Asya'da meydana gelen felakette zarar görenlere yardım amacıyla kullanılacak özel maçın bilet fiyatları açık tribünler için 5, kapalı tribün için 10 ve numaralı tribün için de 15 YTL olarak belirlendi. 
     Bu arada maçtan önce, Coca Cola'nın katkılarıyla Anadolu Ateşi bir gösteri yapacak. Ayrıca bazı sanatçıların katılımıyla bir konser düzenlenecek. 
     
     DESTEK YAĞIYOR 
     Yarınki yardım maçı öncesi, kampanyaya adeta destek yağıyor. 
     Kampanyaya Kulüpler Birliği Vakfı 150 bin YTL'lik bir bağışta bulunacak. 
     Türkiye Karması'nı oluşturan 18 kulübün kaptanı, takım arkadaşlarının da katkılarıyla topladıkları parayı bağışlayacak. 
     Türkiye Faal Futbol Hakemleri ve Gözlemcileri Derneği, üyelerinin katılımıyla oluşturdukları fonda birikecek parayı kampanyaya aktaracak. 
     Maçın hakemi Orhan Erdemir ile yardımcıları, karşılaşmayı ücret almadan yönetecek. Birinci Süper Lig hakemleri de 1'er maç tazminatlarını bağışlayarak kampanyaya destek verecek. 
     
     ÜNLÜLER GEÇİDİ 
     Yardım maçında, Türkiye Karması'nın başında Milli Takımlar Teknik Direktörü Ersun Yanal, Yabancılar Karması'nın başında Fenerbahçe Teknik Direktörü Christoph Daum ile Galatasaray Teknik Direktörü Gheorghe Hagi sahaya çıkacak. 
     Öte yandan daha önce bu maç için kadroya çağırılan Muzaffer Bilazer Akçaabat Sebatspor , Serhat Gürpınar Denizlispor , Stavrevski Diyarbakırspor , El Taib Gaziantepspor , Josip Skoko Gençlerbirliği mazeretleri nedeniyle kadrodan çıkartıldı. Bu oyuncuların yerine Ogün Temizkanoğlu Akçaabat Sebatspor ve Timuçin Beyazıt Denizlispor Türkiye Karması'na, Bushaj İstanbulspor , Ronaldo Beşiktaş , Nobre Fenerbahçe Yabancılar Karması'na dahil edildiler. 
     
</TEXT>
</DOC>
