<DOC>
<DOCNO> 344144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo07.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Rus ihtilali 
</HEADLINE>
<TEXT>



UEFA Kupası Finali'nde Sporting Lizbon'u kendi saha ve seyircisi önünde devirip, şampiyon olan CSKA Moskova'da zafer sevinci dinmek bilmiyor. Kırmızı - Siyahlı ekibin futbolda Avrupa kupasını alan ilk Rus takımı olmasını Moskova sokaklarında sabaha kadar kutlayan taraftarlar dün de takımı karşılamak için havalimanına akın etti. CSKA Moskovalı oyuncular binlerce kişi tarafından kahramanlar gibi karşılandı. 
Roman Abramovich'in sahip olduğu petrol şirketi Sibneft'in 54 milyon dolarlık sponsorluk anlaşmasıyla destek verdiği CSKA Moskova'nın Teknik Direktörü Gazzayev de oyuncularına övgü yağdırdı. Gazzayev, "Bu Rus futbolu için bir dönüm noktasıdır. Şimdi her Rus ekibi ve milli takım uluslararası alanda her türlü başarıya ulaşabileceğine inanacaktır. Artık hedef büyüttük, Şampiyonlar Ligi'ni kazanmayı amaçlıyoruz" dedi. Rusya Başbakanı Mikhail Fradkov, "Bize bu tarihi başarıyı yaşatan CSKA takımını yürekten kutluyorum" diye mesaj yayınlarken, parlamento adına açıklama yapan Boris Gryzlov da "18 Mayıs artık Rus futbolu günü olarak anılacaktır" ifadesini kullandı. 


</TEXT>
</DOC>
