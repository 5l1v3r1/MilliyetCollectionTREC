<DOC>
<DOCNO> 330192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas07.html </URL>
<DATE> 2005/04/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Halı sahalar sakatlık riskini artırıyor... 
</HEADLINE>
<TEXT>

     Özellikle son yıllarda yaygınlaşan halı sahaların, çim sahalar gibi kaymadığı için sakatlanma riskini artırdığı bildirildi. 
     Erciyes Üniversitesi Tıp Fakültesi Ortopedi ve Travmatoloji Ana Bilim Dalı Öğretim Üyesi, El Cerrahisi ve Mikrocerrahi Uzmanı Prof. Dr. Ali Baktır, AA muhabirine yaptığı açıklamada, halı sahaların esnek zeminler üzerine kurulması gerektiğini belirtti. 
     Sert zeminlerde sakatlanma oranının çok yüksek olduğuna işaret eden Baktır, şunları anlattı 
     ''Bilinçsizce spor yapmak kişiye yarar değil, zarar getirir. Özellikle son yıllarda halı saha yaralanmalarına çok sık rastlıyoruz. Halı sahalar, çim sahalar gibi kaymadığı için sakatlanma riskini artırıyor. İkili mücadelelerde, ayağa gelen sert darbeler, çapraz bağ yırtılmalarına, ayak bileği ile diz bölgesinde kırıklara neden olabilir. Bunun için maça çıkmadan önce her bir adale gurubu en az 3 dakika ısıtılmalı ve germe yapılmalıdır.'' 
     
     İŞ GÜNLERİ MAÇ YAPMAYIN 
     Baktır, geç saatlerde maç yapılmaması gerektiğini de belirterek, ''Bir kişi sabahtan akşama kadar çalışır, akşam da halı sahada maça çıkarsa sakatlanma riski büyük oranda artar. Çünkü, gün boyu yorulan adaleler, maç sırasında eklemleri yeterince koruyamaz. Adale ne kadar iyi çalışırsa, eklemler o kadar iyi korunur'' dedi. 
     Sakatlanmalarda ilk olarak ağrı olan bölgeye buz konulmasını öneren Baktır, şöyle devam etti 
     ''Buz koymak ağrıyı ve kanamayı azaltır. Ancak, kırık olan bölgeyi çok iyi tespit etmek gerekir. Bunun için de en kısa sürede bir sağlık merkezine başvurulmalıdır. Özellikle bağ yırtılmalarında yüzde 100 iyileşme olmayabilir. Bu nedenle bağ yırtılmalarını önlemek, önlenemiyorsa da bilinçli bir tedavi uygulamak gerekir.'' Baktır, spor yaralanmalarının ortopedinin konusu olmadığı için mutlaka ''spor hekimleri'' tarafından tedavi edilmesi gerektiğini bildirdi. 
     
</TEXT>
</DOC>
