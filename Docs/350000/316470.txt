<DOC>
<DOCNO> 316470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy29.html </URL>
<DATE> 2005/02/18/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Erdoğan Kendi atadığımız da yolsuzluk yaparsa kafasını kopartırız 
</HEADLINE>
<TEXT>

     Başbakan Recep Tayyip Erdoğan, yolsuzlukların üzerine gidildiğini belirterek, ''Eğer kendi atadığımız adam bu yolsuzluğu yapıyorsa, kusura bakmasınlar onun da kafasını koparırız'' dedi. 
     Erdoğan, Adana Ticaret Odası'nca düzenlenen ''1. Adana Uluslararası Ekonomik İşbirliği Forumu'' toplantısına yaptığı konuşmada, bir ekonomiyi ayakta tutan asli gücün özel sektör olduğunu, ancak hükümetin ülkesini kötü yönetmesi durumunda özel sektörün gayretlerinin buna yetmeyeceğini söyledi. 
     Kalkınma ve büyüme için mutlaka devlet-millet sinerjisinin yakalanması, özel sektörün kalkınmanın taşıyıcı gücü haline gelmesi gerektiğini ifade eden Erdoğan, Türkiye'nin, her şey devletten beklendiği için on yıllarını kaybettiğini, geleceğini tehlikeye soktuğunu belirtti. 
     Bugün acı örneklerden aldıkları dersle yeni bir çıkış yolu aradıklarını dile getiren Erdoğan, ''Bütün umutların devlete bağlandığı bir sistem borçlanmaya, tıkanmaya ve nihayet çökmeye mahkumdur. Türkiye'nin başına gelen de aslında bundan başka bir şey değildir'' dedi. 
     Siyasetçilerin boş vaatler, kısır politikalar, üretmeyip borçlanan siyaset anlayışıyla milleti yıllar boyunca oyaladığını ifade eden Erdoğan, sonunda ''ayaz havada yorganın millete yetmez hale geldiğini'' bildirdi. 
     
     ''BORÇLANMA LÜKSÜ YOK'' 
     Erdoğan, artık borçlanmaya, sökükleri yeni borçlarla dikmeye lükslerinin kalmadığını vurgularken, ''Bundan sonra ya üreteceğiz, ya üreteceğiz. Hem borçlarımızı ödeyeceğiz, hem de büyüyeceğiz, kalkınacağız, refaha, kalkınmaya, huzura ve mutluluğa giden yılları arayacağız'' diye konuştu. 
     Artık bu ülkenin tek bir kuruşunu hırsıza, arsıza, hortumcuya ve çeteciye kaptırmayacaklarını ifade eden Başbakan Erdoğan, muhalefetin iktidara geldikleri günden beri adlarını lekeleme gayreti içinde olduklarını dile getirdi. Erdoğan, şöyle konuştu 
     ''Çünkü tarihleri, geçmişleri lekeli zaten. Geçmişi lekeli olmamış olsaydı bu millet onları çoktan iktidara getirirdi. Bizler, geldiğimiz andan itibaren fona devredilmiş bankalardan tutun da TMSF'ye bağlı kuruluşlara, şu anda enerji operasyonundan tutun da SSK'daki olaylara, hepsinin üzerine gidiyoruz. Şimdi bir şey çıkardılar, 'bunların içerisinde kendi atadıkları adamlar var'. Olabilir, eğer kendi atadığımız adam bu yolsuzluğu yapıyorsa kusura bakmasınlar onun da kafasını koparırız.'' Birilerinin bazı makamlara getirilebildiğini, ancak yüzde yüz netice almanın söz konusu olamayacağını dile getiren Başbakan Erdoğan, ''Yüzde 90'ında netice alırsınız geri kalanında alamaya bilirsiniz. Bunun abartılacak yanı yok'' dedi. 
     
     ''İDDİALARIN TAKİPÇİSİYİZ'' 
     Bu eleştirileri getirenlerin hayatlarında ''iki koyun bile gütmediklerini'' ifade eden Erdoğan, sözlerini şöyle sürdürdü 
     ''Bundan sonra nerede, hangi şekilde yolsuzluk olursa olsun üzerindeyiz. Sürekli bakan arkadaşlarımızla konuşuyoruz. En yakınında dahi olsa, varsa kusura bakmasınlar... Milletvekili arkadaşlarımız varsa da yolumuzu ayırırız. Ama bir şeyin kesin tedbirini de almamız lazım.'' Başbakan Erdoğan, iddiaların takipçisi olacaklarını, ancak sadece medya yazdı diye de ''adam almayacaklarını'' ifade etti. 
     Konuşmasında medyayı eleştiren Başbakan Erdoğan, ''Varsa belge getirirsiniz biz arkasını kovalarız. Kendi özel işleriniz için gelip bizimle konuşuyorsunuz. Elinizde belge varsa getirin, iktidarı gölgelemeyin. Biz onurumuzla yola çıktık. Bu millet, bu onuru bize 3 Kasım'da verdi'' dedi. 
     Başbakan Erdoğan, bu faaliyetlerin iktidarı gölgelemek için yapıldığını ifade ederek, mücadelelerinin süreceğini kaydetti. 
     
     EKONOMİDEKİ GELİŞMELER 
     Recep Tayyip Erdoğan, 35 yıldır ülkenin kanını emen enflasyon illetinin yeniden tek haneli rakamlara çekildiğini bildirdi. 
     Bu tarihi başarının, büyüme hedeflerinden taviz verilmeden yakalandığına dikkati çeken Erdoğan, bu iyileşmenin dünya ekonomi literatürüne geçtiğine, dünya ekonomik çevrelerinin dikkatini Türkiye'ye çevirdiğine işaret etti. 
     Gecelik faiz oranlarının yüzde 44'ten yüzde 16,5 seviyesine çekildiğini ifade eden Erdoğan, bugün düne göre kredibilitesi çok daha yüksek, gücünü ve güvenini geri kazanmış bir ekonomiye sahip olduklarını kaydetti. 
     Erdoğan, ''yetmiş sente muhtaç'' bir ülke durumundaki Türkiye'nin bugün parmakla gösterilen, tahvilleri kapışılan, yabancı sermayenin dikkatini fazlasıyla çeken cazip bir ülke haline geldiği değerlendirmesinde bulundu. 
     Yatırımcının önünü açma, üretimi destekleme, yeni istihdam alanları açılmasına imkan hazırlama konularında kararlı olduklarını söyleyen Erdoğan, özel sektör ve yabancı sermaye yatırımlarında da önemli gelişmeler yaşandığını belirtti. 
     ''Türkiye'yi güzel, bereketli günler beklediğini'' dile getiren Erdoğan, ''Bu milletin yüzünün gülmesine, bu ülkenin çocuklarının hayallerinin gerçekleşmesine az zaman kalmıştır. Ben bu güzel geleceğe bütün kalbimle, bütün samimiyetimle inanıyorum'' diye konuştu. 
     Başbakan Erdoğan, ATO'nun düzenlediği ve çok önem verdikleri forumun sadece Çukurova ekonomisine değil, Türkiye ekonomisine ivme ve açılımlar kazandıracağını kaydetti. 
     Başbakan Erdoğan, konuşmasında teşvik kapsamındaki illerin sayısının artırıldığını anımsatarak, bu kapsama giremeyen illerin sitem ettiğini, ancak her şeyde olduğu gibi ekonomide de dengeyi bozmamak gerektiğini dile getirdi. 
     
</TEXT>
</DOC>
