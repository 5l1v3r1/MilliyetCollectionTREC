<DOC>
<DOCNO> 326077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/ekonomi/eko04.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FED açıklamasının detayları piyasayı rahatlatmayacak 
</HEADLINE>
<TEXT>


SONGÜL HATISARU Finans atölyesi 

ABD Merkez Bankası FED biraz da gelişmekte olan ülkelerdeki korkuları boşa çıkartırcasına faizleri daha önceki toplantıda olduğu gibi 25 baz puan artırarak ölçülü faiz artırım sürecini korumaya devam etti. Bu hareketin gelişmekte olan piyasalardaki tansiyonu biraz azaltması beklenmekle birlikte FED'in yaptığı kısa açıklamada yüksek enerji fiyatlarına ve enflasyon riskinin giderek artmasına yaptığı güçlü vurgu ilerleyen dönemde de gelişmekte olan piyasaları zorlu bir sürecin beklediğini gösteriyor. 
Dolayısıyla haftabaşında da yazdığımız gibi piyasalarda yeni güçlü alım dalgaları yerine yeni bir normalleşme sürecinin başlayacağı düşünülmeli. Diğer bir ifadeyle son 4 yılda gelişmekte olan piyasalarda yaşanan bahar havasının yerini yavaş yavaş sert bir iklime bırakması muhtemel görünüyor. Faiz artırımlarında ilerleyen dönemde FED'in ısrarcı olacak olması nedeniyle gelişmekte olan piyasalara para akışında yavaşlama beklenmeli. 
FED'in faiz kararı sonrasında euro - dolar paritesi 1.32 seviyesinden 1.3120 seviyelerine gevşedi. ABD'nin 10 yıllık tahvilinin faizinin hızlı bir şekilde yükselerek 4.48'den 4.60'a gelmesi bizde de çok aşırı olumlu algılanmayabilir. Yani döviz ve faiz piyasasında yüksek çaplı bir gerileme beklenmemeli. Ancak 3 Mayıs'taki toplantıya kadar piyasalar nispeten daha rahat olacak. 

Hazine yerlilerden borçlandı 
Hazine FED'in faiz kararının beklendiği gergin ortamda 6.54 milyar YTL'lik borcunu çevirmek için piyasaya çıktı. İki ihale birden düzenledi.Hazine yabancıların FED riski nedeniyle ilgi göstermediği bir ortamda yerli bankaların katılımıyla üç ayrı ihalede 5.82 milyar YTL borçlanarak itfasını sorunsuz karşıladı. Hazine önceki günkü 5 yıl vadeli altı ayda bir değişken kupon ödemeli tahvil ihalesinde 2,95 milyar YTL borçlanmıştı. Hazine dün de 231 gün vadeli bono ve 27 eylül 2006 itfa tarihli 553 gün vadeli tahvilin ikinci kez ihracıyla da toplam 5.82 milyar YTL borçlandı. Faiz ise sırasıyla yüzde 17.45 ve 17.23 oldu. Hazine, bugün 4.73 milyar YTL piyasaya olmak üzere toplam 6.54 milyar YTL ile ayın en yüksek iç borç servisini yapacak. 

Belli bir limiti aşmamalı 
Bize göre bu haftaki ihaleler bankacılık sektörünün yerli bankaların hakimiyetinde kalmasının önemini göstermesi açısından ilginçti. Çünkü yerli oyunculara göre bono piyasasında daha kısa vadeli hareket eden yabancı oyuncular risk gördükleri yerde yüksek getiri potansiyeline karşın pozisyon açmamayı tercih ediyor. Ve ABD'de faiz yükselişi potansiyeli uluslararası likiditenin öncelikli yatırım yapmak istediği yerin Türkiye gibi gelişmekte olan piyasalar olmadığı gerçeğini teyit ediyor. Gerek Türkiye'nin 153 milyar dolara ulaşmış toplam dış borcun yarattığı kırılganlık nedeniyle dalgalanma potansiyeli yüksek olan para piyasasında gerekse KOBİ'lerin finansmanı açısından da bankacılık sektöründe yabancıların payının belli bir limitin üstüne çıkmamasında fayda var gibi görünüyor. 

FED'in maliyeti 50 trilyon 
Hazine 553 günlük tahvilde yüzde 17.23 faizle 231 günlük ihalede de yüzde 17.45 faizle borçlandı. Dün ikinci kez ihraç edilen gösterge kağıt 27 Eylül 2006 vade tahvil daha önce 8 Şubat'ta yüzde 17,62 faizle piyasaya çıkmıştı. Ancak bu vadede faiz 9 Mart tarihinde yüzde 15,81'e kadar düşmüştü. Son dalgalanma olmasaydı Hazine'nin yüzde 16 seviyelerinden borçlanacağını rahatlıkla söyleyebilirdik. Bu nedenle kaba bir hesapla FED riskinin bu haftaki ihalelerde Hazine'ye 50 trilyon lira fazladan faiz ödeteceğini söylemek yanlış olmaz. 


</TEXT>
</DOC>
