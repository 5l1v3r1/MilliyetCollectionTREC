<DOC>
<DOCNO> 318738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/siyaset/siy02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kere daha Kozinoğlu 
</HEADLINE>
<TEXT>


Çakıcı'dan sonra enerji yolsuzluğunda da adı geçen MİT elemanı Kozinoğlu'nun Taşkent'ten aldığı diplomanın sahte olup olmadığını soran YÖK'e yanıt verilmedi 

BELMA AKÇURA İstanbul 


Yükseköğretim Kurulu'nun YÖK , MİT Dış Operasyonlar Daire Başkanı Kaşif Kozinoğlu'nun Taşkent Üniversitesi'nden edindiği diplomanın sahte olup olmadığını Dışişleri Bakanlığı kanalıyla Taşkent Büyükelçiliği'ne sorduğu, ancak 2 yıldır yanıt alamadığı ortaya çıktı. YÖK, Mayıs-Haziran 2003'te Dışişleri Bakanlığı'ndan, bir kriptoda yer alan 20 kişilik listede ismi geçen kişilerin, 4 yıllık üniversiteden mezuniyetlerini belgeleyen diplomalarının geçerli veya sahte olup olmadığının araştırılmasını istedi. YÖK'ün, Dışişleri Bakanlığı'na gönderdiği listede, MİT Müsteşarı'nın "güveniyoruz" dediği, ancak adı enerji yolsuzluğuna da karışınca hakkında soruşturma başlattığı Kozinoğlu'nun da bulunduğu öğrenildi. Dışişleri Bakanlığı, Kozinoğlu'nun da adının bulunduğu listenin araştırılması için kriptoyu Taşkent Büyükelçiliği'ne gönderdi. YÖK'ün verdiği bilgiye göre aradan 2 yıl geçmesine karşın h l yanıt gelmedi. Dışişleri'nden aradığımız "ilgililer"le de görüşmek mümkün olmadı. 



</TEXT>
</DOC>
