<DOC>
<DOCNO> 316810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonyas09.html </URL>
<DATE> 2005/02/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İflasını istedi, lotoda dolar milyoneri oldu 
</HEADLINE>
<TEXT>

     
     Can KAMİLOĞLU NEW YORK, DHA 
     
ABD'de 200 bin doları bulan borcunu ödeyemediği gerekçesiyle iflasını isteyen emekli bir gardiyan lotodan tam 30 milyon dolar kazandı. 
     New York'un Staten Island Adası'nda yaşayan 54 yaşındaki William Cousart, borcunu ödeyemeyince çareyi mahkemeye başvurarak kişisel iflasını istemekte bulmuştu. Mahkeme geçtiğimiz günlerde iflas talebini işleme koydu. Bir kaç gün önce telefonu uzun uzun çalan Cousart, alacaklılardan veya icra dairesinden geldiğini düşündüğü telefonu cevaplamadı. Ancak talihlinin 'peşini bırakmayan' loto idaresi Cousart'a mesaj bıraktı. Mesajı okuyan emekli gardiyan, büyük bir servete konduğunu öğrendi. 
     
     ÇOCUKLARIN ŞANSIYLA GELEN SERVET 
     New York Loto idaresine kayıtlı olan ve her çekilişte çocuklarının yaşları ve doğum tarihlerinden oluşan 11, 18, 23, 25, 35, , 'bonus' 9 numaralarına oynayan William Cosart'ın eline, biletine çıkan ikramiyeyi uzun vadede taksitlendirme yöntemi yerine peşin almayı tercih ettiği için, 16 milyon 374 bin dolar yaklaşık 22 milyon YTL geçecek. 
     Cousart dün çekini alırken yaptığı konuşmada, ikramiyesiyle güzel bir Cadillac veya Hummer bir cip alacağını ve en sevdiği TV programına katılmak için California'ya gideceğini söyledi. 25 yıllık evli ve 4 çocuk babası talihli, kendisine büyük bir servet kazandıran uğurlu numaraların 'sahibi' olan çocuklarına da en son model birer araba alacağını belirtti. Cousart, "84 yaşındaki yaşlı annemi de dolar milyoneri yapacağım" dedi. 
     Loto talihlisinin babası da tam bir loto çılgını. Baba Cousart bugüne kadar lotoya yaklaşık 500 bin dolar 'kaptırmasına' rağmen sadece bir kez 70 bin dolarlık bir ikramiye sahibi olmuş. ABD'de geçen yıl da Juan Rodrigez adlı bir otopark kahyası, iflas ettiğini öğrendiği gün lotodan tam 149 milyon dolar kazanmıştı. 
     
</TEXT>
</DOC>
