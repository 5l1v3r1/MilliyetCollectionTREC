<DOC>
<DOCNO> 327848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy25.html </URL>
<DATE> 2005/03/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP'li Fatsa CHP hazine yardımı ile ilgili teklif getirirse destekleriz 
</HEADLINE>
<TEXT>

     AK Parti Grup Başkanvekili Eyüp Fatsa, CHP'nin, siyasi partilere hazine yardımını düzenleyen kanun teklifinin gündeme alınması yönünde bir önerisi olursa buna destek vereceklerini söyledi. 
     Fatsa, TBMM'de Parlamento muhabirleri ile yaptığı sohbet toplantısında, gündeme ilişkin çeşitli konularda açıklamalarda bulundu. 
     Hiçbir milletvekilinin hazine yardımı almak için parti değiştirerek ''gayri ahlaki'' hareket içinde olacağına inanmadığını ifade eden Fatsa, CHP milletvekillerince geçen yıl hazırlanan, siyasi partilere hazine yardımını düzenleyen kanun teklifi ile ilgili herhangi bir hazırlık yapmadıklarını söyledi. Fatsa, CHP'nin, teklifin gündeme alınması yolunda bir önerisi olursa buna destek vereceklerini ifade etti teklif geçen yıl hazırlandığında da ''destek olacaklarını'' açıkladıklarını hatırlattı. 
     
     İSTİFALAR 

     Siyasetin dinamik bir süreç olduğunu ve her dönemde milletvekillerinin parti değiştirmesine rastlandığını kaydeden Fatsa, milletvekillerinin özgür iradelerine saygılı olduklarını söyledi. 
     Fatsa, AK Parti'den istifa eden milletvekillerinin ''siyaset yapma imkanı bulamadık'' şeklinde bir gerekçe açıklamalarını eleştirerek, ''Bu gerekçelerini garipsiyorum ve ilkeli bulmuyorum. Bugün istifa eden arkadaş, yemin töreni dışında 2 yıldır Meclis kürsüsüne hiç çıkmadı. Partinin, grubun kendisine verdiği yasama faaliyetlerine katılmadı ve komisyonlarda görev yapmadı. Bu arkadaşın sonra da çıkıp 'Siyaset etme imkanı kalmadı' demesini yadırgıyorum'' diye konuştu. 
     Hangi milletvekilinin Meclis'te ne kadar konuştuğunun ve hangi komisyonlarda görev aldığının çetelesini tuttuklarını bildiren Fatsa, ''Bazı arkadaşlarımız görev vermemize rağmen çıkıp kürsüde konuşmuyor, hiçbir yasama faaliyetinde görev almıyor'' dedi. 
     
     17 ARALIK... 

     Meclis'in, komisyonların ve Bakanlar Kurulu'nun yoğun bir çalışma içinde olduğunu belirten Fatsa, ''17 Aralık'tan sonra çalışmaların yavaşladığı'' yolundaki eleştirilerin doğru olmadığını söyledi. 
     ''17 Aralık'tan önce ne yapılıyorsa şimdi de o yapılıyor'' diyen Fatsa, ''Ne gündemden uzaklaşma, ne zafiyet, ne yavaşlama var. Meclis'in çalışma saatleri de uzatıldı bunu herkes görüyor'' dedi. 
     
     ''MUHTEMELEN SON İSTİFA'' 

     Fatsa, AK Parti'den istifaların devam edip etmeyeceği yolundaki soruya, ''İstifaların bundan sonra süreceği kanaatinde değilim. Bugünkü istifa muhtemelen son'' karşılığını verdi. 
     Eyüp Fatsa, Ağrı Milletvekili Cemal Kaya ile Batman Milletvekili Nezir Nasıroğlu'nun disipline sevk edilmeleriyle ilgili soru üzerine de konuyla ilgili çalışmaları partinin yetkili kurullarının yürüttüğünü, MKYK toplantısında konunun karara bağlanabileceğini söyledi. 
     Fatsa, bir başka soru üzerine, siyasi partilerin vatandaşın ihtiyaç duymasıyla ortaya çıkacağını ifade ederek, ''Siyasi partiler önce yüreklerde kuruluyor'' dedi. AK Parti'nin siyasetin merkezine oturduğunu ve sağ yelpazede boşluk bırakmadığını savunan Fatsa, siyasette bir boşluk bulunmadığını ifade etti. 
     Bir başka soru üzerine de Fatsa, teşviklerle ilgili tasarının alt komisyondaki çalışmalarının hızlandırılması için çaba gösterdiklerini kaydetti. 
     CHP HAZİNE YARDIMI İÇİN İSTİFA AHLAKLA BAĞDAŞMAZ 
     CHP'li Koç, CHP'li 5 milletvekilinin bugün ağır eleştirilerde bulunarak istifa ettiğini, bu istifaları ve eleştirileri onaylamadığını belirterek, şunları söyledi 
     ''Bu arkadaşlarımız yakın gelecekte pişmanlıkları ile baş başa kalacaklardır. Başka bir partiye geçecekleri belirten arkadaşlarımızın girişimi ile seçimler öncesinde bu partiye hazine yardımı yapılacaktır. Bu yaklaşım siyasi ahlakla bağdaşmaz. 
     CHP bu konuyu yaşanan istifalar sonrasında değil, 8 Nisan 2003 tarihinde TBMM Başkanlığına verdiği kanun teklifi ile meclis gündemine getirmiştir. CHP'ye bu kadar ağır eleştirilerde bulunanlar bir gün olsun aynanın önünde durup 'ben bugüne kadar partim için ne yaptım' dememişlerdir. O nedenle bu yolla sonsuz eleştiri hakkını kullanmak doğru değildir. Partide kurumsal bir demokrasi vardır. Bu hakkı herkes sonuna kadar kullanabilir. Bunu bırakıp partiyi terketme yolunu seçenler, bugüne kadar hiçbir başarı kazanamamışlardır. 
     Buradan CHP örgütlerini de sağduyuya davet ediyorum ve CHP'nin güçlü olmasının Türkiye'nin gücü ile orantılı olduğunu söylüyorum. CHP örgütleri yapacakları demokratik seçimlerle tüm bu eleştirileri haksız kılacak sağduyuya sahiptir.'' Koç, hazine yardımının kısıtlanması ile ilgili tekliflerini bu hafta meclis gündemine getirip getirmeyeceklerinin sorulması üzerine, ''Bilemiyorum, henüz program netleşmedi. Ancak AKP'de bizim gibi düşünüyorsa çıkarabiliriz'' dedi. 

     
</TEXT>
</DOC>
