<DOC>
<DOCNO> 312799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/spo02.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sert çıktı 
</HEADLINE>
<TEXT>


Alman hoca, ligde ve Avrupa'da başarılı olmak için futbolcularının performanslarını artırması gerektiğini söyledi, "İkinci yarının zorlu geçeceğini gördük. Kimseye üç puan hediye edilmiyor" ifadesini kullandı 

CÜNEYT KARAKAYA 


'Şansımız yoktu' 
FENERBAHÇE Teknik Direktörü Daum, ilk yarıda fazla baskı kuramadıklarını, ikinci yarı bunu başarmalarına rağmen bu kez de şansın yanlarında olmadığını söyledi. Alman hoca, "Herkes gördü ki, lig çok zorlu geçecek. Kimseye hiçbir yerde üç puan hediye edilmiyor. Şu anda beklentim futbolcularımın performans artışı göstermesi. İyi olan takımımın daha fazlasını yapabileceğini biliyorum" diye konuştu. 

'Anelka girmeliydi' 
ANELKA'NIN kısa sürede takıma uyum sağlayacağına inandığını kaydeden Daum, "Maç 0-0 iken Anelka gibi oyuncuyu sahaya almak gerekir. Bireysel yetenekleri var, skoru da değiştirebilirdi. Tuncay'ın yedek kulübesine eşofman fırlattığını görmedim. Görüntülere bakacağım. Bir oyuncu oyundan alınıyorsa, ona kötü demek doğru değildir. Kamuoyunun böyle zannetmesi yüzünden futbolcular baskı altında kalıyorlar" dedi. 

Anelka'nın ilk karnesi Asist 0 Gol Pozisyonu 0 Şut 0 İsabetli Şut 0 Pas 9 İsabetli Pas 6 Top Çalma 0 Top Kaybetme 3 Ofsayt 1 Yaptığı Faul 0 Yapılan Faul 0 Topla Buluşma Sayısı 16 Topla Oynama Süresi 00 43 Oyuna Girdiği Dakika 59 dk Oyunda Kaldığı Süre 32 dk 

Kulübe öfkesi 

YUSUF KOBAL 

Anelka kızdırdı 
TEKNİK Direktör Christoph Daum, yeni transfer Nicolas Anelka'yı Samsun deplasmanında yedek soyundurdu. Fransız oyuncu iyi durumda olduğunu söylemesine rağmen son haftalardaki kurguyu bozmayan Alman çalıştırıcı, ikinci yarıda galibiyet golü gelmeyince Daum, Tuncay ve Selçuk'u kenara alarak oyuna Kemal ile Anelka'yı soktu. 

Daum'a tepki 
ALMAN çalıştırıcının bu kararı hem Tuncay, hem de Selçuk'un büyük öfkesini çekti. İki futbolcu yedek kulübesine geldiklerinde eldivenlerini sert biçimde yere fırlattılar ardından kendilerine uzatılan montları geri çevirdiler. Tuncay Şanlı ve Selçuk'un karşılaşma sonrası da sinirli bir şekilde soyunma odasına gittikleri gözlendi. 

Merdiven krizi 

Boş bırakılmadı 
KARŞILAŞMANIN hakemi Cem Deda, tribünlerdeki merdivenlerin boşaltılmaması üzerine maçı başlatmadı. Bu konuda anonslar yapılmasına rağmen istenen düzen sağlanamadı. Özellikle maraton tribünündeki taraftarlar merdivenleri terketmekte direnirken, karara tepki gösterdiler. 

Beş dakika rötar 
DÖRDÜNCÜ hakem Özgüç Türkalp, Şeref Tribünü'nde bulunan federasyon yetkilisinin, "maçı başlatın" talimatıyla orta hakem Cem Deda'ya tamam işaret verdi. Bunun üzerine Deda da karşılaşmayı beş dakika geç başlattı. Ancak ilerleyen dakikalarda merdivenler yine kapandı. 

Notlar 

Uyanık'tan yakın ilgi 
SAMSUNSPOR Başkanı İsmail Uyanık, Samsun'a indikleri andan itibaren Fenerbahçe Başkanı Aziz Yıldırım ile yöneticilere yakın ilgi gösterdi. Uyanık, önceki akşam Yıldırım'ın şerefine yemek verdi ve Fenerbahçeli yöntecilerle birlikte Galatasaray'ın maçını izledi. 

Servet yetişmedi 
SAKATLIĞINA rağmen Samsun deplasmanına götürülen ve son ana kadar yoğun tedavi uygulanan Servet maça yetişmedi. Teknik Direktör Daum ağrılarının azalmaması üzerine bu futbolcunun yerine Deniz'i ilk onbirde sahaya sürdü. Bu kez ilk kez savunmanın göbeği Önder ile Deniz'den oluştu. 

PAF'lar yenildi 
FENERBAHÇE PAF Takımı, Samsun deplasmanında umduğunu bulamadı. Sarı - Lacivertliler, sahadan 2 - 1 yenik ayrıldılar. 


</TEXT>
</DOC>
