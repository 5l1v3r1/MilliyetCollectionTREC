<DOC>
<DOCNO> 323303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/ekonomi/eko04.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste kısa vadeli düzeltme devam ediyor 
</HEADLINE>
<TEXT>


Borsa şirketlerinin genel kurullardan gelecek bilanço ve k r rakamları hisse senedi bazındaki hareketlerin güçlenmesine neden olabilir 

Zeynep Candan Aktaş 

Merkez Bankası'nın faizlerde bir puanlık indirime gitmesi ve dolara doğrudan alım yönünde müdahale etmesi faiz ve döviz piyasasını dalgalandırdı. Merkez Bankası'nın 2.2 milyar doları bulan doğrudan müdahalesinin ardından yabancı yatırımcıların bono satıp dövize yönelmeleriyle dolar kuru 1.28'lere kadar yükseldi. Ancak cuma günü dolar tekrar 1.267 seviyelerine geriledi. Faizlerde ise en çok işlem gören bononun faizi haftanın son günü yüzde 16 seviyelerinden işlem gördü. Alternatif piyasalardaki dalgalanmaya karşılık borsadaki sıkışık seyir devam etti. Borsa hafta boyunca 27.357 ile 27.935 aralığında hareket etti. Haftalık kapanışı da 27.572 puandan yaptı. Şirketlerin bu ayın sonuna kadar yapmaları gereken genel kurulları ve buradan gelecek k r rakamları senet bazında hareketliliğin daha da artmasına neden olacak. Teknik analiz açısından endeksin kısa vadeli göstergeleri kararsız bölgelerde salınarak yön konusunda ipucu vermiyor. Uzun vadeli göstergelerde ise satış baskısı hakim. Diğer taraftan dolarda düşüş eğiliminin devam etmesi durumunda endekste yukarı doğru çok güçlü bir hareket beklememek gerekir. AB veya IMF ile ilişkilerde de olumlu bir görünüm yakalanamazsa doların her aşağı hareketi endeks üzerinde satış baskısı yaratabilir. Bu nedenle önümüzdeki hafta senet bazlı hareketlerin ön planda olduğu, endeks olarak da 26.400-28.400 aralığındaki yatay hareketin devam ettiği bir piyasa izlenebilir. 26.400 aşağı kırılmadan pozisyondan çıkılmamalı, 28.400 geçilmeden de uzun vadeli yeni alım yapılmamalı. Endekste ara destekler 27.100 ve 26.800'de iken, ara dirençler 28.000 ve 28.400 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
