<DOC>
<DOCNO> 344568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko17.html </URL>
<DATE> 2005/05/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Zonguldak'ta doğalgaz dağıtım şebekesi temel atma töreni yapıldı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, "Özelleştirme peşkeş çekme olayı değildir, şeffaf biçimde yapılırsa önemli sonuçlar alınır" dedi. 
     Güler, Zonguldak’ın Ereğli İlçesi’ndeki Doğalgaz Dağıtım Şebekesi Temel Atma ve İlk Kaynak Töreni’nde yaptığı konuşmada, geçmiş yıllarda görev yaptığı Ereğli Demir ve Çelik Fabrikaları ERDEMİR T.A.Ş.’nin kara geçtiğini, ancak sonraki zamanlarda ise bir süre zarar ettiğini söyledi. 
     Şu andaki ERDEMİR Genel Müdürü Kerim Dervişoğlu’nun göreve başlamasıyla fabrikanın yeniden kara geçtiğini, bunun da yönetimde insan unsurunun önemini ortaya çıkardığını anlatan Güler, şunları kaydetti 
     "ERDEMİR’in yarısı özeldir. Özelleştirme peşkeş çekme olayı değildir, şeffaf biçimde yapılırsa önemli sonuçlar alınır. Biz, özel sektörü güçlendirmek istiyoruz, yerli kaynaklara da önem veriyoruz. 
     Yanlış iş hiçbir zaman yapmayız. Yolsuzlukla mücadelede bile kimsenin gözünün yaşına bakmadık. Karşımıza çıkan engeli geçeceğimizden kimsenin şüphesi olmasın. Hortumları kestik. Hangi siyasi partiden olursa olsun belediyelere de eşit mesafede davranıyoruz. Devletimiz, dünyanın en güçlü 10 ekonomisi arasına girecektir." 
     
     DOĞALGAZ SONDAJ ÇALIŞMALARI 
     Güler, Zonguldak’ın Alaplı İlçesi-Düzce’nin Akçakoca İlçesi arasında doğalgaz aramaları kapsamında gerçekleştirilen sondaj çalışmalarında 1000 metreyi aştıklarını belirterek, "Burada doğalgaz bulursak Ereğli açıklarına gelerek sondajlar yapacağız. İnşallah buluruz ve kendi doğalgazımızı kullanırız" dedi. 
     Türkiye Taşkömürü Kurumu’nda devrim niteliğinde özel çalışmalar gerçekleştirdiklerini ifade eden Güler, özel sektöre kiralanan 22 küçük sahada 3 ayda 200 bin ton kömür üretildiğini, 4 büyük sahanın da devredilmesiyle birlikte modern işletmecilik anlayışına ilk adımın atıldığını vurguladı. 
     Ereğli Belediye Başkanı Halil Posbıyık da Osmanlı çileği armağan ettiği Bakan Güler’e çilek yedirirken, "10 yıl önce ERDEMİR’i sattırmayacağız diyordunuz, şimdi de aynı sözleri söylemenizi bekliyoruz" demesini, Bakan alkışladı. 
     Bakan Güler’in konuşması sırasında bir grup ERDEMİR çalışanının yanı sıra vatandaşlar "ERDEMİR halkındır halkın kalacak" ve "ERDEMİR milli değerdir öyle kalacak" yazılı pankartlar açarak "ERDEMİR satılamaz" şeklinde slogan attılar. 
     Güler, törene getirilen boruya temsili olarak kaynak yaptı. 
     
</TEXT>
</DOC>
