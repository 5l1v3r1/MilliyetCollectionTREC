<DOC>
<DOCNO> 312031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko37.html </URL>
<DATE> 2005/02/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İMKB, Dünya borsalarında ilk 10'da... 
</HEADLINE>
<TEXT>

     İstanbul Menkul Kıymetler Borsası İMKB , 2004 yılı performansında Dünya Borsalar Federasyonu üyesi 51 borsa arasında endeks getirisi, piyasa değeri artışı ve tahvil piyasası işlem hacmi sıralamasında ilk 10'da yer aldı. 
     Dünya Borsalar Federasyonu World Federation of Exchanges-WFE , dünya borsalarının 2004 yılındaki performansıyla ilgili bir açıklama yaptı. 
     WFE'nin açıklamasına göre, Federasyon üyesi 51 borsanın 2004 yılında yerel para birimi bazında endeks getirisi sıralamasında, İstanbul Menkul Kıymetler Borsası yüzde 34'lük getiriyle dokuzuncu oldu. Bu sıralamada, Budapeşte Borsası yüzde 57, Lima Borsası yüzde 52 ve Viyana Borsası yüzde 49'luk getiriyle ilk üç sırayı paylaştı. 
     ABD Doları bazında piyasa değeri büyüklüğüne göre sıralamada, New York Borsası 12 trilyon 708 milyar dolarla birinciliği, Tokyo Borsası 3 trilyon 558 milyar dolarla ikinciliği, NASDAQ 3 trilyon 3 milyar dolarla üçüncülüğü elde etti. Piyasa değeri 2003 yılına göre yüzde 45 oranında artış kaydeden İMKB, yıllık piyasa değeri artışı bakımından 8. sırada yer aldı. 
     Yıllık toplam işlem hacmi sıralamasında ise, New York Borsası 11 trilyon 618 milyar dolarla birinci, NASDAQ 8 trilyon 767 milyar dolarla ikinci ve Londra Borsası 5 trilyon 176 milyar dolarla üçüncü sırayı alırken, İMKB, 147 milyar 830 milyon dolarlık işlem hacmiyle, 51 borsa arasında 22. sıraya yerleşti. İMKB'nin işlem hacmi 2003 yılına göre yüzde 44 oranında artış gösterdi. 
     Tahvil piyasası işlem hacmi sıralamasında ise İstanbul Menkul Kıymetler Borsası 2004 yılındaki toplam 420 milyar dolarlık işlem hacmiyle 6. sırada bulunuyor. Bu kategoride ilk üç sıra, 3 trilyon 562 milyar dolarla İspanya Borsası, 2 trilyon 793 milyar dolarla Londra Borsası ve 1 trilyon 546 milyar dolarla OMX Stokholm Borsası'ndan oluştu. İMKB'de gerçekleştirilen tahvil işlem hacmi 2004 yılında, önceki yıla göre yüzde 72 oranında artış gösterdi. 
     
</TEXT>
</DOC>
