<DOC>
<DOCNO> 327117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur07.html </URL>
<DATE> 2005/03/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
''Hayat Bilgisi'' oyuncularının dairesinde yangın çıktı 
</HEADLINE>
<TEXT>

     Özel bir televizyon kanalında yayınlanan ''Hayat Bilgisi'' adlı dizinin oyuncuları Ümit Erdim ile Kaan Yılmaz'ın Şişli'de oturduğu dairede çıkan yangında, evin bulunduğu apartmanın üst katlarında mahsur kalan 3 kişi itfaiye ekiplerince kurtarıldı. 
     Nişantaşı Avukat Süreyya Ağaoğlu Sokak'taki 8 katlı Ceren Apartmanı'nın 2. katında bulunan ve oyuncular Ümit Erdim ile Kaan Yılmaz'ın kaldığı dairede gece saatlerinde yangın başladı. 
     Çeşitli eşyanın tutuşmasıyla büyüyen yangında oluşan yoğun dumanın binanın merdiven boşluğunu doldurması nedeniyle, apartmanın üst katlarındaki bazı kişiler mahsur kaldı. 
     Bu kişilerden bazıları kendi imkanlarıyla dışarı çıkarken, merdivenlerden inemeyen Kerim Eren ile eşi İlgin ve 2 yaşındaki kızı Meyil Eren itfaiye ekiplerince dairenin camına uzatılan merdivenle kurtarıldı. 
     Dairede maddi hasara yol açan yangın, itfaiye ekiplerince diğer katlara sıçramadan söndürüldü. 
     Aynı apartmanda oturan genç bir kadın ise yangının kendi dairesine sıçrama tehlikesi ve kedisinin içeride olması nedeniyle korkulu anlar yaşadı. Kadın, yangının oturduğu daireye sıçramadan söndürülmesinin ardından çıkarılan kedisini sevdi. 
     Yangının söndürülmesinden sonra olay yerine gelen oyuncu Ümit Erdim, yangın çıkan dairede arkadaşı Kaan Yılmaz ile kaldığını anlatarak, ''Yangın sırasında evde değildim. Neden çıktığını bilmiyorum'' dedi. 
     Kaan Yılmaz'ın da yangın sırasında dairede olmadığı öğrenildi. 
     İtfaiye ekipleri, sokağa park edilen araçlar yüzünden sıkıntı yaşadı. 

     
</TEXT>
</DOC>
