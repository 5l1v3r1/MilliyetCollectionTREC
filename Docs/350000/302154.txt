<DOC>
<DOCNO> 302154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko03.html </URL>
<DATE> 2004/12/30/ </DATE>
<TIME> 02.31 </TIME>
<AUTHOR>  </AUTHOR>
<HEADLINE>
İZTB meclisi toplantısında 2005 bütçesi kabul edildi 
</HEADLINE>
<TEXT>

     İzmir Ticaret Borsası'nın İZTB 2005 yılı bütçesi 3 milyon 400 bin YTL olarak kabul edildi. 
     İZTB'nin 2004'ün son meclis toplantısında 2005 yılı çalışma programı ve bütçe ele alındı. 
     İZTB Yönetim Kurulu Başkanı Tuğrul Yemişçi, 2005 yılı çalışma programına odanın bina ihtiyacının da ilave edilmesini isteyerek, mevcut binanın çalışma koşullarına yeterince uygun olmadığını belirtti. 
     Çalışma programı, Yemişçi'nin de önerisi dahil edilerek oybirliğiyle kabul edildi. 
     Daha sonra Bütçe Komisyonu'nun hazırladığı bütçe oylamaya sunuldu. Meclis üyesi Hasan Özmen'in bazı eleştirileri üzerine söz alan Yemişçi, bütçede öngörülen gelirlerin sağlanacağını ve gelecek yıl tescil gelirlerinin artacağını ifade etti. 
     Bütçenin gerçekçi olduğunu kaydeden Yemişçi, ''Bütçenin realize edileceğine sonuna kadar inanıyoruz'' dedi. 
     Yemişçi, İZTB'nin aldığı tescil gelirlerinin diğer borsalardan düşük olmasına karşın Türkiye'ye verdiği hizmetin büyük olduğunu ifade ederek, ''İZTB belki gelir yönünden değil, ama işlevsel yönden önde gelen bir odadır'' diye konuştu. 
     Daha sonra oylamaya sunulan 2005 yılı bütçesi, 3 milyon 400 bin YTL olarak kabul edildi. 
     
</TEXT>
</DOC>
