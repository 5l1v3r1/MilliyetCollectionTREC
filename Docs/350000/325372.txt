<DOC>
<DOCNO> 325372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas09.html </URL>
<DATE> 2005/03/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sanal mı yalan mı 
</HEADLINE>
<TEXT>

     Mehmet COŞKUNDENİZ POSTA 

İnternetteki çöpçatan sitelerinde, sohbet odalarında ilişkiler yaşanıyor. Tabii bu durum çok sayıda hayal kırıklığına da neden olabiliyor. Peki internette gerçekten aşk yaşanır mı yoksa hepsi yalan mı 
     Çağımız bilişim çağı. Yeni insanlar tanımak için bir de internet var artık. Chat odaları, çöpçatan siteleri sevgili bulma olanağı sağlar size. Internette başlayan ilişkinin en kötü sonucu tarafların birbirini gördüğünde yaşayacakları hayal kırıklığıdır. İnsanların birbirlerini görmeden yaptıkları sohbet sırasında karşısındakini etkilemek için kendilerini olduğundan farklı göstermeleri mümkündür. Gözünün renginden, mezun olduğu okula kadar hemen her konuda yanlış bilgi verebilir. Önünüze çıkan mükemmel tablo sizin ona aşık olmanızı daha da kolaylaştırır. Ancak karşı karşıya gelindiğinde gerçek gözler önüne serilir. Bu durumda derin hayal kırıklığı yaşanır. Günlerce, gecelerce en sıcak sohbetleri yaptığınız, en gizli sırlarınızı açtığınız, hatta, geleceğe dair planlar yaptığınız o kişi artık bir yabancıdır. Bu durumda ani bir değişim içine girersiniz. Çünkü siz karşınızdakine değil, sanal dünyada kafanızda yarattığınız hayal kahramanına aşık olmuştunuz. Karşınızda gördüğünüz kişi ise hiçbir özelliği ve çekiciliği olmayan sıradan biridir artık. 
     
     Aşk hep eksiktir 

     Sanal dünyada yaşadığınız aşkın bir çok unsuru eksiktir. Örneğin, bir bilgisayar karşısında ya da cep telefonunun o küçük ekranından en güzel aşk sözcüklerini sevgilinize söylerken ona dokunamayacaksınız. Ya da gözlerindeki ifadeyi göremeyeceksiniz. Nasıl gülümsediğini bilemeyeceksiniz. İçinizde sürekli "Keşke yanında olsaydım" duygusuyla yaşayacaksınız. Bu durum da bir süre sonra fazlasıyla sıkıntı verecektir. O zaman da, ilk anlarda yaşadığınız coşku, yerini ulaşamamaktan kaynaklanan bir monotonluğa bırakacaktır. İlişkiniz de güçleneceği yerde zayıflayacaktır. 
     Bütün zorluklarına, bütün olumsuz koşullarına rağmen sanal dünya insanların birbirleriyle iletişim kurmaları için ortam yaratıyor. Üstelik bazı avantajları da var. Yazılı ifade, söz gibi anlık bir şey değildir. Sanal ortamda yazılan her şeyi kaydedip tekrar tekrar okuma şansınız var. Hatta karşı cins karşısında tutuk olanlar, sanal dünya sayesinde cesaretlenebiliyor. Bir kıza ya da erkeğe "Merhaba" bile demeye çekinenler, sanal dünyada aşk şiirleri yazabiliyor, art arda yüzlerce kez "Seni seviyorum" diyebiliyor. Bu tür insanlar için gerçekten bulunmaz bir ortam. 
     
     Sadece tanışma ortamı 

     Öncelikle, sanal dünyayı sadece bir tanışma ortamı olarak görmekte fayda var. Ona karşı hislerinizin derinleştiğini anladığınızda bu ilişkiyi gerçek dünyaya taşımalısınız. Ayrıca karşınızdakini kafanızda fazla büyütmemeniz gerekiyor. Onu anlattıklarıyla değerlendirirken her zaman bir açık kapı bırakmanızda yarar var. Böylece karşılaştığınızda olası bır hayal kırıklığının etkisini azaltabilirsiniz. Kendinizi anlatırken, abartıdan ve yalandan kaçının. Sadece sohbet etmek amacıyla başlayan bir arkadaşlık, daha sonra aşka dönüşebilir. O zaman da söylediğiniz yalanların ortaya çıkması kaçınılmaz hale gelecektir. Yukarıda da söylediğim gibi aşkı eksik yaşayacağınızdan, çok daha özverili, çok daha sabırlı ve anlayışlı olmanız gerekiyor. Hele hele aşık olduğunuz kişi sizinle aynı kentte ya da aynı ülkede değilse çok daha sabırlı olmanız gerekir. 
     
     Hep kötü bitmiyor 

     Elbette, sanal dünyada başlayan ilişkiler hep kötü bitmiyor. Chat'te tanışıp gerçek dünyada mükemmel ilişki yaşayanlara, aşkını evlilikle taçlandıranlara rastladım. Onlara bunu nasıl başardıklarını sorduğumda hep aynı yanıtı aldım. Gerçek dünyada nasıllarsa, sanal dünyada da öyle olduklarını söylediler. Kendilerini olduklarından farklı göstermediler. Karşı cinsi etkilemek için yalana başvurmadılar. Böylece de mutluluğu yakaladılar. 

     
</TEXT>
</DOC>
