<DOC>
<DOCNO> 332033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/dunya/adun.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şam ziyareti halka değil, diktatöre destek' 
</HEADLINE>
<TEXT>


Esad'ı "barışçı yoldan" devirmeye çalışan ABD merkezli Suriye Reform Partisi'nin lideri Ghadry, Sezer'in ziyaretini eleştirdi 

YASEMİN ÇONGAR Washington 


Başar Esad liderliğindeki Baas rejimine karşı ABD'den muhalefet yapan Suriye Reform Partisi'nin SRF Başkanı Farid Ghadry, Cumhurbaşkanı Ahmet Necdet Sezer'in Şam ziyaretinin "diktatörlüğe dolaylı destek" anlamına geleceğini savundu. 
Son dönemde Washington'ın yanı sıra Avrupa Parlamentosu, AB başkentleri ve Arap medyasında "Esad'a karşı bir ses" olarak kulak verilen Ghadry, Şam'daki rejimin "askeri müdahale olmaksızın, içeriden bir hareketle, ancak dış baskının da yardımıyla" yıkılması için çalıştıklarını söyledi. 
Saddam döneminde Iraklı muhaliflerle aynı taktiği izlediği gerekçesiyle, "Suriye'nin Ahmet Çelebisi" lakabıyla eleştirilen Ghadry'nin sorularımıza cevaben açıklamaları şöyle 

'ABD güdümlü değiliz' 
11 Eylül ertesinde, Müslümanların Ortadoğu'da demokrasi ve özgürlükten yana, şiddete ve teröre karşı mesaj verebileceği inancıyla SRF'yi kurduk. Suriye'nin özgürlüğe ve demokrasiye kavuşmasını amaçlıyoruz. Geçici olarak ABD'deyiz, niyetimiz Suriye'ye dönmek. ABD hükümetinden para almıyoruz. Tümüyle bağımsızız. 

'Dışarıdan baskı gerek' 
Hedefimiz, Suriye'de demokrasi yönünde barışçı yoldan değişim. Salt içeriden bir değişim ise neredeyse imkansız. Zorba bir rejim var. Gösteri ve ifade hakkı yok. Demokrasiyi kurmak için dış baskı şart. Ama değişim içeriden gelen talebe dayanmalı. 

'Savaş istemiyoruz' 
Şam'a karşı askeri eylem istemiyoruz. ABD'nin böyle bir niyeti de yok. Dışarıdan teşvikle, bir gün Suriyeliler de Lübnanlılar gibi ayağa kalkar. Esad rejimi zayıf, ama Lübnan'dan çekildi diye yıkılıvermez. Yıkılması, halkın harekete geçmesiyle mümkün. 

'Sünniler yönetmeli' 
Suriye'de özgür medya yok. Muhalif liderler hapiste. Esad'ın tek hedefi iktidarda kalmak olduğundan çoğulcu demokrasi yönünde reforma yanaşmıyor. Sünni çoğunluğun liderliğinde, azınlık haklarını gözeten bir sistem istiyoruz. Olağanüstü hal yasaları kalkmalı, düşünce mahk mları salıverilmeli, tek parti anayasası değişmeli. 

'İpler Başar'ın elinde' 
Denetim ve sorumluluk tümüyle Başar Esad'da. Eniştesini, askeri istihbaratın başına getirmesi bunu yansıtıyor. Güçlü olmasa ülkenin en önemli örgütünü adamının emrine veremezdi. 

'Sezer'in gitmesi hata' 
Türkiye Cumhurbaşkanı'nın Şam'a gitmesini, diktatoryal bir rejime dolaylı destek sayıyoruz. Ziyareti, bu rejimin kabul görmesi olarak algılayan Suriye halkının ziyaret esnasında özgürlük talebini ifade fırsatı olmayacak. Türk halkı, Suriyelilerin baskı altında olduğunu bilmeli. Ziyaret halka değil, Esad'a yarayacak. 

'ABD bize kapıyı açtı' 
Demokratik bir Suriye için ABD Dışişleri ile diyalog başlattık. 24 Mart'ta ABD'li yetkililerle Suriyeli muhalifleri buluşturan toplantı önemliydi. Meselemizle çok ilgilendiler. Reformculara kapıyı açtılar ya gerisi gelecektir. 


</TEXT>
</DOC>
