<DOC>
<DOCNO> 303887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/siyaset/siy01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e hediye YTL seti 
</HEADLINE>
<TEXT>


Başbakan Erdoğan, dün haftalık görüşmesini yaptığı Cumhurbaşkanı Sezer'e ilk baskı Yeni Türk liralarından oluşan bir set armağan etti 

ANKARA Milliyet 


Başbakan Recep Tayyip Erdoğan ile Cumhurbaşkanı Ahmet Necdet Sezer'in bir gün öne çekerek yaptıkları haftalık olağan görüşme, "kabine revizyonu" söylentilerinin gölgesinde gerçekleşti. Çankaya Köşkü'ndeki olağan görüşme 1 saat 15 dakika sürdü. Kabine revizyonuna ilişkin olarak önceki gece AKP MYK toplantısında, "Başkaları istiyor diye revizyon yapmam" mesajı veren Erdoğan'ın bu mesajına karşın dün sabah saatlerinden itibaren haber sitelerinde, Erdoğan - Sezer görüşmesinde revizyonun gündeme geleceğine ilişkin haberler yer aldı. Aynı nedenle bu haftaki olağan görüşmeye yazılı ve görsel basın da yoğun ilgi gösterdi. 
Erdoğan, Sezer'e A serisi olarak adlandırılan ilk baskı Yeni Türk Lirası YTL banknot ile madeni paralarından oluşan bir set hediye etti. 

Akşit İstifa etmedim 
Bu arada, Devlet Bakanı Güldal Akşit, görevinden istifa etmediğini açıkladı. Akşit, bazı internet sitelerinde çıkan istifa söylentilerine tepki gösterdi. 


</TEXT>
</DOC>
