<DOC>
<DOCNO> 334144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo22.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayern dört köşe 
</HEADLINE>
<TEXT>


Alman Ligi lideri B.Münih, Hannover deplasmanını Hargreaves'in 90. dakika golüyle geçip, üst üste 4. galibiyetini aldı. Takipçisi Schalke evinde Hamburg'a 2-1 kaybedince aradaki puan farkı altıya yükseldi 


Alman Ligi'nde Bayern Münih dün şampiyonluğa bir adım daha yaklaştı. Kırmızı - Beyazlılar, hafta içinde Chelsea'ye elenmenin moralsizliğiyle çıktığı Hannover deplasmanında sahadan 1-0'lık galibiyetle ayrıldı. Üst üste 4. zaferini elde eden Bayern'i 3 puana taşıyan golü 90. dakikada İngiliz oyuncu Hargreaves kaydetti. 

Hertha'dan flaş sonuç 
Liderin takipçisi Schalke galibiyet parolasıyla çıktığı maçta evinde Hamburg karşısında hüsrana uğradı 1-2. Ev sahibi, Asamoah'ın golüyle öne geçti ama Wicky ile Mpenza konuk ekibe 3 puanı getirdi. Maça 11'de başlayan Hamit Altıntop, ikinci yarı başında yerini Hanke'ye bıraktı. Bu sonuçla Bayern ile Schalke arasındaki puan farkı 6'ya yükseldi. Yıldıray Baştürk'ün takımı Hertha Berlin de Werder Bremen'i deplasmanda 1-0 mağlup edip, haftanın flaş sonucunu elde etti. Yıldıray 66 dakika forma giydi. 4. Werder ile puanını eşitleyen Hertha'nın golünü Brezilyalı Marcelinho attı. Diğer sonuçlar şöyle M'Gladbach - Mainz 1-1, Dortmund - Bielefeld 1-1, Freiburg - B.Leverkusen 1-3, H.Rostock - Stuttgart 2-1. 

Arsenal finalde 3-0 

İngiltere Federasyon Kupası'nda finale yükselen ilk takım dün belli oldu. Cardiff'in Millenium Stadı'nda oynanan yarı finalde Arsenal, Blackburn Rovers'ı 3-0 yendi. Kırmızı - Beyazlılar'ı zafere taşıyan golleri Pires ile Van Persie 2 kaydetti. Özellikle 82'de Bergkamp'ın yerine giren Hollandalı Van Persie 8 dakikaya sığdırdığı 2 golle yıldızlaştı. Arsenal'de kasığında sakatlık bulunan Henry ile henüz hazır olmayan Campbell oynamadı. Blackburn'de Tugay Kerimoğlu yedek oturdu. Diğer finalist bugün yapılacak M.United-Newcastle maçıyla belli olacak. Final 21 Mayıs'ta Cardiff'te. 

Nihat yolcu 

Real Sociedadlı Nihat Kahveci ayrılacağının sinyalini verdi. Sociedad ile gönül bağı bulunduğunu belirten milli oyuncu, "Xabi Alonso da Liverpool'a gittiğinde taraftarlar onun kalmasını istiyordu. Ancak o buradan ayrıldığı zaman dönmek için kapıyı açık bırakıp gitti. Ben de aynı şekilde gitmek amacındayım" diye konuştu. 

Federer'e Gasquet şoku 

Teniste yılın sürprizini 18 yaşında bir Fransız raket gerçekleştirdi. Dünya klasmanında 101.'likte yer alan Richard Gasquet, sıralamanın zirvesinde bulunan Roger Federer'i 2-1 mağlup etti. İlk seti 6-7 kaybeden Gasquet, daha sonra toparlanıp, 6-2 ve 7-6'lık setlerle Federer'in 25 maçlık galibiyet serisine son verdi. İsviçreli raket ise bu yenilgiye rağmen önümüzdeki ay yapılacak Fransa Açık'ı kazanacağından en ufak bir şüphesi olmadığını söyledi. 

'Real mi Asla' 

Beşiktaş'tan ayrıldıktan sonra takım çalıştırmayan Vicente del Bosque, Real Madrid defterini kesinlikle kapadığını söyledi. Deneyimli teknik adam, "Eski kulübümle kişisel meselem yok. Ancak prensipleri olan insanım. Gönderildiğim yere dönmem" dedi. Del Bosque R.Madrid'de hoca ve oyuncu olarak 38 yıl geçirmişti. 

Alex Ferguson'un öfkesi 

Manchester United Teknik Direktörü Alex Ferguson, Rio Ferdinand ile kendilerinden habersiz transfer görüşmesi yapan Chelsea'ye tepki gösterdi. Ferguson, Chelsea'nin yaptığının etik olmadığını söyledi. Başkan Peter Kenyon'ın Ferdinand ile Londra'da bir restoranda buluşmasının fotoğrafları İngiliz basınında yer almıştı. 


</TEXT>
</DOC>
