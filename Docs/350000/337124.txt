<DOC>
<DOCNO> 337124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur16.html </URL>
<DATE> 2005/04/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hasta yakını nöbetçi doktora kafa attı 
</HEADLINE>
<TEXT>

     Denizli Devlet Hastanesi'nde bir hasta yakınının tartıştığı nöbetçi doktoru darp ettiği, olayın güvenlik kamerasıyla da görüntülendiği belirtildi. 
     Alınan bilgiye göre, gece mide rahatsızlığı şikayetiyle hastanenin Acil Servisi'ne getirilen G.Ü'ye ilk müdahale yapıldı. Daha sonra da nöbetçi hekim Dr. Ahmet Batualp Abduşoğlu, kendisine reçete yazacağını söyledi. 
     Bunun üzerine hasta yakını O.Ü, ''Daha önce de bu ilaçlar bir başka doktor tarafından yazıldı'' diyerek, doktor Abduşoğlu ile tartışmaya başladı. 
     Sinirlenen O.Ü, nöbetçi doktora kafa attı. Hastane personelinin araya girmesiyle olayın büyümesi önlendi. 
     İki gün iş görmez raporu alan Dr. Abduşoğlu'nun şikayeti üzerine yakalanan O.Ü, polis merkezinde ifadesinin alınmasından ardından serbest bırakıldı. 
     Doktor Abduşoğlu, hasta yakınlarının bazen aşırı tepki verdiğini belirterek, ''Ancak, ilk defa böyle bir saldırıyla karşılaştım'' dedi. 
     Denizli Devlet Hastanesi Başhekimi Dr. Mithat Ekici de bu tür olayların gece nöbeti tutan personelde sıkıntı yarattığını ifade ederek, ''Arkadaşlarımız acil tedaviye ihtiyaç duyanlar için nöbet tutuyor. Hiçbir sorumluluk ve suçları olmadığı halde bu tür saldırılara uğruyorlar. Bu konuda daha koruyucu önlemlerin alınmasını istiyoruz'' diye konuştu. 

     
</TEXT>
</DOC>
