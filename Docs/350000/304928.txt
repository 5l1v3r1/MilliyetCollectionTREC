<DOC>
<DOCNO> 304928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur11.html </URL>
<DATE> 2005/01/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yargıtay Evlat edinilen, evlat edinenden en az 18 yaş küçük olmalı 
</HEADLINE>
<TEXT>

     Yargıtay 2. Hukuk Dairesi, evlenme akdinin geçerli sayılabilmesi için evlenecek kişilerin yetkili memur önünde bu amaca uygun irade bildiriminde bulunmaları gerektiğine işaret etti. 
     Ulubey Asliye Hukuk Mahkemesi, bir kişinin, küçüklüğünden beri yanlarında bulunan davalıyı evlat edinmek istemiyle açtıkları davayı kabul etti. Temyiz edilmeyen karar kesinleşti. Adalet Bakanlığı'nın yazısı üzerine Yargıtay Cumhuriyet Başsavcılığı, kararın kanun yararına bozulmasını istedi. Yargıtay 2. Hukuk Dairesi, istemi yerinde buldu. 
     Kararın gerekçesinde, 4721 sayılı Türk Medeni Kanunu'nun 308 1. maddesine göre, evlat edinilenin, evlat edinenden en az 18 yaş küçük olmasının şart olduğu kaydedildi. 
     Dosyada mevcut nüfus kayıt örneklerinden 22 Mayıs 19 doğumlu davacı ile 1 Eylül 1968 doğumlu evlat edinilmek istenilen davalı arasındaki yaş farkının 18 yıldan az olduğu belirtilen kararda, ''Yasal şartın oluşmaması nedeniyle davacıların birlikte evlat edinebilmeleri mümkün olmamasına rağmen, Türk Medeni Kanunu'nun 308. maddesi hükmüne aykırı olarak, davanın kabulüne karar verilmesi usul ve yasaya aykırıdır'' denildi. 
     
     EVLAT EDİNME 
     Elazığ 1. Asliye Hukuk Mahkemesi bir çiftin Evlat Edinme Geçici Bakım Sözleşmesi gereğince kendilerine teslim edilen bir çocuğu evlat edinme istemiyle açtığı davayı kabul etti. Temyiz edilmediği için kesinleşen kararın kanun yararına bozulması istendi. Yargıtay 2. Hukuk Dairesi, Türk Medeni Kanunu'nun vesayet makamının izninden sonra denetim makamının da izninin gerekli olduğunu hüküm altına aldığına işaret ederek, vesayet altındaki kişinin evlat edinilmesi ve evlat edinilmesi halinin de bunlar arasında sayıldığı kaydedildi. Daire, yerel mahkemenin denetim makamından izin alınmaksızın küçüğün evlat edinilmesine karar verilmesini usul ve yasaya aykırı bularak, yerel mahkemenin kararını bozdu. 
     Yargıtay 2. Hukuk Dairesi, Eldivan Asliye Hukuk Mahkemesi'nin bir kararını kanun yararına bozdu. Kararda Türk Medeni Kanunu'na göre, bir küçüğün evlat edinilmesinin evlat edinen tarafından bir yıl süreyle bakılmış ve eğitilmiş olması koşuluna bağlı olduğu belirtildi. Dosyada mevcut nüfus kayıt örneğinden evlat edinilmek istenilen küçüğün 29 Eylül 2003 doğumlu olduğu, dava ve hüküm tarihine göre henüz bir yaşını doldurmadığının anlaşıldığı kaydedilen kararda bu nedenle davanın reddedilmesi gerektiği ifade edildi. 
     
     BOŞANMA KARARININ TANINMASI 
     Terme Asliye Hukuk Mahkemesi, evliliğin tespiti istemiyle açılan davayı kabul etti. Temyiz edilmeksizin kesinleşen kararın kanun yararına bozulması istemini görüşen Yargıtay 2. Hukuk Dairesi yerel mahkemenin kararını bozdu. 
     Kararda, evlenme akdinin geçerli olarak meydana gelebilmesi için evlenecek kişilerin yetkili memur önünde bu amaca uygun irade bildiriminde bulunmalarının yeterli olduğuna işaret edildi. Evliliklerinin tespiti istenen kişilerin evlendirme memuru önünde evlenmek istediklerini beyan ettiklerine dair bir delil bulunmadığı belirtilen kararda, bu nedenle davanın reddine karar verilmesi gerektiği belirtildi. 
     Gaziosmanpaşa 1. Asliye Hukuk Mahkemesi, boşanmaya ilişkin Berlin Parkow Weissensee Mahkemesi'nin kararını tenfizine karar verilmesi istemiyle açılan davayı kabul etti. Temyiz edilmediği için kesinleşen kararın kanun yararına bozulması istemini görüşen Yargıtay 2. Hukuk Dairesi yerel mahkemenin kararını bozdu. Kararda, 2675 sayılı Milletlerarası Özel Hukuk ve Usul Hukuku Hakkında Kanun'da tenfiz dilekçesine eklenecek belgelerin belirlendiği kaydedildi. Kararda, ''bu hükme göre, yabancı mahkeme ilamının bu ülke makamlarınca usulen onanmış aslı ve onanmış tercümesi ile ilamın kesinleştiğini gösteren ve o ülke makamlarınca usulen onanmış yazı veya belge ile onanmış tercümesinin dilekçeye eklenmesi zorunlu olduğu halde bu hususlara uyulmayarak fotokopiyle yetinilmesi usul ve yasaya aykırıdır'' denildi. 
     
     BOŞANMA 
     Yargıtay 2. Hukuk Dairesi'nin kanun yararına bozduğu bir kararda, Türk Medeni Kanunu'nun, en az bir yıl sürmüş evliliklerde eşlerin birlikte başvurması ya da bir eşin diğerinin davasını kabul etmesi halinde evlilik birliğinin temelinden sarsılmış sayılacağını hükme bağladığı belirtildi. Bu halde dahi boşanma kararı verilebilmesi için hakimin bizzat tarafları dinleyerek iradelerinin serbestçe açıklandığına kanaat getirmesi ve boşanmanın mali sonuçları için çocukların durumu hususunda taraflarca kabul edilecek düzenlemeyi uygun bulması gerektiği vurgulanan kararda, şöyle denildi 
     ''Taraflar hazır bulunup bizzat anlaştıklarını açıklamaz veya hakim tarafların anlaşmalarını uygun bulmazsa taraflardan delilleri sorulup toplanması sonucunda evlilik birliğinin temelinden sarsılmış olup olmadığının davacı dinlenilmeksizin davacı vekili ve davalının beyanı ile boşanma hükmü kurulmuş olması usul ve yasaya aykırıdır.'' İznik Asliye Hukuk Mahkemesi evlenmeye izin verilmesi istemiyle açılan bir davayı kabul etti. Yargıtay 2. Hukuk Dairesi, kararın kanun yararına bozulması istemini görüşürken, yerel mahkemenin kararını bozdu. Kararda, Türk Medeni Kanunu'nun hakimin olağanüstü durumlarda ve pek önemli bir sebeple 16 yaşını dolduran erkek veya kadının evlenmesine izin verebileceğini, olanak bulundukça karardan önce anne, baba veya vasinin dinlenebileceğini hüküm altına aldığı kaydedildi. Evlenmesine izin verilmesi istenilen kişinin dava ve hüküm tarihinde 16 yaşını doldurmadığının anlaşıldığı belirtilen kararda yasal şartın oluşmaması nedeniyle davanın reddine karar verilmesi gerektiği kaydedildi. 
     
     NÜFUS KAYITLARININ DEĞİŞİMİ DAVALARI 
     Yargıtay 18. Hukuk Dairesi Darende Asliye Hukuk Mahkemesi'nin bir kararının kanun yararına bozulması istemini görüşürken yerel mahkemenin kararını bozdu. Kararda, Nüfus Kanunu'nun 46. maddesine göre, nüfus kayıtlarının düzeltilmesine ad ve soyadı değişikliği davaları dahil ilişkin davalarda Cumhuriyet savcısıyla nüfus müdürü veya memurunun bulunması ve kararın onların önünde verilmesinin zorunlu olduğuna işaret edildi. Kararda, mahkemenin oluşumuna ilişkin bu yasa hükmünün dikkate alınmadan nüfus idaresi temsilcisinin yokluğunda yargılama yapılarak hüküm kurulmasının usul ve yasaya aykırı bulunduğu belirtildi. 
     Yargıtay 2. ve 18. hukuk dairelerinin söz konusu kararları, Resmi Gazete'de yayımlandı. 
     
</TEXT>
</DOC>
