<DOC>
<DOCNO> 322395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/ygokce.html </URL>
<DATE> 2005/03/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sahte futbol 
</HEADLINE>
<TEXT>



Seyircisiz oynanan maç Beşiktaş için ceza olarak nitelendirilebilir. Ama tribünlere futbol izlemek niyetiyle gelip, 90 dakikalık oyuna tiryaki olanlar için bu karar bir ceza değil, ancak ödül olabilir. En azından 90 dakikalık temaşanın bir oyun olmadığını, işkence olduğunu gördüler. Hiç değilse tanıklıkları ekran karşısındaydı. En azından üşümemiş olmak, trafik çilesini çekmemek ve statta boşuna zaman tüketmemiş olmakla teselli bulabilirler. 
Kural hatası nedeniyle yok sayılan ilk maçta hiç değilse goller vardı. Dün bırakın golü, gol pozisyonu ya da hatırı sayılır bir şuta dahi tanık olmadık. Günün maçını maç olmaktan çıkaran, bize futbolun sahtesini sunup zehirleyen taraf Beşiktaş'tı. Gençlerbirliği en azından oyun kurgusuyla, akıllı ve çabuk gol arayışıyla elinden geleni yaptı. Beşiktaş bu maçı yenilmeden kapadıysa, yine de hak edilmemiş bir puanı kazanarak futbolun adaletsizliğine yeni bir örnek oluşturmuş sayılır. 
Rıza Çalımbay'ın Beşiktaş'ta, Del Bosque'den sonra göreve gelişini, kaptanın hoca olarak yuvaya dönüşü biçiminde yorumlayıp duygusallık gösterdik. Galatasaray derbisinden sonra anlaşıldı ki, Rıza hoca yine dersine çalışmamış. Beşiktaş artık sadece adını taşıyor, misyonunu, motivasyonunu kaybetmiş. Profesyonel sporculuk onuru da en alt seviyeye inmiş. İbrahim Toraman da olmasa tümünü sportif açıdan suçlu ilan edeceğiz. Ama İbrahim Toraman'a saygı duyarak onu ayırıyorum. Dün maça stoper olarak başladı. Top kesti, orta alanda elinden geldiğince oyunun kurgusuna katıldı. Sağdan atak düzenledi, pozisyon yaratmaya çalıştı. Ama yalnızdı. Çalımbay üçlü savunmada Koray'ı libero, Toraman ile Ronaldo'yu da stoper olarak görevlendirmişti bu defa. Toraman, Mustafa Özkan'ı, Ronaldo da Youla'yı göz ve ayak hapsinde tuttu. Ötesi kocaman bir falsoydu. Orta alanda kanatları çalışmayan, ön liberoları felç olmuş bir takım hayal kırıklığından başka ne yaratabilir ki Carew ve Ahmet Dursun birbirlerinden habersizdiler. Aldıkları topu kullanamadılar. Ahmet Hassan zaman zaman bireysel çabalarıyla birşeyler yapmaya çalıştı, ama Pancu da, Tümer de sonradan oyuna giren İbrahim ve Sergen de oyuna sağır kaldılar. 
Temposunu yitirmiş, mücadele azmini ve isteğini de kaybetmiş Beşiktaş ile karşı karşıyayız. Bu takımda inanılmaz bir çöküş ve erezyon var. Çalımbay ne yazık ki çare üretemiyor. Yaratıcı hiçbir taktik varyasyon, sistem adına tepkili tek görüntü yok. Sanırım bu takımla Beşiktaş'ın gelecek sezonda da işi olmaz. Kadro dağılır. Yönetim yazın aceleye getirdiği transfer için şimdiden hazırlık yapmalı. Çalımbay da şapkayı önüne koymalı. Katkıda bulunamayacaksa kendi kararını, kendini de, Beşiktaş'ı da yıpratmadan dürüstçe vermeli. 



</TEXT>
</DOC>
