<DOC>
<DOCNO> 345042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy04.html </URL>
<DATE> 2005/05/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Memurlara bilgisayar tazminatı teklifi... 
</HEADLINE>
<TEXT>

     ANKA 

AKP Diyarbakır Milletvekili Aziz Akgül, bilgisayar kullanımı bilgisine sahip kamu personeline bilgisayar tazminatı ödenerek diğer personelin de teşvik edilmesi amacıyla bir yasa teklifi verdi. 
     AKP Diyarbakır Milletvekili Aziz Akgül, bilgisayar kullanımı bilgisine sahip kamu personeline "bilgisayar tazminatı" ödenmesi amacıyla bir yasa teklifi verdi. Akgül teklifine, kamunun her kademesindeki personelin bilgisayar bilgisine sahip olması ve kullanmasının kamu hizmetlerinin daha etkin ve verimli yürütülmesini sağlayacağını gerekçe gösterdi. 
     Akgül’ün TBMM Başkanlığı’na sunduğu yasa teklifinde, Öğrenci Seçme ve Yerleştirme Merkezi ÖSYM tarafından kamu personeline yönelik bilgisayar seviye tespit sınavı düzenlenmesi öngörülüyor. Teklifte, bu sınavda başarılı olup, bilgisayar bilgisinden kurumlarınca yararlanılanlara, A düzeyi için 900 gösterge, B düzeyi için 600 gösterge ve C düzeyi için 300 göstergenin memur aylık katsayısıyla çarpımı sonucu bulunacak tutarda bilgisayar tazminatı ödenmesi düzenleniyor. 
     Teklifin gerekçesinde, klasik ve geleneksel devlet yapısıyla sunulan hizmetlerin kalitesinin istenen düzeyde olmadığı, kağıda dayalı işlerin hem maliyeti yükselttiği hem de zaman kaybına yol açtığı belirtildi. Her kademedeki kamu personelinin bilgi ve iletişim teknolojilerine sahip olmasıyla bilgisayar bilgisi ve kullanımının kaçınılmaz bir gereklilik olduğu da vurgulanan gerekçede, bu nedenle bilgisayar bilgisine sahip personele tazminat ödenerek özendirici ve teşvik edici olunmasının amaçlandığı ifade edildi. 
     
</TEXT>
</DOC>
