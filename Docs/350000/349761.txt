<DOC>
<DOCNO> 349761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur07.html </URL>
<DATE> 2005/06/07/ </DATE>
<TIME> 03.15 </TIME>
<AUTHOR>  </AUTHOR>
<HEADLINE>
Denize düşen kadın tüm aramalara rağmen bulunamadı... 
</HEADLINE>
<TEXT>

     Antalya’da Düden şelalesinin denize döküldüğü bölgede suya düşen kadın, itfaiye ve deniz polisinin yaklaşık iki saat süren aramasına rağmen bulunamadı. 
     AA muhabirinin aldığı bilgiye göre, Eski Lara Yolu Gençlik Parkı içerisinde Düden şelalesinin denize döküldüğü alanda bir kadının denize düştüğü ihbarı üzerine olay yerine gelen itfaiye ve polis ekipleri, yaklaşık iki saat süreyle arama yaptı. 200 metrekarelik alanda karanlığa rağmen arama yapan ekipler, isminin Songül Y. 35 
     olduğu bildirilen kadını bulamadı. 
     Polis, görgü tanıklarının ifadeleri doğrultusunda, genç kadının intihar etmek amacıyla suya atlamış olabileceği üzerinde duruyor. 
     Bir bankada çalıştığı belirtilen Songül Y’nin yakınları olay üzerine sinir krizleri geçirdi. 
     Görgü tanığı Azmi Topaç, kadının şelalenin başına kadar gelerek, telefonla konuştuğunu söyledi ve "Atlayacak mı diye arkadaşımla konuşurken, bir anda kadının suya düştüğünü gördük. Atladı mı, düştü mü bunu fark etmedik" dedi. 
     Yaklaşık iki saat boyunca denizde kadını arayan deniz polisi ve itfaiye ekipleri, arama çalışmalarına sabah devam etmek üzere ara verdi. 
     
</TEXT>
</DOC>
