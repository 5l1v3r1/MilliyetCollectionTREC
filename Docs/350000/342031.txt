<DOC>
<DOCNO> 342031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonyas22.html </URL>
<DATE> 2005/05/12/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
83 yaşındaki adama uydu ile kontrol cezası... 
</HEADLINE>
<TEXT>

     Hollanda’da çocuklara cinsel tacizde bulunan 83 yaşındaki bir adam, mahkeme tarafından uydu aracılığıyla kontrol cezasına çarptırıldı. 
     Groningen Mahkemesi, sanığın hapis cezasına çarptırılmasının, çok yaşlı olması nedeniyle yasaların amacına uygun düşmeyeceği görüşüne vardı. 
     Mahkeme, hapis cezası yerine, sanığın, uydu aracılığıyla GPS denilen sistemle nerede olduğunun izlenmesine ve kontrol altında tutulmasına karar verdi. 
     Buna göre, sanık evde olmadığı zaman kontrol merkezi bu durumu bilecek ve takip edecek. Sanık çocuklara birkaç metre yaklaşsa bile alarm sistemi çalışarak, hemen müdahale edilecek. 
     Hollanda’da bugüne kadar az da olsa hücre yetersizliğinden dolayı kısa süreli hapis cezasına çarptırılanların evlerde elektronik gözetim altında tutulması uygulaması yapılıyordu. Ancak ilk kez bir mahkumun, evin dışına çıkmasına da kontrol altında tutulmak kaydıyla izin veriliyor. 
     
</TEXT>
</DOC>
