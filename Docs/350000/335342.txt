<DOC>
<DOCNO> 335342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/dunya/adun.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara sıkıntılı 
</HEADLINE>
<TEXT>


Türkiye'nin AB üyeliğine karşı olan yeni Papa 16. Benedictus'un Avrupa'nın çoğu Katolik olan kamuoylarını Türkiye aleyhinde etkilemesinden kaygı duyuluyor 

Utku Çakırözer - Ankara 


Türkiye'nin AB'ye üyeliğine karşı çıkan Joseph Ratzinger'in, 1.1 milyarlık Katolik dünyasının en yüksek dini otoritesi olarak Papa seçilmesi, Ankara'da kaygı uyandırdı. 
Katolik dünyasının en tutucu isimlerinden olan ve Türkiye'nin AB üyeliğinin yanı sıra dinlerarası diyaloğa karşı görüşleriyle de tanınan Ratzinger'in Papalığa getirilmesiyle ilgili olarak Ankara kulislerinde şu değerlendirmeler yapılıyor 
1. TÜRKİYE - AB İLİŞKİLERİ Türkiye'nin AB ile müzakereleri sürerken ve müzakereler sonrasındaki onay sürecinde, Avrupa kamuoyunun tavrında dini otorite olarak Papa'nın görüşleri etkili olacak. Ölen eski Papa Jean Paul II açıkça destek vermese bile Türkiye aleyhinde olumsuz açıklama da yapmıyordu. Ratzinger, Ağustos 2004'te yaptığı, "Türkiye'nin yeri AB değil, Arapların yanı" yolundaki açıklamasına bağlı kalırsa, nüfuslarının tamamı Katolik olan İtalya, Polonya, İspanya, Portekiz ve Malta'yla, Katoliklerin önemli oranda bulunduğu Fransa ve Almanya'nın, Türkiye'nin AB üyeliğine desteği olumsuz etkilenebilir. 
2. ERDOĞAN'LA POLEMİK Başbakan Recep Tayyip Erdoğan'ın Papa seçilmeden önce Ratzinger'le polemiğe girmiş olması da Ankara'yı düşündürüyor. Ratzinger'in Ağustos 2004'te verdiği, "Türkiye geleceğini AB'de değil, Müslüman birliğinde aramalı" demecine Erdoğan, "Vatikan din devletidir. AB üyesi değildir. Biz AB üyesi ülkelerle konuşuyoruz" karşılığını vermişti. 
3. DİYALOG TEHLİKEDE Papa Jean Paul II'nin dinlerarası diyalog politikasının da Ratzinger tarafından aynı hevesle sürdürülmesi beklenmiyor. Katolik dünyasının dışa açılmayı bırakarak önceliğini kendi içini düzenlemeye vermesi görüşünü savunan Ratzinger'in bu tavrının da Müslüman bir ülke olarak Türkiye'nin Avrupa'ya entegrasyonunu teşvik etmeyeceğinden endişe duyuluyor. 

Hitler Gençliği'ne mecburen katılmış 

DIŞ HABERLER SERVİSİ 

Alman Kardinal Joseph Ratzinger, önceki gün Papa seçildikten sonra San Pietro Meydanı'ndaki cemaati selamlıyor üstte . 14 yaşında solda Nazilerin gençlik kolu Hitler Gençliği'ne katılmasıyla gündeme gelen Ratzinger, anılarında bu kararı gönüllü olarak değil, öğrenim harcında indirim sağlamak için aldığını yazıyor. Ratzinger, "Hatıralar Kilometre Taşları 1927 - 1997" adlı kitabında, 1939'da Traunstein kasabasındaki papaz okulundaki harcında indirim kazanmak için örgütün toplantılarına gittiğini ifade etmişti. 


</TEXT>
</DOC>
