<DOC>
<DOCNO> 321711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/spo03.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery ses getirir 
</HEADLINE>
<TEXT>


Galatasaray'ın hocası, Beşiktaş derbisinin kahramanı Fransız yıldıza övgü yağdırdı, "Daha fizik gücünün yüzde 70'ini kullanıyor. Böyle devam ederse marka olup, Avrupa'da ses getirir" dedi 

BÜNYAMİN OSMAN 


Bölöni'ye sordu 
DERBİ sonrası Kaşıbeyaz Restoran'da bizleri konuk edip, sorularımızı yanıtlayan Gheorghe Hagi, Beşiktaş maçında oynadığı futbolla göz kamaştıran Franck Ribery'e övgü yağdırdı. Hagi, "Başlarda hakkında fazla bilgim yoktu. Fransız Nantes'in Rumen hocası Ladislau Bölöni'den bilgi aldım. Küçük yaşta ne kadar acı bir kaza yaşamış olsa bile mesleğinde büyük bir futbolcu olma çabası onun karakterini ortaya serer" dedi. 

"Mert bir insan" 
RİBERY'NİN büyük bir yetenek olduğunu vurgulayan Hagi, şöyle devam etti "Kaleye direkt oynaması, sağ kanadı iyi kapatan ve topla süratli ilerlemesi onun artıları. Böyle devam ederse Galatasaray'da iyi işler yapar ve marka olup Avrupa'da ses getirir. Şu anda fizik fücünün yüzde 70'inden yararlanıyoruz. İleride daha da iyi olacak. Mert ve çok neşeli bir insan. Takım içinde herkesle çok çabuk kaynaştı". 

Terim'in izinde 
TÜRKİYE Kupası'nı istediklerini kaydeden Hagi, şampiyonluk için ise, "Aynı kapasiteyle devam edersek şampiyonluk işten bile değil. Ancak futbolda kesin bir şey yok. Meslektaşım Rıza maçtan sonra üzüntüden ağlıyormuş gibi oldu. Ama her an her şey benim için de değişebilir" diye konuştu. Rumen hoca, eski başarıları yakalamaya çalıştıklarını, Fatih Terim ve takımının izinde olduklarını sözlerine ekledi. 

Song'a 2 maç ceza yolda 

PFDK'ye gönderildi 
BEŞİKTAŞ maçında hakemin görmediği bir pozisyonda Veysel'e tekme attığı televizyon görüntülerine takılan Song, Hukuk Kurulu'nun bugün bantı izlemesinden sonra Disiplin Kurulu'na sevk edilecek. Galatasaray defansının Tomas ile birlikte belkemiği olan Kamerunlu oyuncuya iki maç ceza gelmesine kesin gözüyle bakıldığı bildirildi. 

Fatura ağır 
HAKEM ve gözlemci raporlarında yer almayan bu eylem, FIFA'nın 948 nolu sirkülerinin öngördüğü yöntemle cezalandırılacak. Tomas'ın hakeme tükürdüğü yolundaki iddiaların ise görüntülerde ve raporlarda yer almadığı bildirildi. Yabancı madde ve küfür nedeniyle PFDK'ye sevk edilen Galatasaray'a asgari 20 bin YTL ceza kesileceği öğrenildi. 

Boğa mesaisi 

GALATASARAY, Beşiktaş galibiyeti sonrası bir günlük iznin ardından, İstanbulspor maçının hazırlıklarına başladı. Sakatlıkları bulunan Hakan Ünsal, Hakan Şükür ve Song antrenmana katılmadı. Sarı - Kırmızılılar'ın milli maçlar nedeniyle verilecek arada İsveç'in Göteborg takımıyla 24 Martta İstanbul'da özel bir maç yapacağı açıklandı. 

Forvet aranıyor 

DERBİDE gördüğü kırmızı kartla cezalı duruma düşen Necati Ateş'in forması için iki alternatif ön plana çıkıyor. İlk etapta yeni transfer Hasan Kabze'nin, Hakan Şükür'e partner olması düşünülüyor. Ancak Beşiktaş maçında on kişi kalınmasının ardından forvete sürülen Hasan Şaş'ın da yine aynı bölgede forma giyebileceği bildirildi. 

TÜYAP'ı gezdiler 

KAPTAN Bülent, Ergün ve Volkan dün Beylikdüzü TÜYAP'taki Züccaciye ve Hediyelik Eşya Fuarı'na katıldı. Ördekçioğlu'nun standını ziyaret eden üç futbolcu hayranlarına imza dağıttı. Ergün, "Artık önümüzdeki her maç final" dedi. 


</TEXT>
</DOC>
