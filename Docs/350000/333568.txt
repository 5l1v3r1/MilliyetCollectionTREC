<DOC>
<DOCNO> 333568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yasam/axyas01.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte kıyametler ve olasılıkları 
</HEADLINE>
<TEXT>


Dünyayı tehdit edebilecek 10 felaketin yıkım gücü ve olasılıkları hesaplandı. En ciddi tehdit, süper volkanlar 

DIŞ HABERLER SERVİSİ 

İngiliz The Guardian gazetesi, gelecek 70 yıl içerisinde dünyanın ve insanoğlunun varlığını tehdit edebilecek 10 büyük tehlikeyi araştırdı. İşte yerbilimciler, silah uzmanları, astronomlar ve bilim adamlarının tahminlerine dayanılarak hazırlanan olası felaket senaryoları 

İKLİM DEĞİŞİKLİĞİ Atmosferde biriken zararlı gazların yarattığı sera etkisiyle bu yüzyılın sonuna kadar dünya sıcaklığında yaklaşık 2 derecelik artış bekleniyor. Bu ısı artışı, gıda stokları üzerinde onarılamaz hasar yaratacak. Olasılığı Yüksek - Gerçekleşirse insanlığın ne kadarı yok olur Yüzde 60. 

EVRİM SAATİNİN SONU Bilim adamları, doğadaki canlıların evrim saatini belirleyen telomer adlı DNA zincirlerinin kısalmasıyla, kanser, alzheimer gibi yaşlılığa bağlı hastalıkların da oluşma riskinin artığını kaydediyor. Olasılığı Düşük - Gerçekleşirse insanlığın ne kadarı yok olur Yüzde 80. 

SALGIN HASTALIKLAR Son yüzyılda AIDS, SARS gibi salgın hastalıklarla mücadele eden insanoğlunun, daha kötü salgınlara maruz kalabileceği belirtiliyor. En yakın olasılık, Asya'yı vuran kuş gribi virüsünün tüm dünyaya yayılması. Olasılığı Çok yüksek - Gerçekleşirse insanlığın ne kadarı yok olur Yüzde 30. 

TERÖRİZM Uzmanlara göre, terörist grupların, biyolojik ve kimyasal kitle imha silahlarıyla saldırı düzenleme olasılığı her geçen gün artıyor.Olasılığı Çok yüksek - Gerçekleşirse insanlığın ne kadarı yok olur Yüzde 20. 

NÜKLEER SAVAŞ Uluslararası strateji uzmanlar, Soğuk Savaş'ın bitimiyle azalan nükleer savaş olasılığının bugün İsrail, Hindistan, Pakistan ve Kuzey Kore gibi nükleer silaha sahip ülkeler nedeniyle halen sürdüğünü belirtiyor. Olasılığı Düşük - Gerçekleşirse insanlığın ne kadarı yok olur Yüzde 80. 

METEOR ÇARPMASI Çapı 1.5 kilometre büyüklüğünde bir meteor, birkaç milyon yılda bir dünyaya çarpıyor. Çarpışmanın küresel sonucuysa yeni bir buzul çağı. Olasılığı Orta - Gerçekleşirse insanlığın ne kadarı yok olur Yüzde 50. 

AKILLI ROBOTLARIN H KİMİYETİ Gelişen teknolojiyle 2050'ye kadar robotların insanlar gibi düşünmeye başlayacağı tahmin ediliyor. Bunun sonucunda yaratıcıları üzerinde h kimiyet kurma olasılıkları göz ardı edilmiyor. Olasılığı Yüksek - Gerçekleşirse insanlığın ne kadarı yok olur Yüzde 80. 

KOZMİK PATLAMA Samanyolundaki bir gezegenin patlamasıyla ortaya çıkacak gama ışınları, dünyada yeni bir buzul çağı başlatabilir. Olasılığı Düşük - Gerçekleşirse insanlığın ne kadarı yok olur Yüzde 40. 

SÜPER VOLKAN PATLAMASI Süper volkanlar, 50 bin yılda bir faaliyete geçiyor. Yarattıkları yıkımsa, meteor çarpmasının yaklaşık 12 katı. Olasılığı Çok yüksek - Gerçekleşirse insanlığın ne kadarı yok olur Yüzde 70. 

KARA DELİKLER Bilim adamları, dünyanın bir kara delik tarafından yutulması olasılığını da göz ardı etmiyor. Olasılığı Çok düşük - Gerçekleşirse insanlığın ne kadarı yok olur Yüzde 100. 


</TEXT>
</DOC>
