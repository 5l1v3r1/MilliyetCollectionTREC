<DOC>
<DOCNO> 341363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/dunya/dun01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan ilk tutuklama emirleri 
</HEADLINE>
<TEXT>


SEFA KARAHASAN Lefkoşa 


Güney Kıbrıs Rum Yönetimi tarafından, KKTC'de 1974 öncesinde Rumlara ait malları kullananlar hakkında tazminat ve tahliye talebiyle açılan davaların celpnamelerinin gönderilmesinin ardından, bu çağrılara uymayan biri İngiliz 4 kişi hakkında ilk kez "Avrupa tutuklama emri" çıkarıldı. Bu kişiler, Avrupa Birliği AB üyesi 25 ülkeden birine gitmeleri halinde tutuklanacak. 

Emlakçı ve turizmci 
İlk tutuklama emirleri Girne'nin en büyük İngiliz emlakçısı Mark Unwin ve Unwin'in şirketinde yönetici olarak çalışan bir Türk hakkında, Rum malları üzerine Girne'de turistik tesisler yapmak suçlamasıyla çıkarıldı. Rum mahkemesi ayrıca, KKTC'nin ünlü işadamlarından Aziz Kent hakkında, Girne'ye bağlı Lapta'da eski Rum arazisi üzerine otel kurduğu gerekçesiyle tutuklama kararı verdi. "Con Aziz" adıyla bilinen Aziz Kent'in Girne'de birçok otel ve turistik tesisi bulunuyor. 
Halen mahkemesi devam eden Gazimagosa'daki Hurma Restoran'ın işletmecisi işadamı Hüseyin Çağıner hakkında da tutuklama emri çıkarıldı. Rum mahkemeleri, celplerin alınmasından sonra 10 gün içinde mahkeme karşısına çıkılmaması durumunda tutuklama emri çıkarabiliyor. 


</TEXT>
</DOC>
