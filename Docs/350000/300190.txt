<DOC>
<DOCNO> 300190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun47.html </URL>
<DATE> 2004/12/23/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Uluslararası ceza mahkemesi ile İnterpol anlaşma yaptı 
</HEADLINE>
<TEXT>

     Uluslararası Ceza Mahkemesi UCM ile Interpol arasında işbirliği anlaşması imzalandığı bildirildi. 
     Savaş suçu, soykırım ve diğer büyük insan hakları ihlalleriyle ilgili suçlanan bireylerin yargılanması için kurulan ilk daimi uluslararası mahkeme olan UCM tarafından yapılan açıklamada, Interpol ile imzalanan anlaşmada, iki kuruluşun bilgi paylaşımı ve arananların yakalanması konusunda işbirliğinin öngörüldüğü kaydedildi. 
     Merkezi Lahey'de bulunan UCM'nin Başsavcısı Luis Moreno Ocampo, bu suçlarla ilgili arananların dünyanın neresinde olurlarsa olsunlar peşlerini bırakmayacaklarını belirterek, sadece savaş suçu işleyenlerin değil, ''kanlı elmas'' ticareti yapanlar gibi, bu suçların işlenmesine katkıları olanların da yargılanacağını söyledi. 
     Moreno Ocampo, savaş suçu işlediklerini bildikleri kişilere elmas karşılığı para ve silah veren yabancı iş adamları ve şirketlerin de savaş suçu işlemekle suçlanabileceğini belirtti. 
     UCM, çoğunluğu Afrika'da yasadışı kaynaklardan elde edilen ve savaşların finansmanında kullanılan işlenmemiş elmasların kastedildiği ''kanlı elmas'' ticaretiyle ABD, Kanada, İngiltere, Rusya, Çin ve Zimbabve gibi ülkeler arasında bağlantı bulunduğunu kaydediyor. 
     
</TEXT>
</DOC>
