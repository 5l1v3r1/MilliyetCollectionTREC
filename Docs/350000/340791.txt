<DOC>
<DOCNO> 340791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/axspo02.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay'ın sırrı 
</HEADLINE>
<TEXT>


Fenerbahçe'nin genç yıldızının, kız kardeşinin rahatsızlığı nedeniyle bir süredir sıkıntılı olduğu, yaşadığı kötü günlerin performasını da olumsuz etkilediği ortaya çıktı 


Fenerbahçe'de son haftalarda büyük eleştirilere maruz kalan ancak Diyarbakır deplasmanında attığı golle kendini bulan Tuncay Şanlı'nın yaşadığı durgunluğun sırrı ortaya çıktı. 
Genç yıldızın kız kardeşinin bir süre önce geçirdiği rahatsızlığın ailede büyük sarsıntı yarattığı öğrenildi. Tuncay'ın depresyona giren kardeşinin İstanbul'da tedavi gördüğü, Fenerbahçeli oyuncunun da yanından ayrılmadığı ifade edildi. 
Tuncay, Diyarbakır'da attığı golün kendisi için büyük moral olduğunu belirtti, "Artık kupayı kaldırma zamanı geldi. Hem başkanımız, hem taraftarlar, hem de biz futbolcular bu kupayı istiyoruz. Ancak her sene bir engel oluyor ve kaybediyorduk. Şimdi bu özlem bitecek. Fenerbahçe taraftarını Olimpiyat Stadı'na davet ediyorum. Onlarla birlikte mutlu sona ulaşacağız. Biz buna inanıyoruz, onlar da inansın" dedi. 

Anelka işbaşı yaptı 

Trabzonspor maçında kasığından sakatlanan ve Diyarbakır deplasmanında forma giyemeyen Nicolas Anelka düz koşulara başladı. Fransız yıldızı, Galatasaray derbisine yetiştirmek için seferberlik ilan edildi. Anelka'nın şu an için oynamasının şüpheli olduğu belirtilirken, kesin durumunun yarın netlik kazanacağı öğrenildi. Teknik Direktör Daum'un bu oyuncuyu finalde oynatmak istediği, umut ışığı görmesi halinde kendisine ilk on birde şans vereceği kaydedildi. 

Fener hız kesmiyor 

YUSUF DURSUN 

Diyarbakır deplasmanını kayıpsız geçen Fenerbahçe, Galatasaray ile oynayacağı kupa finalinin hazırlıklarına ara vermeden başladı. 1 saat 50 dakika süren antrenmanda, Diyarbakırspor maçında forma giyen oyuncular yenilenme çalışması, diğer futbolcular ise antrenör Roland Koch yönetiminde çift kale maç yaptı. Sakatlıkları nedeniyle tedavileri süren Servet, Anelka ve Alex ile Nobre idmana katılmadı. Sarı - Lacivertliler bugünkü antrenman için Atatürk Olimpiyat Stadı'nı kullanacak. Bu arada oyunculara serum takviyesi yapıldığı açıklandı. 

Daum dört köşe 

Diyarbakır'daki iyi futbol, Galatasaray derbisi öncesi Alman hocanın neşesini geri getirdi 

YALÇIN TÜRK 

Teknik Direktör Christoph Daum dünkü antrenmanda oldukça neşeliydi. Alman hoca çalışma başlamadan futbolcularıyla kısa bir toplantı yaptı. 
Galatasaray ile oynanacak kupa finali öncesi Diyarbakır'da elde edilen galibiyet ve iyi oyun nedeniyle futbolcularına övgü yağdıran tecrübeli çalıştırıcı, "Doksan dakika mükemmel bir tempoda oynadınız. Şampiyon gibi mücadele ettiniz. Böyle devam ederseniz maç kaybetmeyiz. Kupa finalinde de aynı düşüncede olmanızı istiyorum. 22 yıl, üzerinizde baskı oluşturmasın. Yüzdük yüzdük sonuna geldik. Artık kupayı bırakmak bizlere yakışmaz. 30 bine yakın taraftarımız bizimle olacak. Sabırlı ve disiplinli davranırsanız bu zor derbinin de üstesinden geleceğinize inanıyorum" dedi. 

Taraftara özel çağrı 

İkinci Başkan Nihat Özdemir, kupa finali için taraftarları Olimpiyat Stadı'na çağırdı. Deplasmanlarda bile inanılmaz seyirci desteği bulduklarını dile getiren Özdemir, "22 yıllık kupa özlemini taraftarımızın desteğiyle sona erdirmek istiyoruz. Tüm Türkiye ve Dünya Fenerbahçe taraftarının gücünü bu maçta görecek" ifadelerini kullandı. 


</TEXT>
</DOC>
