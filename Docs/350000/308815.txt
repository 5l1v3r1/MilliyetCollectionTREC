<DOC>
<DOCNO> 308815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun11.html </URL>
<DATE> 2005/01/24/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Filistin'de ateşkes için önemli adım Saldırılar duruyor 
</HEADLINE>
<TEXT>

     Filistinli silahlı grupların, Filistin Yönetimi ile varılması beklenen nihai ateşkes anlaşması öncesinde saldırılarını durdurmayı kabul ettiği bildirildi. 
     Gruplarla yapılan görüşmeleri izleyen Filistinli yetkili Ziyad Ebu Amr, Filistin'in Sesi radyosuna yaptığı açıklamada, Filistinli grupların, bölgedeki durumu sakinleştirmeyi kabul ettiklerini söyledi. 
     Amr, İsrail'in şimdi somut adımlar atması gerektiğini belirterek, bu adımlar arasında birliklerin Filistin kentlerinden çekilmesinin ve askeri operasyonlar, ev yıkımları ile tutuklamaların durdurulmasının bulunduğunu kaydetti. 
     Filistin Devlet Başkanı Mahmud Abbas, Filistinli silahlı gruplarla ateşkes anlaşmasına yakın olduğunu, ancak İsrail'in de anlaşmaya olumlu yanıt vermesi gerektiğini söylemişti. 
     
</TEXT>
</DOC>
