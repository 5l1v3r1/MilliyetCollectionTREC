<DOC>
<DOCNO> 338504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur26.html </URL>
<DATE> 2005/04/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AÜ'de öğrenci affına başvuru için son tarih 18 Mayıs... 
</HEADLINE>
<TEXT>

     Anadolu Üniversitesi'nin AÜ , uzaktan öğretim sistemiyle eğitim veren iktisat, işletme ve açıköğretim ile örgün öğretim yapılan fakülte, yüksekokul veya enstitülerinden kaydı silinen öğrenciler, aftan yararlanmak için 18 Mayıs'a kadar başvurabilecek. 
     AÜ Rektörlüğü'nden yapılan yazılı açıklamada, 29 Haziran 2000 tarihinden 17 Mart 2005 günü mesai saati bitimine kadar olan sürede kaydı silinen öğrencilerin, öğrenci affından yararlanabilmek için 18 Mayıs'a kadar başvuruda bulunmaları gerektiği belirtildi. 
     Başvuruların illerdeki Açıköğretim Fakültesi bürolarına yapılabileceği ifade edilen açıklamada, başvuru sırasında öğrencilerin kimlik belgesi, kimlik numarası ve ÖSYM numarasını gösteren belgeleri yanlarında bulundurmaları gerektiği kaydedildi. 
     Açıklamada, 2 aylık yasal sürenin bitiminden sonra yapılacak başvuruların kabul edilmeyeceği vurgulandı. 
     Öğrenci affı kapsamında, fakülte, yüksekokul veya enstitü gibi örgün programlardan kaydı silinen öğrencilerin de 18 Mayıs'a kadar şahsen veya posta yoluyla başvuru yapmaları gerektiği kaydedildi. 
     Başvuru dilekçesinde kimlik numarası ile adres ve telefon numarası bilgilerinin mutlaka belirtilmesi gerektiği ifade edilen açıklamada, postadaki gecikmelerin kabul edilmeyeceği bildirildi. 
     
</TEXT>
</DOC>
