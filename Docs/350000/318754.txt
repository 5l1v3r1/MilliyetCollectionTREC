<DOC>
<DOCNO> 318754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/spo02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorumlu Daum 
</HEADLINE>
<TEXT>


Fenerbahçeli taraftarlar, UEFA Kupası'ndaki başarısızlığın faturasını Alman çalıştırıcıya çıkardılar, taktiksel hatanın çok olduğunu savundular 


Anketlere katıldılar 
UEFA Kupası 3. turunda İspanya'nın Real Zaragoza takımına elenen Fenerbahçe'de, internet sitelerinde yapılan anketlere katılan taraftarlar, elenmelerinde hatanın ağırlıklı olarak Teknik Direktör Christoph Daum'da olduğunu düşünüyor. 'www.fenerhaber.net' adlı internet sitesinde süren 'Elenmede hatalı kim ' anketine katılan bin 17 taraftarın yüzde 65.68'i 668 kişi "Daum" şeklinde görüş belirttiler. 

Yönetim en suçsuz 
TARAFTARLARIN yüzde 31.66'sı 322 kişi "Futbolcular", yüzde 2.65'i 27 kişi ise "Yönetim" şıkkını tıkladı. www.fenerbahce.com adlı internet sitesinde "Elenmenin en önemli nedeni nedir " anketine katılan bin 970 taraftarın yüzde 51.9'u bin 23 kişi "Taktiksel hatalar" diyerek, elenmenin sorumlusu olarak Daum'u gösterdi. Taraftarların yüzde 35.1'i 692 kişi "Tecrübesizlik", yüzde 12.9'u da 255 kişi "Şanssızlık" diye oy kullandı. 

Emre'den yeşil ışık 

FENERBAHÇE'NİN renklerine bağlamak istediği Emre Belözoğlu, gelecek sezon Türkiye'ye dönebileceğini söyledi. Yıldız futbolcu "Önümüzdeki üç ay içinde, İnter'de kalıp kalmayacağım konusunda bir karar vermek istiyorum. Futbol kariyerimi Avrupa'da sürdürme düşüncesindeyim. Ancak Avrupa'dan istediğim şekilde bir teklif alamazsam, Türkiye'ye dönebilirim" dedi. 

Sebat'a döndüler 

SARI-Lacivertliler, yarın Şükrü Saracoğlu Stadı'nda oynayacakları Akçaabat Sebatspor maçının hazırlıklarına dün başladılar. Daum antrenman öncesi oyuncularıyla toplantı yaptı. Artık ligi düşünmeleri gerektiğini belirten Alman hoca, daha sonra İspanya'da forma giyen oyuncularını düz koşu sonrası serbest bıraktı. Diğer oyuncular ise Koch yönetiminde bir süre daha çalıştı. 

FENERBAHÇE GÜNLÜĞÜ 
Oynadığına sevinemedi 
YAKLAŞIK dört ay sonra Zaragoza maçıyla sahalara dönen Pierre van Hooijdonk, tekrar forma giydiğine sevinemediğini söyledi. Hollandalı oyuncu, "UEFA'da çok iyi yerlere gelmeyi hedefliyorduk. İyi oynadık ama bunu skora yansıtamadık. Ancak profesyonelce davranıp lige konsantre olmalıyız. Şampiyonluk da çok önemli" dedi. 

Rüştü'ye tebrik yağdı 
ZARAGOZA karşısında özellikle ikinci yarı sayısız tehlikeyi başarıyla önleyen ve farklı bir yenilgiye izin vermeyen kaleci Rüştü'ye maç sonunda tebrik yağdı. Soyunma odasına tüm takım arkadaşları, tecrübeli file bekçisini gösterdiği performanstan dolayı kutladılar, "Bizi ağır bir mağlubiyetten kurtardın. Teşekkür ederiz" diye konuştular. 

Tahkim Kurulu karar veremedi 
DENİZ Barış'ın tazminat sorunu dün de sonuçlanamadı ve dosya haftaya kaldı. Tecrübeli oyuncu, Gençlerbirliği'nin Futbol Federasyonu'na yaptığı itiraz üzerine 1 milyon Euro ödemeye mahkum olmuştu. Deniz Barış'ın Fenerbahçe Kulübü aracılığıyla yaptığı başvuruyu görüşen Tahkim Kurulu, bir karara varamadı. Gelecek toplantıda kurul olaya noktayı koyacak. 

'Adı var, futbolu yok' 

İspanyol gazeteleri, Fenerbahçe'nin büyütüldüğü kadar ciddi bir takım olmadığını belirttiler, "Zaragoza, Türkler'e fazla geldi. Turu geçmekte hiç de zorlanmadık" ifadelerini kullandılar 

MEHMET ÇİFTÇİ 


El Mundo Gazetesi 
ZARAGOZA, karşısında stratejisi olmayan bir Fenerbahçe buldu. Alex'in golü Fenerbahçe'yi kurtaramadı. Zaragoza ceza sahasına girmeden işi bitirdi. Galletti ve Savio maçın kahramanları oldu. Zaragoza hem gidişte hem de gelişte Türkler'e futbol ziyafeti çekti. 

Equipo Gazetesi 
TÜRKLER'İN sesi kısıldı. Kaptan Galetti ve Savio beklenildiği gibi yine takımı ateşledi. Fenerbahçe'nin yıldızlarının bu kadar sönük kalması inanılır gibi değil. Zaragoza artık Athletic Bilbao'yu bekliyor. 

Diaridoas Gazetesi 
SIRADAKİ gelsin. UEFA sen ne güzel birşeysin. Zaragoza, Fenerbahçe'yi elemekte hiç zorlanmadı. Meğer Fenerbahçe büyütüldüğü kadar değilmiş. Adı var, futbolu yok. Zaragoza, İstanbul ekibinden kat kat üstün oynadı ve adeta futbol dersi verdi. 

Marca Gazetesi 
FENERBAHÇE maç kazanabilme gücüne sahip değil. Türkler'in ne oyun kuracak, ne de gol atacak gücü var. Geliştirdikleri ataklar tehlike bile yaratmıyor. Zaragoza, Fenerbahçe'ye fazla geldi. 

As gazetesi 
ANLAŞILAN Fenerbahçe, Avrupa'dan bir gölge transfer etmiş. Anelka, Milito'yu bir kez bile geçemedi. Milito'nun gölgesi bile olamadı. 

El Periodico Gazetesi 
TÜRKLER Savio'yu yine durduramadı. Zaragoza, Fenerbahçe'yi saf dışı bırakırken hiç zorlanmadı. Futbol gazete başlıklarında değil sahada konuşulur. 

Heraldo de Aragon 
İDAM emrini Victor Munoz verdi. Türkler'in futbol sevdası sadece 11 dakika sürdü. İstanbullular'ın hayalleri Galletti'nin golü ile erkenden yıkıldı. 


</TEXT>
</DOC>
