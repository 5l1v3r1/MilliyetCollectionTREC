<DOC>
<DOCNO> 308589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/yozer.html </URL>
<DATE> 2005/01/23/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Tehlikeli fotoğraf 
</HEADLINE>
<TEXT>



Zirvedeki teknik heyet ile yönetici tartışmasının sonucunun patlaması dün ortaya çıktı. Herkes bir futbolcuyu kötülerken, bu oyuncuların seyircinin gözünde nasıl gözükeceğini hiç kimse düşünmedi. Zirvedeki bilinçsiz kapışma sonucu bir takımda olmaması gereken görüntüler İzmit'te sergilendi. Petre seyircinin diline düşerken, Hagi'nin dışladığı Saidou göklere çıkarıldı. 
Galatasaray, Bursa maçında futboldan çok bu görüntülerle dikkati çekti. Oysa ilk yarı hırslı ve dinamikti. Hakan Şükür'ün şık golünün ardından bu maçın rahat ve futbol dolu geçeceği izlenimini ortaya çıkardı. Ancak ikinci yarıda Galatasaray kadrosundaki yetersizliğin verdiği zaaflar hızlı ve maçı bırakmayan Bursa önünde gözler önüne serildi. Özellikle orta alanda Ayhan, Volkan ve Petre'nin pas hataları, savunmaya geç gelmeleri, hücuma hiç katkı vermemeleri Bursa'nın bir ara tek kale oynamasına neden oldu. Galatasaray bu mahkumiyeti uzun süre kıramadı. Galatasaray gibi bir takımın bu kadar çok pas hatası yapması anlaşılır gibi değildi. Bu durumda maçı sadece birkaç formda oyuncu ağırlığını koyup götürebilirdi. Öyle de oldu. Mondragon'un ilk ve ikinci yarıdaki muhteşem kurtarışları ile Galatasaray'ı tek başına sırtında taşıdı. 

Ayıkla pirinci 
Hagi sıkıntılı dakikalarda oyun içi hiç hamle yapmadı. Ancak Hagi'nin en olumlu hareketi zıvanadan çıkan seyircinin dediğini yapmayıp, Petre'yi oyunda tutmasıydı. Onu yapsaydı, sadece Petre değil kendisi de biterdi. 
Yönetim basiretsizliğinin tribüne yansıması sahadaki futbolcunun da moralinin bozulmasına elbette neden olacak. Saha içine yer alan futbolcular bile tribünlere gidip Petre konusunda seyircinin susmasını istedi. O ortamda oynamaları gerçekten çok güçtü. Yönetimin ve Hagi'nin bu pirinci ayıklaması lazım. Çünkü toplum psikolojisini açıklamaya gerek yok. Bu bir zincir gibi gider. Dün ilk kayıp Petre olarak verildi. Ben bundan sonra bu oyuncunun bir daha doğru dürüst tribünlere bakmadan oynayacağını hiç sanmıyorum. Galatasaray dün turu geçti, ama her görüntüsü ile ortaya tehlikeli bir fotoğraf çıkardı. 



</TEXT>
</DOC>
