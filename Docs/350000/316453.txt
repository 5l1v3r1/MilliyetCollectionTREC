<DOC>
<DOCNO> 316453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy12.html </URL>
<DATE> 2005/02/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül WSJ'deki 'Türkiye hasta adam' haberini yorumladı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Lübnan ziyaretinin ''acil, gizli bir ziyaret olmadığını'' söyledi. 
     Gül, bazı açılış ve temel atma törenlerine katılmak için geldiği Kayseri'de, Erkilet Havaalanı'nda gazetecilerin sorularını yanıtladı. 
     Gül, Lübnan ziyaretine ilişkin bir soru üzerine, eski Başbakan Refik Hariri'nin cenazesine gitmek istediğini, ancak devlet cenazesi olmadığı için istişare yaparak ''cenazeden sonra gitmenin daha doğru olduğuna'' karar verdiklerini kaydetti. 
     Birçok önemli devlet adamının da bu şekilde yaptığını belirten Gül, şöyle devam etti 
     ''Dün öğleden sonraki programımız zaten boştu, boş bırakmıştık. Üzücü bir olay. Hariri, Ortadoğu'nun yetiştirdiği çok önemli insanlardan biriydi. Ayrıca, Türk dostuydu, Türkiye dostuydu. Hem benimle hem de sayın başbakanla şahıs olarak dostluğu vardı. Dolayısıyla başsağlığı ziyaretinde bulunduk. Herhangi, acil, gizli bir ziyaret değildi.'' Gazetecilerin bir ABD gazetesinin ''Türkiye'yi hasta adama'' benzetmesini nasıl değerlendirdiklerini sormaları üzerine, Gül şöyle dedi 
     ''ABD'de de Türkiye'de de demokrasi vardır, serbest basın vardır. Serbest basın içinde herkes fikirlerini Türkiye'de olduğu gibi nasıl yazıyorsa orada da yazanlar vardır. Bunlar bizi ilgilendirmez. ABD yönetimini de ilgilendirmez. Türkiye'de yazılanlar da bizi, hükümetimizi ilgilendirmez. Herkes düşüncelerini, fikirlerini açık açık söyleyebilir. Bunlar hoşumuza gidebilir, hoşumuza gitmeyebilir. Biz de yazılanlarda onların hoşuna gitmeyebilir. Önemli olan şu, Türk-ABD ilişkileri çok geçmişe dayanır. 60 yıllık müttefiklik ilişkisi vardır. Zor şartlar altında bu müttefiklik devam etmiştir. Bugün de bu müttefiklik devam etmiştir. Hükümet olarak buna önem veriyoruz. ABD'de buna önem veriyor.'' ABD Dışişleri Bakanı Rice'ın bakan olduktan sonra yurtdışına yaptığı ilk gezi turunda Türkiye'ye uğradığını anımsatan Gül, şöyle devam etti 
     ''Bütün ilişkilerimizi, bölgesel meseleleri, uluslararası olayları hep beraber tekrar gözden geçirdik. Stratejik ortaklık tekrar karşılıklı olarak teyid edildi. Dolayısıyla herkes birçok şey yazabilir. Ancak, gördüğünüz gibi ABD Kıbrıs'ın izolasyonuna son verme sözünü daha önce de bize vermişti. Başkan Bush sayın başbakanımıza söylemişti. Bununla ilgili adımlar da atılıyor. Dün Kuzey Kıbrıs Türk Cumhuriyeti'ne giden ABD iş heyetini gerçekten takdir ettik. Ümit ediyoruz ki oradaki incelemeler neticeye ulaşacaktır, yatırımlar yapılacaktır ve Kuzey Kıbrıs Türk Cumhuriyeti'nin ekonomik izolasyonu da bu şekilde sona erecektir.'' Gül, açıklamasının ardından Erciyes Üniversitesi'ne hareket etti. 
     
</TEXT>
</DOC>
