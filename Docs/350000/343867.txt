<DOC>
<DOCNO> 343867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/siyaset/siy03.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kongreyi toplarız' 
</HEADLINE>
<TEXT>


MHP lideri Devlet Bahçeli, "Muhalefet yeterli imzaya ulaşırsa, olağanüstü kongreyi toplayacağım" dedi 

ÖNDER YILMAZ Ankara 


MHP Genel Başkanı Devlet Bahçeli, parti içi muhalefetin yeterli imzaya ulaşması halinde olağanüstü kongreyi toplayacağını söyledi. Bahçeli, parti kurmaylarıyla, eski MHP Ankara İl Başkanı Emin Yazıcı, Merkez Yönetim Kurulu üyesi Ercan Koç'un başlattığı, eski Ülkü Ocakları Başkanı Ramiz Ongun, eski bakanlar Namık Kemal Zeybek, Hüsnü Yusuf Gökalp ve bir grup eski milletvekilinin desteklediği muhalefet hareketini değerlendirdi. Alınan bilgiye göre, Bahçeli, partiyi bir otomobile benzeterek itici gücünün, dinamosunun "milliyetçilik" ve "demokrasi" olduğunu söyledi. Muhalefet hareketinin parti içi demokrasinin yerleşmesi açısından önemli bir adım olacağını kaydeden Bahçeli, bir engelleme yapılmayacağını kaydetti. Bahçeli, "Eğer imzaları toplar getirirlerse, tüzük ne diyorsa onu yaparız. İmzaların tam olmasına da gerek yok, kongreyi toplarız" dedi. 

Başvuru 29 Mayıs'ta 
Muhalefetin sözcüsü Yazıcı, Bahçeli'den, CHP Genel Başkanı Deniz Baykal gibi muhaliflerin imzalarını beklemeden sürpriz olağanüstü kongre kararı almasını bekliyor. Yazıcı, "Bahçeli 3 Kasım 2002 seçiminde olduğu gibi sürpriz bir kararla kongreyi toplayıp bizi şaşırtabilir" dedi. İmzaları İstanbul'un fetih tarihi olan 29 Mayıs'ta vermeyi planladıklarını belirten Yazıcı, "Ama bu tarih kesin değil, tabandan gelecek tepkiye göre değişebilir" diye konuştu. 


</TEXT>
</DOC>
