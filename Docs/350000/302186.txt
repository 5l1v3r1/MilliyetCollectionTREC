<DOC>
<DOCNO> 302186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko35.html </URL>
<DATE> 2004/12/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
2004 yılında borsada neler yaşandı 
</HEADLINE>
<TEXT>

     Borsa yatırımcısı 2004 yılında önemli kazançlar sağladı. 
     Hisse senetleri 2004 yılında ortalama yüzde 34.08 oranında getiri sağlarken, toplam 304 hisse senedinden 152'sindeki artışlar bu ortalamanın üstünde gerçekleşti. 
     Ocak ayında, Tüpraş ihalesi, Kuzey Kıbrıs'ta hükümet kurulması, IMF'nin 7. gözden geçirme çalışmaları ve AB Komisyonu Başkanı Prodi'nin Türkiye'ye gelişi gibi konuları izleyen piyasalarda, Şubat ayında ağırlıklı olarak Kıbrıs müzakereleri etkili oldu. Mart'ta da Kıbrıs görüşmelerinin piyasayı yönlendirdiği, ayrıca yerel seçim çalışmalarının da piyasalar tarafından yakından izlendiği görüldü. 
     Nisan ayında piyasalarda ağırlıklı olarak Kıbrıs referandumu, AB ile ilişkiler, Türk Telekom'un özelleştirilmesi, ABD Merkez Bankası FED'in faiz artırımı konuları dikkati çekti. Mayıs ve Haziran aylarında da ABD'nin faiz artırımı, YÖK Yasa Tasarısı ile ilgili gelişmeler, Tüpraş'ın özelleştirilmesinde yürütmenin durdurulması kararı, yurtdışı piyasalardaki gelişmeler, petrol fiyatları ve IMF heyetinin ziyaretleri izlendi. 
     Yılın ikinci yarısına gelindiğinde ise Temmuz ayında piyasalarda ağırlıklı olarak ABD Merkez Bankası FED'in faiz artırımı, büyüme, sanayi üretimi, faiz dışı fazla hedefi gibi konulardaki olumlu gelişmelerin yanında, cari açığın yükselmesi, Garanti Bankası ve Intesa'nın görüşmelerini iptal etmesi ve Çukurova Grubu'nun ile BDDK görüşme sürecinde yaşanan gelişmeler piyasaları kısa süreli de olsa tedirgin etti. 
     Ağustos ayının başlarında IMF heyetinin temasları, petrol fiyatları ve enflasyon rakamlarına ilişkin gelişmeleri yakından izleyen piyasalarda, daha sonra yükselen petrol fiyatları ve cari açık rakamları ile yurtdışı borsalardaki düşüşler temkinli bir bekleyiş getirdi. Bunların ardından S P'nin sürpriz not artırımı ve başarılı geçen Hazine ihaleleri olumlu etki yaptı. 
     Eylül, Ekim aylarında, AB Komisyonu İlerleme Raporu ve IMF ile yapılacak yeni ekonomik programa yönelik beklentiler değerlendirildi. Çukurova Grubu'nun borç ödemesine ilişkin gelişmeler ve yapılan açıklamalar da piyasanın seyrinde etkili oldu. Piyasa, petrol fiyatlarındaki artış, IMF heyetinin temasları, Avrupa Birliği'ne ilişkin gelişmeler ve yurtdışı borsalardaki seyiri de yakından izledi. 
     Kasım ayında önemli bir beklentisi bulunmayan piyasada, Coca-Cola halka arzının ertelenmesi ve Türkiye'nin Avrupa Birliği'ne üyeliğine ilişkin gelişmelerin yanında IMF ile anlaşma yapılacağına yönelik beklentiler ağırlık kazandı. Yakalanan yükseliş trendi ile Kasım ayında borsa tarihi rekorları da yeniledi. 
     
     17 ARALIK AB ZİRVESİ 
     Aralık ayına ise AB Zirvesi damgasını vurdu. Olumlu beklentiler korunurken ana gündem maddesi konumunda bulunan Avrupa Birliği ve müzakere tarihi alınmasına ilişkin haberler bazen dalgalı seyire neden oldu. 
     17 Aralık Avrupa Birliği zirvesine odaklanan İMKB'de, ''uzlaşma sağlandığına'' ilişkin haberlerin ardından endeks 24,000 puan direncini aşarak yeni bir tarihi zirve ile kapanış yaptı. Günlük işlem hacminde de 2004 yılının rekoruna ulaşıldı. 
     17 Aralık Avrupa Birliği Zirvesi'nin sonuçlanmasının ardından da çıkışını sürdüren endeks, yılın son işlem gününe kadar rekor üstüne rekor kırdı. 
     
     AYLIK BAZDA İMKB 
     Ocak ayında ortalama yüzde 7.33'lük düşüşle 2004 yılına başlayan Borsa, Şubat ayında ortalama yüzde 9.44 oranında yükseldi. Mart ayında da yüzde 6.89 oranında değer kazanan borsada, Nisan ayında gelen kar realizasyonlarıyla yüzde 10.74'lük düşüş gerçekleşti. 
     Mayıs ayında da ortalama yüzde 5.22 gerileyen borsa, daha sonra üst üste 5 ay sürecek bir yükseliş trendi yakaladı. 
     İMKB Ulusal-100 Endeksi, Haziran ayını yüzde 5.19, Temmuz ayını yüzde 7.87, Ağustos ayını yüzde 4.32, Eylül ayını yüzde 8.58 ve Ekim ayını da yüzde 4.31 oranında artışla tamamladı. 
     İMKB Ulusal-100 Endeksi, Kasım ayında 413.69 puan düşerek 22,899.89 puandan 22,486.20 puana geriledi. Hisse senetleri Kasım ayında ortalama yüzde 1.81 oranında değer yitirdi. 
     Aralık ayı ise yılın endeks ve işlem hacmi rekorlarının peş peşe kırıldığı bir dönem oldu. Hisse senetleri aylık bazda yüzde 11.05 oranında değer kazandı. 
     
     YILLIK BAZDA ENDEKSLER 
     2003 yılını 18,625.02 puandan tamamlayan İMKB Ulusal-100 Endeksi, yıllık bazda 6,346.66 puan ve ortalama yüzde 34.08'lik artışla 2004 yılını 24,971.68 puandan tarihi rekorla kapattı. Yılın son işlem günü olan 29 Aralık'ta yapılan 1. Seansta 25,000 puanı geçen endeks, 25,106.19 puana ulaşarak tarihi zirve rekorunu da yeniledi. 
     Yıl boyunca İMKB Ulusal-Mali Endeksi 9,893.01 puan artarak 35,487.78 puana, İMKB Ulusal-Sanayi Endeksi 4,586.24 puan artarak 20,885.47 puana ve İMKB Ulusal-Hizmetler Endeksi 3,991.10 puan artarak 13,914.12 puana yükseldi. 
     Böylece, mali grup hisseler 2004 yılında ortalama yüzde 38.65, sanayi grubu hisseler ortalama yüzde 28.14 ve hizmetler grubu hisseleri ortalama yüzde 40.22 oranında değer kazandı. 
     2004 yılı boyunca İMKB Bileşik Endeksi seans kapanışları itibariyle en yüksek değerine 24,971.68 puanla yılın son işlem gününde ulaşırken, en düşük değer olan 15,922.44 puan seviyesi ise 17 Mayıs günü görüldü. 
     Günlük işlem hacminde en yüksek değer, AB Zirvesi'nde müzakere tarihinin alındığı 17 Aralık günü 2 katrilyon 106 trilyon 124 milyar lira ile gerçekleşirken, en düşük işlem hacmi 203 trilyon 564 milyar lira ile 21 Haziran'da kaydedildi. 
     
     EN ÇOK KAZANDIRAN VE KAYBETTİRENLER 
     2004 yılında İMKB hisse senetleri piyasasında işlem gören toplam 304 hisse senedinden 237'si değer kazandı, değer yitiren hisse senetlerinin sayısı da 67 oldu. 47 hisse senedindeki artışlar yüzde 100'ün üstünde gerçekleşirken, 152 hisse senedindeki artışlar İMKB yıllık ortalamasının üstüne çıktı. 
     Yıllık bazda yüzde 421.45 oranında artış gösteren Deniz Yatırım Ortaklığı hisseleri 2004 yılının en çok kazandıran kağıdı oldu. Deniz Yatırım Ortaklığı hisseleri 2004 yılında bir defa yüzde 500, bir defa da yüzde 85 olmak üzere iki kez bedelli sermaye artırımına gitti. 
     Deniz Yatırım hisseleri, yüzde 500 bedelli sermaye artırımının yapıldığı Şubat ayında aylık bazda yüzde 378.18 oranındaki artışla büyük dikkat çekmişti. 
     İkinci sırada yer alan TSKB Yatırım Ortaklığı hisselerinin yıllık artışı yüzde 419.29, üçüncü sırada yer alan Bosch Fren Sistemleri hisselerinin yıllık artışı da yüzde 382.97 olarak gerçekleşti. 
     2004 yılının en çok kaybettiren hisse senedi ise yüzde 66.91'lik düşüşle Gersan Elektrik hisseleri oldu. 
     Yıllık bazda yüzde .19 oranında gerileyen Işıklar Ambalaj hisse senetleri ikinci sırada, yüzde 49.11 oranında gerileyen Boyasan Tekstil hisse senetleri de üçüncü sırada yer aldı. 
     
     AYLIK VE YILLIK İŞLEM HACİMLERİ 
     2004 yılı boyunca İMKB hisse senetleri piyasasında toplam yaklaşık 208 katrilyon 128 trilyon 488.5 milyar liralık işlem hacmi gerçekleşti. 2003 yılındaki toplam işlem hacmi 146 katrilyon 644.9 trilyon lira olmuştu. İşlem hacmindeki yıllık artış oranı yüzde 41.93'e ulaştı. 
     İMKB'nin resmi verilerine göre, yılın ilk 11 ayında 187 katrilyon 527 trilyon 734 milyar liralık hacim oluştu. İşlem hacmi Aralık ayında da yaklaşık 20.6 katrilyon lira oldu. 
     Aylık bazda bakıldığında en yüksek işlem hacmine yaklaşık 25.2 katrilyon lira ile Mart ayında ulaşıldı. En düşük işlem hacmi de yaklaşık 10.5 katrilyon lira ile Haziran ayında gerçekleşti. 
     
</TEXT>
</DOC>
