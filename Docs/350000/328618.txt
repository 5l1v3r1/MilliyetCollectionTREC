<DOC>
<DOCNO> 328618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo27.html </URL>
<DATE> 2005/03/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sakaryaspor Beşiktaş maçıyla ilgili Tahkim Kurulu'na başvuracağız 
</HEADLINE>
<TEXT>

     Sakaryaspor Kulübü Başkanı Selahattin Aydın, Beşiktaş-Sakaryaspor maçında çıkan olaylarla ilgili Beşiktaş'ın hükmen yenik sayılması istemiyle yaptıkları başvurunun Futbol Federasyonu'nca reddedilmesi kararını Tahkim Kurulu'na götüreceklerini söyledi. 
     Sakaryaspor Altyapı Tesisleri'nde basın toplantısı düzenleyen Aydın, Beşiktaş maçıyla ilgili federasyona yaptıkları başvurunun kabul edilmediğini ve ret kararı çıktığını kaydetti. 
     Federasyonun verdiği kararı Tahkim Kurulu'na götüreceklerini belirten Aydın, ''Federasyonun ret kararını Tahkim Kurulu'na götürmek için yeniden çalışma yapıyoruz. 2 Nisan'a kadar süremiz var. Biz cuma gününe kadar raporumuzu hazırlayıp tahkime göndereceğiz. Biz sadece hakkımızı arıyoruz'' dedi. 
     Beşiktaş-Sakaryaspor maçında yaşanan olaylarla ilgili verilen kararın, futbolda şiddet, terör ve çirkinliğin önlenmesi için verilen mücadele açısından isabetli bir karar olmadığını savunan Aydın, şunları söyledi 
     ''İsabetli bir karar verilmiş olsaydı, mesafe alınacağı inancını taşıyorduk. Bize göre bu şans elden kaçırıldı. Bizler bu kararla bu olaylara prim verildiğini düşünüyoruz.'' 
     
     ''1 MİLYON DOLAR'I GETİREN GÖKHAN KABA'YI ALIR'' 

     Öte yandan, ikinci yarı öncesi Karşıyaka Kulübü'ne kiralık olarak verilen ve Ümit Milli Futbol Takımı'nda gösterdiği performansla dikkat çeken Gökhan Kaba ile ilgili soruları da yanıtlayan Aydın, Gökhan Kaba'nın takımda forma şansı bulamadığını ve bu nedenle kendini gösteremediğini söyledi. 
     Gökhan Kaba'nın yedekte kalması halinde onu kimsenin tanıyamayacağını anlatan Aydın, 1 milyon dolar getiren olduğu taktirde Gökhan Kaba'yı istediği kulübe verebileceklerini belirtti. Aydın, sözlerini şöyle sürdürdü 
     ''Gökhan Kaba ve Hakan Özmert'i ikinci yarı öncesi Karşıyaka Kulübü'ne sezon sonuna kadar kiralık verdik. Bu oyuncularımız yedek kulübesinde duruyorlardı. Bu futbolcularımız kendini gösterme imkanı bulamadı. Yedek kulübesinde oturan futbolcu hiçbir zaman başarılı olamaz. Biz iki oyuncumuzu da oynamaları için şans verdik. Bizde kalsalardı bugün Gökhan Kaba'yı kimse tanımazdı. Biz kendilerini gözden çıkarmadık. Ancak 1 milyon doları getiren olursa Gökhan Kaba istediği yere gidebilir.'' 
     
     FENERBAHÇE MAÇININ BİLET FİYATLARI 

     Basın toplantısında, 27. haftada yapılacak Fenerbahçe maçının bilet fiyatlarını da açıklayan Aydın, maraton, açık kale arkası ve kapalı kale arkası tribün biletlerinin 20 YTL, numaralı tribünün ise 50 YTL'den satışa çıkarılacağını söyledi. 
     Aydın, açık kale arkasıyla numaralı tribünün bir bölümünü Fenerbahçe seyircisine ayırdıklarını da kaydetti. 
     
</TEXT>
</DOC>
