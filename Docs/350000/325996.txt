<DOC>
<DOCNO> 325996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur11.html </URL>
<DATE> 2005/03/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Esnafa fıkra gibi ceza 
</HEADLINE>
<TEXT>

     Muhammet KAÇAR DHA 

      RİZE'de kaldırımı işgal ettiği için daha önce birçok kez uyarılan, son olarak ceza kesildiği halde yasağa uymamayı sürdüren esnaf Osman Kakşi'nin iş yerinin önüne, gece yarısı park eden belediyeye ait kamyon, lastiklerinin havası indirilerek hareket edemez halde bırakıldı. İş yeri sahibinin kanunları hiçe saydığını belirten AKP'li Belediye Başkanı Halil Bakırcı, "Kamyon arıza yapmış olabilir. Kaldırım işgali yapan esnafın iş yerinin önünde kalması tesadüf olabilir'' dedi. 
     Çarşı Mahallesi Orta Camii önünde İmren Ticaret adlı işyerinde yağ, peynir gibi süt ürünleri satan Osman Kakşi, peynir ve yağ gibi malzemeleriyle yaya kaldırımını işgal ettiği gerekçesiyled defalarca zabıta tarafından uyarıldı. 
     Uyarıları dikkate almayan Osman Kakşi'ye kısa süre önce bin 500 YTL 1.5 milyar lira ceza kesildi. Cezayı ödeyen, ancak kaldırım işgalini sürdüren Kakşi, bu sabah açmaya geldiği iş yerinin önünde Rize Belediyesi'ne ait kamyonun park ettiğini gördü. Lastiklerinin havası indirilerek hareketsiz bırakıldığını farkeden kamyon için belediyeyi arayan Osman Kakşi, "Kamyonun arızalandığını söylediler. Bu cevabı inandırıcı bulmadım. Bu kasıtlı bir harekettir'' dedi. 
     Rize Belediye Başkanı Halil Bakırcı ise, Rize'de tespit ettikleri 8 esnafın kaldırım işgali konusundaki uyarılarını dinlemediklerini belirterek, "Bunların ar damarı çatlamış. Yayaların hakkına tecavüz ediyorlar. Zabıta ekiplerimiz bu konuda kesinlikle taviz vermeyecek. Yasaların bize verdiği yetkileri kullanacağız. Kamyonun orada neden bulunduğundan bilgim yok. Bizim çok sayıda aracımız var. Arızalanmış olabilir. Kamyonun, kaldırım işgali yapan bir esnafın iş yerinin önünde bulunması tesadüf olabilir'' diye konuştu. 
     
</TEXT>
</DOC>
