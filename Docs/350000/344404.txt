<DOC>
<DOCNO> 344404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas08.html </URL>
<DATE> 2005/05/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kekemenin İndirimli alo’ talebine olumsuz yanıt 
</HEADLINE>
<TEXT>

     Durmuş SEVİNDİK- Aydın ARSLANYILMAZ ZONGULDAK, DHA 

      ZONGULDAK Karaelmas Üniversitesi’nde ZKÜ 5 yıldan bu yana memur olarak çalışan 2 çocuk babası, 37 yaşındaki Hasan Başar, kekeme olduğu için telefon faturalarında indirim yapılmasına yönelik isteminin reddedilmesi üzerine, Telekom hakkında 50 bin YTL’lik tazminat davası açacağını söyledi. 
     Zonguldak’ın Kozlu Beldesi Merkez Mahallesi’nde oturan kekeme Hasan Başar, 16 Nisan 2005 tarihinde Başbakan Recep Tayyip Erdoğan’a yazdığı mektupta rahatsızlığı nedeniyle telefonda normal bir kişinin konuşma süresinin en az 3-4 katı konuşarak yüksek fatura bedelleri ödemek zorunda kaldığını belirterek, kekemelere telefon indirimi yapılmasını istedi. 
     Başar’ın mektubunu Türk Telekom Genel Müdürlüğü’ne havale eden Başbakanlık, konunun incelenmesini istedi. 6 Mayıs 2005 tarihinde Türk Telekom’dan Başar’a gelen cevapta, 29 Ocak 2000 gün ve 23948 sayılı Resmi Gazete’de yayımlanan 4502 sayılı kanun uyarınca, talebinizin karşılanması mümkün bulunmamaktadırö denildi. 
     İstanbul Üniversitesi İletişim Fakültesi 4 yıllık Radyo, Televizyon ve Sinema Bölümü mezunu Başar, Türk Telekom’dan aldığı yanıt üzerine internetten araştırma yaptığını belirterek, şöyle dedi 
     Yaptığım araştırmada, yasal olarak özürlü, yaşlı ve sosyal açıdan korunmaya muhtaç insanlar için ekonomik avantajlar sağlanması gerektiğini öğrendim. Yani, Telekom yetkilileri bana verdikleri cevapla ilgili kanun hükümlerinden habersiz olarak keyfi davranmıştır. Bu nedenle Zonguldak Asliye Hukuk Mahkemesi’ne Türk Telekom aleyhine 50 bin YTL tazminat davası açmak için avukatım aracılığıyla yasal süreci başlattımö dedi. 
     
</TEXT>
</DOC>
