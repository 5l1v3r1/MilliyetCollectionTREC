<DOC>
<DOCNO> 311664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko22.html </URL>
<DATE> 2005/02/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tekel Bira'ya talep arttı... 
</HEADLINE>
<TEXT>

     Özelleştirme kapsamında devralınarak Mey İçki Sanayi ve Ticaret A.Ş tarafından yeniden işletmeye açılan Yozgat Tekel Bira fabrikası, günlük üretimini 75 bin litreye çıkarttı. 
     'Tekel Altınbaşak' adıyla piyasaya sürülen Yozgat Birası'na talebin her geçen gün arttığına işaret eden Fabrika Müdürü Cemal Çetin, AA muhabirine yaptığı açıklamada, tam kapasiteyle çalışmaya başladıklarını söyledi. 
     Geçen yıl deneme amaçlı üretimler yaptıklarını bildiren Çetin, 10 Ocak tarihinden itibaren normal üretime geçtiklerini ve bugüne kadar piyasaya bir milyon 100 bin şişe 'Tekel Altınbaşak' birası verdiklerini kaydetti. 
     Fabrikanın yıllık kapasitesinin 15 milyon litre, 30 milyon şişe olduğunu da vurgulayan Çetin, şunları söyledi 
     ''Günlük 75 bin litre bira üretimi gerçekleştirip piyasaya 150 bin şişe bira veriyoruz. Talep sürekli artmaktadır. Artan bu talebi karşılamak üzere, 15 gün içerisinde küçük şişelerde de üretime başlayacağız. Şu anda 115 işçi ile üretim yapıyoruz ve tam kapasite çalışıyoruz. Tekel Altınbaşak birasının iç piyasada önemli bir yeri var. Kaliteyi biraz daha artırarak, şu an için bira tüketicilerinin büyük bölümüne ulaştık. Türkiye'nin her bölgesinden gelen talepleri karşılamak üzere çalışıyoruz.'' 
     
</TEXT>
</DOC>
