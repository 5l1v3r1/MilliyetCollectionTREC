<DOC>
<DOCNO> 326312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy19.html </URL>
<DATE> 2005/03/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ecevit Denktaş Cumhurbaşkanlığı'ndan ayrıldığında daha da güçlenecek 
</HEADLINE>
<TEXT>

     Eski Başbakan Bülent Ecevit, bazı iç ve dış çevrelerin görevinden ayrıldıktan sonra KKTC Cumhurbaşkanı Rauf Denktaş'tan kurtulduklarını sanacaklarını, ancak Denktaş'ın, cumhurbaşkanlığı görevinden sonra, şimdiye kadar olduğundan daha güçlü ve etkili olacağını söyledi. 
     Ecevit, Oran'daki konutunda, Kıbrıs, Denktaş'ın cumhurbaşkanlığı görevinden ayrılması ve ABD'nin İran'a saldırma iddiaları ile ilgili olarak gazetecilere açıklamalarda bulundu. 
     Bazı bilim adamları, gazeteciler ve yakın dostları ile konutunda, iç ve dış gelişmeler hakkında zaman zaman toplantılar yaptıklarını anımsatan Ecevit, dün Cumhurbaşkanı Ahmet Necdet Sezer ile görüşmesinden olumlu izlenimler ile ayrıldığını kaydetti. 
     Ecevit, Denktaş'ın hem kendi toplumu hem de bazı dış güçlerin çok ağır saldırıları ile karşı karşıya kaldığını, ancak bunların üstesinden gelebileceğini ifade etti. Bülent Ecevit, Denktaş'ın cumhurbaşkanlığına yeniden aday olmamasını da üzüntü ile karşıladığını belirtti. 
     Kıbrıs'taki konuların çok tedirgin edici bir konuma geldiğini dile getiren Ecevit, Türk halkının büyük çoğunluğunun Denktaş'ı desteklediğini ve onu ''büyük kahraman'' diye tanımladığını söyledi. 
     
     ''DENKTAŞ'TAN KURTULDUK DİYENLER'' 
     Eski Başbakan Ecevit, bazı iç ve dış çevrelerin cumhurbaşkanlığı görevinden ayrıldıktan sonra Denktaş'tan kurtulduklarını sanacaklarını, ancak Rauf Denktaş'ın cumhurbaşkanlığı görevinden sonra çok daha güçlü ve etkili olacağını söyledi. Ecevit, ''Oh Denktaş'tan kurtulduk diyenler varsa hayal kırıklığına uğrayacaklardır. Çünkü o gücünü iktidarlardan değil, muhalefetten ve sivil toplumdan almaktadır'' dedi. 
     Bülent Ecevit, iktidarda iken Kıbrıs'ı çok fazla AB gündeminde tutmamaya özen gösterdiklerini, Çünkü Kıbrıs'ta sadece garantör devlet olarak Türkiye, Yunanistan ve İngiltere'nin söz sahibi olduğunu söyledi. Ecevit, ''Kıbrıs'a, garantör devletler dışında hiçbir devlet karışamaz. Kıbrıs, AB'nin üstüne vazife değildir'' dedi. 
     Ecevit, Rauf Denktaş'ın yeni bir teşkilatlanma kuracağını ve ulusal birlik açısından KKTC'nin Türkiye'nin ayrılmaz bir parçası olduğunu ortaya koyacağını söyledi. 
     
     İRAN 
     Yaptıkları toplantılarda İran konusunu da ele aldıklarını ifade eden Ecevit, ABD Başkanı George W. Bush'un bütün uyarılarına rağmen Irak'ı işgal ettiğini, şimdi de İran'ı işgal etmek istediğini ileri sürdü. Bush'un, İran'a saldırmak için Türkiye'den yardım istediğini iddia eden Ecevit, ''Türkiye'nin bunu kabul etmesi mümkün değildir'' dedi. Bülent Ecevit, Türkiye'nin İran ile geçmişe dayanan, ancak yıllardan beri kopuk olan ilişkilerini yeniden geliştirmesi gerektiğini vurguladı. 
     Ecevit, bir gazetecinin, ''Cumhurbaşkanı Sezer'in, Denktaş'ın cumhurbaşkanlığına yeniden aday olmamasını'' nasıl değerlendirdiğini sorması üzerine, Sezer ile Kıbrıs konusunda aynı görüşleri paylaştıklarını söyledi. 
     ''Ermeni soykırımı iddiaları ile Abdullah Öcalan'ın yeniden yargılanması iddialarının aynı zamanda gündeme getirilmesinin nedeni'' yönündeki bir soru üzerine de Ecevit, Türkiye'nin müttefiki ve dostu gibi görünen bazı AB devletlerinin ellerine fırsat geçtiği zaman Türkiye'nin başına ''dertler sardıklarını'' savundu. Ecevit, Sevr Anlaşması'nın ''diriltilmeye'' ve Türkiye'nin bölünmeye çalışıldığını iddia ederek, ulusal bilinçle hareket edilmesi gerektiğini bildirdi. 
     Ecevit, başka bir soru üzerine, Başbakan Recep Tayyip Erdoğan'ın yaptığı dış gezilerinde bazı yabancı devlet adamları ile görüştüğünü, ancak bu görüşmelere katılması gereken bazı bürokrat ve danışmanların görüşmelerde hazır bulunmadığını ileri sürerek, ''Görüşmelerin zabıtları bile tutulmamaktadır'' diye konuştu. 
     
</TEXT>
</DOC>
