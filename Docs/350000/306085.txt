<DOC>
<DOCNO> 306085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun37.html </URL>
<DATE> 2005/01/13/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hamas, İsrail ile ateşkese karşı 
</HEADLINE>
<TEXT>

     Filistin'deki aşırı dinci Hamas örgütü, Devlet Başkanı seçilen Mahmud Abbas'ın İsrail ile herhangi bir ateşkes kararı almasına karşı çıktı. 
     Hamas'ın üst düzey yetkililerinden Mahmud Ez Zahar, Gazze'de yaptığı açıklamada, ''Biz Ebu Mazen'den Mahmud Abbas , Filistin halkını İsrail saldırılarına karşı korumasını istiyoruz'' dedi. 
     Filistin Ulusal Yönetimi'nin yeni lideri Abbas'ın İsrail ile herhangi bir ateşkes kararını alma yetkisinin bulunmadığını söyleyen Ez Zahar, diasporadaki Filistinlilerin devlet başkanlığı seçimine katılmadıklarını, bu nedenle seçimin sadece Filistin Ulusal Yönetimi'nin ülke sorunlarını ele almasını sağlamaya yönelik olduğunu savundu. 
     Ez Zahar, Hamas'ın silahlarını bırakmayacağını yineleyerek, ''İşgal devam ettiği sürece, kimse silahlarımızı bizden alamaz'' diye konuştu. 
     El Fetih'in askeri kanadı El Aksa Şehitleri Tugayı'nın Batı Şeria komutanı Alaa Sanakra da, ''Filistin topraklarında İsrail işgali devam ettiği sürece, militanların silahlarını bırakmayacaklarını'' söyledi. 
     Sanakra, ''1948 Arapları'' adlı web sitesinde yayımlanan söyleşisinde, ''Askerlerimiz, işgal gerçekten ve tamamen sona erdiğinde silah bırakmaya hazırlar'' dedi. 
     
</TEXT>
</DOC>
