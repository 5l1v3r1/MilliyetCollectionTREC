<DOC>
<DOCNO> 302180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko29.html </URL>
<DATE> 2004/12/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tarım Bakanlığı, enerji içecekleriyle ilgili davada itiraz yoluna gitti 
</HEADLINE>
<TEXT>

     Tarım ve Köyişleri Bakanlığı, Danıştay'ın enerji içecekleri ile ilgili tebliğ değişikliği konusunda verdiği yürütmeyi durdurma kararına itiraz etti. 
     Bakanlık, Danıştay 10. Dairesi'nin 24 Kasım'da verdiği yürütmeyi durdurma kararının tebliği üzerine, 27 Aralık'ta, itiraz yoluna gitti. Bakanlığın itirazının, Danıştay Daireleri Genel Kurulu'nda karara bağlanacağı belirtiliyor. 
     Bakanlıktan konu ile ilgili olarak verilen yazılı bilgide, ''Yürütmenin durdurulması kararı, bir mahkeme kararı olması nedeniyle hiç şüphesiz ki en geç 30 gün içerisinde uygulamaya konulacağından, yürürlüğü durdurulan maddelerle ilgili yeni bir düzenleme yapılmadan enerji içecekleri ile ilgili yeni bir işlem tesis etmek mümkün görülmemektedir'' denildi. 
     Bakanlıktan verilen yazılı bilgide, ''Eski işlemlerle ilgili ise bakanlığımızca, 5719 sayılı Gıda üretimi, Tüketimi ve Desteklenmesine dair kanun Hükmünde Kararnamenin Değiştirilerek Kabulü Hakkında Kanun gereğince idari ve cezai işlem yapılacak'' ifadesine yer verildi. 
     Danıştay, Tüketici Hakları Derneği'nin başvurusu üzerine, enerji içecekleri kodeksi tebliğinin, içeceklerin içindeki kafein ve diğer etkili maddelerin miktarının yükseltilmesine ilişkin maddelerinin yürütmesini durdurmuştu. 
     Gıda Kanunu uyarınca, ilgili tebliğ ve kodekslere uygun olmayan ürünlerin üretilmemesi, üretilenlerin de toplatılması gerekiyor. Tüketici hakları Derneği, bu kanuna dayanarak, mahkeme kararından sonra piyasadaki enerji içeceklerinin toplatılması gerektiğini belirtmişti. 
     Bakanlığın, mahkeme kararını yerine getirmek üzere, söz konusu tebliğde, kararın gerekçesine istinaden, 30 gün içinde yeni düzenleme yapması gerekiyor. Yetkililer, enerji içecekleri tebliğini görüşmek üzere, Ulusal Gıda Kodeksi Alt Komisyonu'nu gelecek hafta toplantıya çağırdı. 
     Mahkeme kararını dikkate alarak, bakanlığın enerji içecekleri ithalatı ile ilgili izin belgelerine onay vermediği, bunu resmen durdurmak için de hukuk müşavirliğinden görüş istediği öğrenildi. 
     
     GIDA KANUNU NE DİYOR 
     Gıda Kanunu'nun 18. maddesine göre, ''Gıda kodeksine uyulmaksızın gıda maddeleri imal edilemez, mübadele konusu yapılamaz ve muameleye tabi tutulamaz'' hükmü bulunuyor. 
     Aynı maddeye göre, işletmeler, insan sağlığına zarar verecek muhteviyatta gıda maddeleri üretemez, içerisine zararlı bir madde katamaz, böyle bir maddenin kalıntısını bulunduramaz ve gıdaya zararlı özelliğe yol açacak herhangi bir işlem uygulayamaz. 
     Kanunun 19. maddesinde de ''İthalatta istisnalar hariç Türk Gıda Kodeksi'ne uygunluk aranır'' hükmü var. 
     Kanunun 17'inci maddesindeki düzenleme ise şöyle 
     ''Gıda işletmecisi ithal ettiği, ürettiği, işlediği, imal ettiği veya dağıtımını yaptığı gıdanın gıda güvenliği şartlarına uymaması durumunda, ürününü pazardan geri çekmek ve bu konuda yetkili mercileri bilgilendirmek zorundadır. 
     Gıda maddesinin toptan veya perakende satış ve veya dağıtım faaliyetlerinden sorumlu kişiler gıda güvenliği şartlarına sahip olmayan ürünleri pazardan geri çekmek, yetkili merciler tarafından alınan tedbirler ile ilgili olarak işbirliği yapmak, gıdanın izlenebilirliğine katkıda bulunmak zorundadır.'' 
     
     İLK TEBLİĞE İLİŞKİN DAVA RED EDİLMİŞTİ 
     Enerji içecekleri ile ilgili ilk düzenleme, 2002 yılında, Tarım ve Köyişleri Bakanlığı ile Sağlık Bakanlığı'nın birlikte çıkardığı 2002 24 sayılı ''enerji içecekleri kodeksi tebliği'' ile yapılmıştı. 
     Bu tebliğin yayımından sonra Red-Bull Energy Drink ürününün ithali için yapılan başvurunun bakanlıkça reddi işlemine ilişkin açılan dava, Danıştay 6. İdare Mahkemesi'nce red edilirken, bu karar 10. Daire tarafından onaylanmıştı. 
     Bu tebliğde yer alan, enerji içeceklerinin içindeki etken maddelerin en yüksek limitlerine ilişkin Red-Bull Energy Drink ürünün ithal eden firmaca açılan dava da Danıştay 10. Dairesi'nce 2003 yılında ret edilmişti. 
     Diğer taraftan Bakanlık, AB mevzuatına uyum amacıyla enerji içecekleri ile ilgili yeni bir düzenlemeye gitme ihtiyacı hissetmiş, 2004 yılında bir komisyon toplamış, bilim adamlarının görüşleri ve diğer ülkelerdeki uygulamalar da dikkate alınarak, 2002 24 numaralı tebliği yürürlükten kaldırmıştı. 
     Bakanlığın 9 Mart 2004'te Resmi Gazete'de yayımladığı yeni tebliğ ile enerji içeceklerinin litresindeki kafein miktarı 150 mg'den 350 mg'ye çıkarılırken, diğer etkili madde miktarlarında yüzde 100 ile 120 katına varan artışlar yapıldı. 
     Önceki tebliğde enerji içeceklerinde izin verilen ''Inositol'' miktarı 100 mg L'den 200 mg L'ye, ''Glukoronolakton' miktarı 20 mg L'den 2500 mg L'ye, ''Taurin'' miktarı da 800 mg L'den 4000 mg L'ye yükseltildi. 
     Tebliğde ayrıca, daha önceki kafein sınırı olan 150 mg L'nin üzerinde kafein içeren içeceklere, etiketlerine, faklı ve dikkat çekici renkte ve büyüklükte ''YÜKSEK KAFEİN İÇERİR'' uyarısının konulması zorunluluğu getirildi. 
     
</TEXT>
</DOC>
