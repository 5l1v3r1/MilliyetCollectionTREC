<DOC>
<DOCNO> 339962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur28.html </URL>
<DATE> 2005/05/05/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
KKTC Başbakanı Soyer " Çözüm politikamız Türkiye ile uyumlu" 
</HEADLINE>
<TEXT>

     KKTC Başbakanı Ferdi Sabit Soyer, Kıbrıs sorununa çözüm bulunması sürecinde halkın, hükümetin ve Cumhurbaşkanı’nın izlediği kararlı politikanın, Türkiye’nin politikasıyla tam bir uyum içinde olduğunu söyledi. 
     Türkiye’nin Lefkoşa Büyükelçisi Aydan Karahan da, Türkiye’nin, haklarını korumanın yanı sıra Kıbrıs Türk halkının refahı, saadeti ve sağlığı için elden gelen katkıda bulunma görevleri olduğunu, bunun için ne lazımsa yapacaklarını belirtti. 
     Karahan, Başbakan Ferdi Sabit Soyer’i ziyaret ederek, yeni görevinden dolayı kutladı ve başarı diledi. 
     Başbakan Soyer, Türkiye ile Kıbrıs Türk halkının ilişkilerinin tarihsel ve kültürel bir temele dayandığını belirterek, aynı zamanda bu ilişkilerin Kıbrıs sorunu ve bölgesel nedenlerden dolayı ortak çıkarları da içerdiğini söyledi. Soyer, bu ilişkinin gelişerek sürmesi ve çağın değişen ihtiyaçlarına göre sağlıklı temelde ilerlemesinin esas olduğunu vurguladı. 
     Soyer, "Bu nedenle Kıbrıs sorununa çözüm bulunması sürecinde, gerek Kıbrıs Türk halkının, gerek hükümetimizin ve Cumhurbaşkanı’nın izlediği kararlı çözüm politikası, aynı zamanda Türkiye Cumhuriyeti’nin izlediği çözüme dönük politikayla da tam bir uyum içindedir" dedi. 
     Büyükelçi Karahan’ın Kıbrıs’ta üçüncü kez görev yapmasının, Kıbrıs’ı ve Kıbrıslı Türkleri çok iyi bilmesini büyük bir avantaj diye niteleyen Başbakan Soyer, "değişik düşüncelere açık, tartışmalara katılan bir kişi olan Karahan’ın şahsi durumunun ilişkilerin gelişip güçlenmesine büyük katkı yapacağına inandığını" kaydetti. 
     
     KARAHAN "DOST BÜYÜKELÇİ" 
     Büyükelçi Aydan Karahan da, konuşmasında, artık kendini Kıbrıs Türk toplumunun parçası hissettiğini ifade ederek, "Buraya bir büyükelçi olarak geliyorum, ama aynı zamanda bir dost gibi de geliyorum" dedi. 
     Bu nedenle bazı ifadeleri rahatlıkla kullandığını kaydeden Karahan, bunları bazen yadırgayanlar olduğunu anladığını, yine de rahatlıkla hükümetle büyükelçiliğin el ele çalışacağını söyledi. 
     Karahan, Türkiye’nin haklarını korumanın yanı sıra Kıbrıs Türk halkının refahı, saadeti ve sağlığı için elden gelen katkıda bulunma görevleri olduğunu belirtti ve bunu yaparken kendi başlarına hareket etmeyeceklerini söyledi. 
     Büyükelçi Karahan, hayatın devam ettiğini, toplumun ihtiyaçlarının arttığını, kaynakları kıt bir ülke olan KKTC’ye Türkiye’nin katkılarının esirgenmeyeceğini anlattı. 
     
</TEXT>
</DOC>
