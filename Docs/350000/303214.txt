<DOC>
<DOCNO> 303214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/ekonomi/eko02.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk 2 günde 116 trilyonluk değişim 
</HEADLINE>
<TEXT>



Merkez Bankası'nda YTL'ye geçiş operasyonundan sorumlu olan Başkan Yardımcısı Şükrü Binay, YTL'ye geçişteki ilk iki günlük deneyimi şöyle değerlendirdi 
"Banknot ve madeni para talebi sınırlı kaldı. İlk iki gün itibariyle TL - YTL değişimi talebi 116 trilyon lira oldu. Perakende mal üreticileri de bildirdikleri kadar YTL çekmedi. İstanbul'da dağıtılan 570 milyon adet madeni paranın 70 milyonunu Merkez Bankası aldı. Darphaneden iki günde çekilen miktar 66 milyon adette kaldı.Değiştirme isteğinin sınırlı kalmasında iki paranın da bir yıl boyunca tedavülde kalacağının bilinmesi rol oynadı. 

'Karadenizli değil' 
YTL şaşkınlığıyla ilgili henüz absürd bir olayla karşılaşmadık. Ama internette dolaşan bir çek örneği vardı. Bir kişi çekin üstüne el yazısıyla 'eski beş yüz milyon' yazarak TL ile YTL karışıklığını kendine göre gidermeye çalışmış. Bu kişinin Karadenizli olmadığını belirteyim. Zannediyorum keşide yeri Kütahya."Bankadaki geceli gündüzlü çalışmada ilginç olaylar da yaşadık. EFT'ye geçişte hangi bankaların sona kalacağı konusunda iddiaya girdik. Cumartesi günkü iddiayı ben kazandım, pazar günü aynı iddia tekrarlandı. Halk YTL'ye çabuk uyum sağladı, medya korkunç destek verdi. Medya en az Merkez Bankası kadar, Hazine kadar YTL'nin heyecanını paylaştı. İncelense belki de medya hiç bu kadar hasarsız bir iş yapmamıştır. Binlerce haber yazıldı. Bir tanesinde bile hata yoktu. Bir örnek hariç 11 ayda bir tek düzeltme göndermedik. 

'Kuruşlara dikkat edin ' Bankalararası Kart Merkezi Genel Müdürü Sertaç Özinal, YTL'ye geçişte özellikle müşteriler açısından herhangi bir sorun bulunmadığını belirterek, "Olayı gayet iyi kavradıklarını görüyoruz" dedi. POS makineleriyle ilgili yaşanan bazı sorunların her zaman karşılaşılan münferit olaylar olduğunu belirten Özinal, "Kart kullanımında, özellikle kuruşların da girilmesine dikkat edilmesi gerekiyor" dedi. 


</TEXT>
</DOC>
