<DOC>
<DOCNO> 313859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy29.html </URL>
<DATE> 2005/02/09/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Başbakan Erdoğan Maldivler'de... 
</HEADLINE>
<TEXT>

     Başbakan Recep Tayyip Erdoğan, ''Türk Hükümeti'nin, Maldivler'e, mümkün olabilecek her türlü yardımı esirgemeden yapacağından emin olabilirsiniz'' dedi. 
     Maldivler Cumhurbaşkanı Maumoon Abdul Gayomm'un onuruna verdiği çalışma yemeğine katılan Başbakan Erdoğan, burada yaptığı konuşmada, tsunami felaketi nedeniyle can ve mal kaybına uğrayan Maldivler halkına başsağlığı ve acil şifa dileklerini iletti. 
     Erdoğan, şunları söyledi 
     ''Deprem felaketlerine sık sık maruz kalan bir ülkenin insanları olarak, yaşadığınız acı ve sıkıntıları anlıyoruz. Felaket sonucu ortaya çıkan zararların, dayanışma ile bir an önce giderileceğine inanıyoruz. Bunun için Türk Hükümeti'nin, Maldivler'e, mümkün olabilecek her türlü yardımı esirgemeden yapacağından emin olabilirsiniz. 
     Dost ve kardeş Maldivler'i üzücü bir vesile ile de olsa ilk kez ziyaret eden Türk Başbakanı olmaktan büyük bir onur duymaktayım.'' Çalışma yemeğinde Erdoğan ve Gayoom'un, Türkiye ile Maldivler arasındaki ekonomik, ticari, turizm ve kültürel ilişkilerin geliştirilmesi konusunda görüş birliğine vardıkları öğrenildi. 
     Öte yandan, çalışma yemeği öncesinde ikili görüşmede biraraya gelen Erdoğan ve Gayoom'un, dünyada meydana gelen son gelişmeleri ele aldıkları bildirildi. 
     Gayoom'un Erdoğan'a, ''Bağımsızlığımızı ilan ettiğimizden bu yana ikinci kez bir başbakanı ağırlamanın memnuniyeti içerisindeyiz. İlk olarak, geçtiğimiz Ekim ayında, Bangladeş Başbakanı gelmişti. Sizi burada görmekten çok mutluyuz. Önümüzdeki günlerde sayın Clinton ve Baba Bush da ülkemizi ziyaret edecek'' dediği öğrenildi. 
     Bu arada, Başbakan Erdoğan'ın konakladığı Kurumba Adası'ndaki otelde Türk yemeklerinden oluşan bir mönü de hazırlandığı görüldü. 
     
</TEXT>
</DOC>
