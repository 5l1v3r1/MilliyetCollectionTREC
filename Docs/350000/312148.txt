<DOC>
<DOCNO> 312148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur43.html </URL>
<DATE> 2005/02/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Porno CD skandalı... Öğretmen N.Ş Tehdit ediliyorum 
</HEADLINE>
<TEXT>

     Zonguldak'ta, porno CD'de görüntüleri yer alan öğretmen ile öğrencisi olduğu iddia edilen genç kadın, savcılıkça serbest bırakıldı. 
     AA muhabirinin aldığı bilgiye göre, özel bir dershanede öğretmenlik yapan N.Ş. ile birlikte olduğu A.D, haklarındaki iddialarla ilgili Emniyet Müdürlüğü'nün yürüttüğü tahkikatın tamamlanmasının ardından savcılığa götürüldü. N.Ş. ve A.D. sorgularının ardından serbest bırakıldı. 
     Bu arada A.D'nin, N.Ş'nin öğrencisi olmadığının tespit edildiği öğrenildi. 
     N.Ş., telefonla görüştüğü AA muhabirine, CD'deki ilişki görüntülerinde yer alan kadının, yürütülen araştırmalar sonucunda öğrencisi olmadığının kanıtlandığını belirterek, son günlerde yaşadığı üzücü olayları unutmak istediğini söyledi. 
     Savcılıkta, görüntüleri CD'ye çektirmiş olabileceği şüphesiyle A.D., hakkında şikayette bulunduğunu anlatan N.Ş., ''Şu anda halen kimliği belirlenemeyen kişiler beni tehdit ederek para istiyorlar. Ancak olayın daha fazla büyümesini istemiyorum. En büyük destekçim olan eşimin yardımıyla sıkıntılı günleri geride bırakmak istiyorum'' dedi. 
     N.Ş., iki kişi arasında yaşanan özel bir olayın kamuoyuna yansımasıyla maddi ve manevi olarak büyük zarara uğradığını, tedbir almak amacıyla il dışına gidebileceğini ifade etti. 
     N.Ş. ve A.D. haklarındaki iddialar üzerine 2 gün önce ifade vermek için geldikleri Zonguldak Emniyet Müdürlüğü'nde gözaltına alınmıştı. 
     
</TEXT>
</DOC>
