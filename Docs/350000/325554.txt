<DOC>
<DOCNO> 325554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko38.html </URL>
<DATE> 2005/03/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Güler Enerji çeşitliliği için makul bir yol bulmalıyız... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'nin, ihtiyaçlarını karşılama konusunda nükleer enerjinin gelecekte önemli bir yer tutacağını belirterek, ''Türkiye'nin kalkınması ve enerji çeşitliliği için makul bir yol bulmalıyız'' dedi. 
     ''21 Yüzyılda Nükleer Enerji'' konulu uluslararası konferans sırasında gazetecilerin sorularını yanıtlayan Güler, 2020 yılına kadar dünyada enerji ihtiyacının yüzde 60 oranında artacağına işaret ederek, ''enerji gereksiniminin karşılanması konusunda Türkiye, bütün önlemleri kararlılıkla alacaktır'' dedi. 
     OECD ülkelerinin, enerji ihtiyaçlarının yüzde 25'ini nükleer enerjiden karşıladıklarını ifade eden Güler, özellikle çevre duyarlılığıyla enerji ihtiyaçlarının giderilmesinde, nükleer enerjinin rolünün, diğer ülkeler gibi Türkiye için de önem taşıdığını vurguladı. 
     Güler, Kyoto Protokolü kapsamında Türkiye'nin gelecekte üstlenmesi gereken yükümlülükler olduğunu, ayrıca, AB standartlarına uyum noktasında da çalışmalar yapıldığını söyledi. 
     Paris'te diğer ülkelerin bakanlarıyla ve enerji sektöründeki çeşitli yetkililerle de görüşmesi beklenen Bakan Güler, konferanstaki konuşmasını yarın yapacak. 
     Dünyanın çeşitli ülkelerinden 26'sı bakan düzeyinde, 60 ülkenin katıldığı, ''21 Yüzyılda Nükleer Enerji'' konulu uluslararası konferansta, enerji ihtiyacının karşılanmasında, çevre boyutu da göz önüne alınarak nükleer enerjinin rolü öncelikle ele alınacak. 
     21. yüzyılın enerji ihtiyaçları, küresel ısınmada nükleer enerjinin rolü ve radyoaktif atıkların getirdiği zararlar da, tartışmaya açılacak konular arasında yer alıyor. 
     Paris konferansı, nükleer enerji alanında son 50 yıldır, katılım seviyesi olarak en önemli toplantı olarak gösteriliyor. 
     Merkezi Viyana'da bulunan Uluslararası Atomik Nükleer Ajansı IAEA tarafından düzenlenen ve Fransız hükümeti ile Ekonomik İşbirliği ve Kalkınma Örgütü'nün OECD ev sahipliğini yapacağı konferans iki gün sürecek. 
     
</TEXT>
</DOC>
