<DOC>
<DOCNO> 327159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas02.html </URL>
<DATE> 2005/03/25/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Estetik ameliyatlar yuva kurtarıyor 
</HEADLINE>
<TEXT>

     Tuncay DAĞLI DHA 

ÇUKUROVA Üniversitesi ÇÜ Tıp Fakültesi Plastik-Rekonstrüktif ve Estetik Cerrahi Anabilim Dalı Başkanı Prof. Dr. Sabri Acartürk, burun düzeltme, göğüs büyültme ve küçültme, karın yağlarının alınması ile yüz gerdirme gibi fiziki görünümlerinde değişiklik isteğiyle başvuranların sayısının giderek arttığını söyledi. 
     Estetik ameliyatlar sayesinde daha güzel bir görünüme kavuşan bir çok kadının eşlerinin ilgisini çekip, evliliklerinin devamında avantaj elde ettiklerini belirten Prof. Dr. Sabri Acartürk, ''Güzel görünmek bir insan için elbette önemli. Bu nedenle bir çok kadın ve erkek fiziki görünümlerinde rahatsızlık veren, beğenmedikleri yerlerinin daha hoş ve güzel görünmesi için ameliyat oluyorlar'' dedi. Kadınların genelde Eşim göğüslerimi büyük buluyor' ya da Küçük buluyor', Karnımın sarkık olmasını istemiyor' diyerek estetik ameliyat olduğunu belirten Prof. Dr. Acartürk, "Tüm bunların altında tabi ki başkaları tarafından beğenilme arzusu yatıyor'' diye konuştu. 
     Hülya Avşar'ın, Kadın İsterse' adlı televizyon dizisinde estetik ameliyat geçirdikten sonra daha güzel bir görünüme kavuşup, dizideki eşini oynayan Cihan Ünal'ı kendisine yeniden aşık etmesinin bu konuda iyi bir örnek teşkil ettiğini belirten Prof. Dr. Acartürk, estetik ameliyat geçiren kadınların kendilerine olan güven ve saygısının arttığını ifade etti. 
     
     EN ÇOK BURUN DÜZELTME AMELİYATI 

     Estetik ameliyat oranında kadın ve erkek sayısının eşit olduğunu ve en çok burun düzelttirme ameliyatının talep edildiğini, bunu göğüs büyültme ve küçültme ile karın yağlarının alınmasının izlediğini ifade eden Prof. Dr. Acartürk, şöyle konuştu 
     ''Güzellik kavramı ya da iyi bir fiziki görünüme sahip olmanın beslenme, iyi bir bakım gibi olaylarla pek bağlantısı yoktur. Bunlar sağlıklı bir vücut yaratabilir ama estetik görünüm farklı bir kavramdır. Güzelliğin temelinde genetik unsurlar yatar. Yani kişisel davranışlarla değil daha çok kalıtımsal yollardan gelir. Doğumsal olarak ya da sonradan meydana gelen anormal fiziki görünümler de estetik cerrahi tarafından düzeltilir. Estetik ameliyat için ise bize başvuran kişilerin önce fotoğraflarını çekip bilgisayara yüklüyoruz ve yapılacak ameliyatın sonucunu bilgisayar ekranında gerçekleştirip, burun, göğüs, yüz, kulak ya da karnın ameliyat sonrası nasıl görüneceğini belirliyoruz. Erkekler daha çok kemerli ve kemikli büyük ve geniş burunlarının küçültülmesini isterken, kadınlar memelerinin büyük ya da küçüklüğünden şikayet ediyor. Yüz gerdirme konusunda kadınlardan gelen istek çok daha fazla olsa da erkeklerin ameliyat sayısı son yıllarda çok fazla artmıştır. Ameliyat yaşı da ihtiyaca göre beliriyor. Yüz gerdirme ameliyatı genelde 45-50 yaşından sonra talep ediliyor ama 65 yaşında bile yaptıran var. Meme büyültme ameliyatları ise 16 yaşından itibaren yapılabiliyor. Bazı genç kızlarda meme büyüklüğü aşırı olabiliyor hem bunların, hem de ileriki yaşlardakilerin çok büyümüş olan memeleri sağlık sorunları da doğurduğu için küçültülebiliyor. Ayrıca doğum yapıp çocuk emzirmiş, emzirme sonrası memeleri deforme olmuş kadınlar da memelerinin yeniden eski haline dönmesi için düzeltme ameliyatı talep ediyor.'' 
     
</TEXT>
</DOC>
