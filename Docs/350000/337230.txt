<DOC>
<DOCNO> 337230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/siyaset/siy06.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
F-16 anlaşması tamam 
</HEADLINE>
<TEXT>


ABD Savunma Bakanlığı ile Türk F - 16'larının modernizasyonu için 1.1 milyar dolarlık anlaşmada imzalar atıldı. Projede F - 16'ların en son sistemle donatılması amaçlanıyor 

ANKARA Milliyet 


Milli Savunma Bakanlığı MSB ile ABD Savunma Bakanlığı arasında Türk F -16'ların modernizasyonu için 1 milyar 100 milyon dolarlık anlaşma dün yapıldı. 
ABD'nin Ankara Büyükelçisi Eric Edelman ile F - 16 uçaklarının modernizasyonu amacıyla ABD ile Türkiye arasında anlaşma imzalanması nedeniyle bir araya geldiklerini dile getiren Milli Savunma Bakanı Vecdi Gönül, "Türk F - 16'ları ABD ordusundaki en son sistemlere sahip uçaklar seviyesine çıkacak" dedi. 
Türkiye'nin ABD ve İngiltere ile geleceğin savaş uçağı olarak adlandırılan JSF Joint Strike Fighter uçakları projesinde yer aldığını, bu uçakların da 2010'da alınacağını açıklayan Gönül, 2040'lara kadar kullanılması planlanan F - 16'ların modern mühimmat, gelişmiş aviyonik ve elektronik sistemlerle modernize edileceğini söyledi. Gönül, proje kapsamında Lockheed Martin firmasınca yapılacak işin yüzde 50'si oranında 400 milyon dolarlık yerli sanayi katılımı ve off - set alınması üzerinde anlaşmaya varıldığını söyledi. 
Bu arada Savunma Sanayii Müsteşarlığı'nın 1.5 milyar dolarlık 90 adet Taarruz - Taktik savaş helikopteri Türk ATAK ihalesi için teklifler 10 Haziran'da alınacak. 


</TEXT>
</DOC>
