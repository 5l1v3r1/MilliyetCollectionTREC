<DOC>
<DOCNO> 308017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun08.html </URL>
<DATE> 2005/01/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
FT Bulgaristan'daki Türk lider önem kazanacak 
</HEADLINE>
<TEXT>

     Bulgaristan'daki Türkler'in partisi olarak kurulan ancak daha sonra hedef kitlesini genişletici politikalara yönelen Hak ve Özgürlükler Hareketi'nin lideri Ahmet Doğan'ın, Bulgaristan'ın AB üyesi olması sonrasında önem kazanacağı kaydedildi. 
     İngiliz Financial Times gazetesinde yer alan yorum yazısında, İslam ve Avrupa'nın bir arada yaşayabileceği konusuda şüpheleri olanların, Ahmet Doğan'ın lideri olduğu Hak ve Özgürlükler Hareketi'nin Sofya'da gerçekleşen 15'inci kuruluş yıldönümü şölenine katılmadıkları yorumu yapıldı. 
     "KITANIN EN BAŞARILI MÜSLÜMAN SİYASETÇİSİ" "Bulgaristan'daki etnik Türk azınlığın lideri" olan Doğan'ın, "muhtemelen kıtanın en başarılı Müslüman siyasetçisi" olduğu yorumu dikkat çekti. Kutlamalara Bulgaristan Başbakanı Simeon Saxe-Coburg'un da katıldığına ve siyasi anlamda "bazı numaralar peşinde olabileceğine" işaret edildi. 
     Partisi halen iki bakanlık koltuğuna sahip olan Doğan'ın, Haziran'da yapılacak olan seçimler öncesinde siyasi tabanını genişletmek için perde arkasında yoğun bir biçimde çalıştığı vurgulandı. Doğan'ın, daha çok kırsal alanda yaşayan ve Bulgaristan nüfusunun yaklaşık yüzde 10'unu oluşturan Türkler ile Bulgar çiftçilerinin oylarını çekmek istediğine de dikkat çekildi. 
     Bulgaristan'ın Ocak 2007'de AB'ye katılacağı, bunu da Türkiye'nin izleyeceği ifade edilen yazıda, "Doğan daha önemli olmaya hazırlanıyor" yorumu yer adı. 
     Başbakan Recep Tayyip Erdoğan, geçen yaz aylarında gittiği Sofya'da, Doğan ile görüşmüş ve Doğan'a, "Bulgaristan geneline seslenmeleri ve marjinalleşmemeleri" tavsiyesinde bulunmuştu. 
     
</TEXT>
</DOC>
