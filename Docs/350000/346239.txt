<DOC>
<DOCNO> 346239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal rotayı çizdi 
</HEADLINE>
<TEXT>


Teknik Direktör Rıza Çalımbay, Başkan Demirören'le buluşarak listesini verdi. Ahmet Yıldırım, Berkant, Emre, Fatih gidecek. Gökhan Zan, Ümit Aydın, Sinan Kaloğlu dönecek. Orta sahaya bir yabancı alınacak 

ORHAN YILDIRIM 


Beşiktaş'ta günlerdir beklenen Yıldırım Demirören - Rıza Çalımbay zirvesi gerçekleşti. Yüz felci geçirdikten sonra Göcek'e giderek bir süre dinlenen Başkan Demirören dün Çalımbay'la bir araya geldi. Tecrübeli hoca, transfer listesini teslim edip, isteklerini tek tek anlattı. 
Göreve geldikten sonra bütün futbolculara yeterince forma şansı verdiğini belirten Rıza Çalımbay, beklendiği gibi Ahmet Yıldırım, Fatih Sonkaya, Emre Aşık, Berkant ve Serdar Özkan ile Diyarbakırspor'da kiralık oynayan Yasin Sülün'ün gönderilmesini istedi. Sinan Kaloğlu ve Okan Koç'u hazırlık kampına götüreceğini belirten Çalımbay, Gökhan Zan ile Ümit Aydın'ı ise yeni sezonun kadrosunda görmek istediğini dile getirdi. 
Carew, Cordoba ve Pancu'nun takımda kalmasını talep eden Beşiktaş'ın hocası, Juanfran'ın yanı sıra bir yabancının daha gönderilmesi gerektiğini vurguladı. Youla'nın dışında orta sahaya çok kaliteli bir yabancı almak isteyen Rıza Çalımbay, Ahmed Hassan veya Ronaldo'dan birinin gönderilmesi konusunda lig sonunda karar vereceğini kaydetti. 

Beşiktaş yarım takım 

RAHMAN SAĞIROĞLU 

Siyah - Beyazlı takım, Akçaabat Sebatspor'la deplasmanda oynayacağı ligin son maçına eksik bir kadroyla çıkacak. Dün yaptığı tek antrenmanla hazırlıklarını sürdüren Kartal'da sezonu kapatan İbrahim Üzülmez, ülkesine giden Juanfran, kas yırtığı tespit edilen Sergen ile sakatlıkları olan Tayfun ve Okan'ın yanı sıra Rıza Çalımbay'ın izin verdiği Carew, Ronaldo ve Ahmed Hassan, Akçaabat'a karşı forma giyemeyecek. Takımla çalışmalara başlayan Ahmet Dursun, Ahmet Yıldırım ve Mustafa Doğan'ın durumları bugün belli olacak. 

Örnek davranış 

Siyah - Beyazlı bazı futbolcular dün Beşiktaş Kulübü ile Memorial Hastanesi'nin düzenlediği organ bağışı kampanyasına katıldı. İbrahim Üzülmez, Emre Aşık, Daniel Pancu, Mustafa Doğan ve Veysel, törenle organlarını bağışladı. Mustafa Doğan törende bir de espri yaptı. Tecrübeli oyuncu, "Bu kampanyaya herkes destek vermeli. Bizler örnek olmalıyız. Ben sadece kalbimi bağışlamadım, çünkü onu yıllar önce eşim aldı" dedi. 

'Kendileri gidiyorlar' 

Rıza Çalımbay forma şansı bulup, gayret göstermeyen isimlerin gideceğini belirterek "Vedalar şart" dedi 

Beşiktaş Teknik Direktörü Rıza Çalımbay bazı futbolcularla yollarını ayıracaklarını vurgulayarak çarpıcı açıklamalar yaptı. Basın toplantısı düzenleyen tecrübeli hoca, "Orta sahaya çok kaliteli bir adam almalıyız. Kadromuzda 4 forvet bulunuyor. Youla'yı da aldık çünkü hem genç, hem kaliteli, hem de şartları uygundu" diye konuştu. Bazı oyuncuların verilen şansı kötü kullandığını dile getiren Rıza Çalımbay, "Ben kimseyi göndermiyorum. Oynamadıkları için kendileri gidiyorlar. Şans verdik, gayret etmediler ve gidiyorlar. Kan değişikliği şart, takviye şart. Bu nedenle bazılarının gitmesi de şart" diye konuştu. 

Ümraniye'de bir dost 

Beşiktaş'ın eski hocası Gordon Milne dün Ümraniye Tesisleri'ne gelerek, Teknik Direktör Rıza Çalımbay ve futbolcularla buluştu. Şampiyonlar Ligi finalini izlemek için İstanbul'a gelen İngiliz teknik adam, tesislere hayran kaldığını söyledi. Milne, eski oyuncuları olan Çalımbay, Gökhan Keskin ve Zeki Önaltı ile bir süre sohbet etti. 


</TEXT>
</DOC>
