<DOC>
<DOCNO> 332603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy28.html </URL>
<DATE> 2005/04/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP'li Fırat Muhalefet Unakıtan için istifa talebinde bulunabilir 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Hükümet ile Türk Sanayicileri ve İşadamları Derneği TÜSİAD arasında bir gerginliğin olmasının düşünülemeyeceğini söyledi. 
     Fırat, AK Parti Genel Başkan yardımcılarıyla TÜSİAD'a yaptıkları ziyaretin ardından gazetecilere yaptığı açıklamada, bir ay önce programlanan ve yaklaşık 2 saate yakın süren toplantıda çok verimli bir ufuk turu yaptıklarını vurguladı. 
     17 Aralık'a kadarki süreç konusunda hemfikir olduklarını belirten Fırat, bundan sonraki sürecin, 17 Aralık ve öncesinin dışa yansıyan hareketli dönemine karşın, daha çok teknik çalışmalar nedeniyle, içe dönük ve biraz da toplumun ilgisinden veya gözünden uzak olması dolayısıyla pek hareketli gözükmediğini söyledi. 
     Görüşmede, bu dönemde aslında sivil toplum kuruluşları, bakanlıklar ve bazı genel müdürlükler tarafından çok detaylı teknik çalışmaların sürdüğünü izah ettiklerini kaydeden Fırat, şöyle devam etti 
     ''Her yapılan Bakanlar Kurulu toplantısının birinci gündeminin AB ile ilgili olduğunu ve her bakanın bir haftalık süreç içinde bakanlığının yapmış olduğu AB'yle ilgili çalışmaları, bir hafta sonraki programının Bakanlar Kurulu'nda detaylı olarak tartışıldığını, AK Parti olarak AB konusunda siyasi irademizin bütün gücüyle devam ettiğini bir kez daha teyit etme imkanına sahip olduk. 
     TÜSİAD Yönetim Kurulu üyelerinin görüşlerinden arkadaşlarımız istifade etti. Bu görüşlerin gerek Başbakan, gerekse ilgili kurum ve kuruluşlara iletilip takipçisi olacağımızı kendilerine ifade ettik.'' Fırat, bu gibi temasların daha sık yapılmasının AB sürecini daha da hızlandıracağı ve buna olumlu etki yapacağı konusunda mutabakata vardıklarını dile getirerek, bundan sonraki toplantıların daha sık aralıklarla, gerek İstanbul gerekse Ankara'da yapılacağını ümit ettiklerini ifade etti. 
     
     ''İLİŞKİLER KİŞİLERÜSTÜ İLİŞKİLERDİR'' 
     Dengir Mir Mehmet Fırat, bir soru üzerine, ''Kesinlikle kurumlar arasında, Hükümet ile TÜSİAD gibi güzide iki kurum arasında bir gerginliğin olması düşünülemez. Bu ilişkiler kişiler üstü ilişkilerdir, kurumdan kuruma olan ilişkilerdir. Bugünkü görüşme de daha evvelki ilişkilerin devamıdır'' diye konuştu. 
     Meseleleri, mümkün olduğu kadar kişiselleştirmenin dışında yürütmeye çalıştıklarını ifade eden Fırat, şöyle dedi 
     ''Zaten aslolan da budur. Gerek AK Parti temsilcileri olarak bizler, gerekse TÜSİAD'ın değerli Yönetim Kurulu üyeleri, bu nevi, bazen belki kişisel amacını aşan ifadeleri çok gündeme getirip gerginliklerin devamının Türkiye'ye fayda getireceği kanısında olmamamız nedeniyle, bu konu gündeme gelmemiştir.'' Fırat, ''Maliye Bakanı Kemal Unakıtan hakkında hayali ihracat raporu hazırlandı. CHP istifasını istedi. Genel Merkez olarak siz ne düşünüyorsunuz '' sorusu üzerine, raporu inceleme imkanı olmadığını belirtti. 
     Dengir Mir Mehmet Fırat, şunları kaydetti 
     ''Tabii ki muhalefet istifa talebinde bulunabilir. Görevlerinden biri de budur. Ancak muhalefetin bu nevi her talebini karşılarsak herhalde Bakanlar Kurulu'na insan bulmakta zorlanırız. Eğer bir suç unsuru varsa o suç unsurunun gerekleri yerine getirilir. Türkiye bir hukuk devletidir ve hukuk devletinde neyin ne şekilde yapılacağı daha önce belirlenmiştir. Bu, taleplerimize göre pek şekillenmez.'' ''AK Partili bir bakanın partili bir bakan hakkında böyle bir rapor yazmasını nasıl yorumluyorsunuz '' sorusuna ise Fırat, ''Türkiye giderek saydamlaşıyor. Ülkenin demokratikleşmesi, hukuk devleti iddiamız vardı. Bakanımız hakkında da milletvekilimiz hakkında da bürokratımız hakkında da eğer yasalara, hukuka aykırı bir işlem varsa bu ifade edilebilir, raporlarda yer alabilir, hukukun gerekleri neyse onun gerekleri yerine getirilir. Yani Türkiye değişiyor ve değişmeye devam edecek'' karşılığını verdi. 
     
</TEXT>
</DOC>
