<DOC>
<DOCNO> 321443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun28.html </URL>
<DATE> 2005/03/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İsrail ve Filistin'den Japonya'nın davetine 'evet' 
</HEADLINE>
<TEXT>

     İsrail ve Filistin liderlerinin, Japonya'nın davetini kabul ettikleri ve muhtemelen bir zirvede bir araya gelecekleri bildirildi. 
     İsrail Başbakanlık bürosundan bir yetkili, Başbakan Ariel Şaron'un daveti ilke olarak kabul ettiğini ve Filistin Devlet Başkanı Mahmud Abbas ile bir zirveye katılmak istediğini söyledi, ancak Japonya ziyaretinin gündemi ve tarihinin henüz belirlenmediğini belirtti. 
     Abbas da önceki gün yaptığı açıklamada, Japonya'nın davetini kabul ettiğini söylemiş ve ziyaretin muhtemelen mayıs ayında olacağını söylemişti. 
     Ancak Abbas, ziyaretinin Şaron'un ziyaretiyle aynı zamana denk gelip gelmediğini belirtmedi. 
     Japonya Dışişleri Bakanı Nobutaka Machimura, Ocak ayında bölgeye yaptığı ziyaret sırasında her iki lideri de ülkesine davet etmişti. 
     
</TEXT>
</DOC>
