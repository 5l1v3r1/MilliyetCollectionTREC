<DOC>
<DOCNO> 349327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko04.html </URL>
<DATE> 2005/06/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yabancı sermayenin ilgisi var, kendisi yok 
</HEADLINE>
<TEXT>

     Yabancıların, Türkiye’nin önemli banka ve diğer kuruluşlarıyla satın alma görüşmeleri yaptığı bu yılın ilk dört aylık döneminde, Türkiye’ye doğrudan yatırım için gelen yabancı sermaye miktarı sadece 670 milyon dolarda kaldı. 
     Merkez Bankası’nın verilerine göre son yıllarda daha fazla yabancı sermaye yatırımı çekebilmek amacıyla yapılan yasal ve diğer düzenlemelere ve sürdürülen yoğun girişimlere rağmen Türkiye yabancı bermayede kuraklığı bir türlü aşamıyor. Yabancıların Türkiye’ye olan ilgisinin gündemden düşmediği bu yılın ilk beş ayında kasik tanımıyla Türkiye’ye gelen yabancı sermaye tutarı 670 milyon dolar düzeyinde kaldı. Buna karşılık, önceki yıllarda gelen 277 milyon dolarlık yabancı sermaye ise Türkiye’den ayrıldı. Bu nedenle fiili giriş tutarı geçen yılın aynı dönemindeki 478 milyon dolara göre yüzde 40 oranında artarken, çıkan sermaye düşüldükten sonra kalan net giriş geçen yılın aynı dönemine göre yüzde 17 azalarak 393 milyon dolara indi. 2004 yılının aynı dönemindeki net giriş 475 milyon dolar olmuştu. 
     Bu arada Türk yatırımcıların yurt dışında yatırım yapmak üzere çıkardıkları sermaye miktarının 216 milyon dolar olduğu bu dönemde, Türkiye net olarak 177 milyon dolarlık bir yabancı sermaye yatırımı katkısıyla yetinmek zorunda kaldı. 
     Son iki yıldır Merkez Bankası, yabancıların yine son yıllarda oldukça yoğunlaşan Türkiye’deki gayrimenkul alımlarını da doğrudan yabancı sermaye yatırım girişi olarak istatistiklere yansıtmaya başladı. Bu yıl ocak-nisan döneminde yabancılar Türkiye’den 482 milyon dolarlık gayrimenkul aldılar. Aynı dönemde yabancılar Türkiye’de 40 milyon dolarlık da gayrimenkul satışı yaptılar. Dolayısıyla gayrimenkul alımı yoluyla ıyıln ilk dört ayında Türkiye’ye yabancılar net 442 milyon dolarlık bir döviz girişi sağladılar. 
     Yine yabancı sermayeli şirketlerin yurt dışındaki ortaklarından ileride sermayeye dönüştürmek üzere aldıkları krediler de bir süredir doğrudan yabanı sermaye girişi olarak değerlendiriliyor. Bu şekilde kullanılan kredi ise 79 milyon dolar olarak gerçekleşirken, bu kredilere yönelik olarak 22 milyon dolarlık da geri ödeme yapıldığı için net katkı 57 milyon dolar olarak gerçekleşti. 
     Türkiye’nin yüzde 10’un altına uzun süre indiremeyeceği tahmin edilen işsizlik probleminin çözümünde önemli bir faktör olarak gösterilen doğrudan yabancı sermaye girişlerinin pazarlıkları sürdürülen banka ve diğer kuruluşların satış ve fiili devirlerinin gerçekleşmesiyle gelecek aylarda hızlanacağı tahmin ediliyor. 
     Doğrudan yatırım, taşınmaz satışı ve yabancı serayeli kuruluşların ortaklarından yaptığı borçlanmalar nederiyle bu yılın ilk dört aylık döneminde Türkiye’ye giren sermaye tutarı 1 milyar 231 milyon dolar olarak gerçekleşti. 339 milyon doları bulan yılın ilk beş aylık dönemindeki çıkışlarla yabancı sermaye, gayrimenkul ve borç ödemesi 
     birlikte değerlendirildiğinde ise net giriş 892 milyon dolar olarak gerçekleşti. Geçen yılın aynı döneminde toplam brüt giriş 908 milyon dolar olmuş, 85 milyon dolar olan toplam çıkışlardan sonra net yabancı sermaye girişi 823 milyon dolar olmuştu. Bu arada Türk yatrımcıların Türkiye’den yurt dışına çıkardıkları tutarla birlikte dikkate alındığında ise net giriş 676 milyon dolara kadar geriledi. Bu rakam geçen yılın aynı döneminde 4 milyon dolar olmuştu. 
     
     12 YILLIK GİRİŞ 

     Merkez Bankası’nın verilerine göre 1992 yılından bu yana, Türkiye’ye fiilen giren yabancı sermaye tutarı 19 milyar 255 milyon dolar olarak gerçekleşti. Türkiye’ye benzer bir çok ülkenin bir yılda aldığı yabancı sermaye tutarından da düşük bir noktada kalan bu rakam, aynı dönemde 2 milyar 343 milyon doları bulan, yabancıların daha sonra Türkiye’den çıkardıkları sermayeyle birlikte değerlendirildiğinde ise net 16 milyar 912 milyon dolara iniyor. Aynı yllar arasında Türkiye’den yurt dışına yatırım amacıyla çıkarılan net 4 milyar 730 milyon dolar dikkate alındığında ise Türkiye’nin bu dönemde aldığı yabancı sermaye katkısı net 12 milyar 182 milyon dolarda kalıyor. 

     
</TEXT>
</DOC>
