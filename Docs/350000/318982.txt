<DOC>
<DOCNO> 318982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/spo04.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş dalya peşinde 
</HEADLINE>
<TEXT>


Trabzonspor'un başında toplam 153 maça çıkan tecrübeli teknik adam, bugünkü Denizlispor karşılaşmasının da kazanılması halinde ligde 100. zaferine ulaşacak 


Üçüncü dönemi 
BORDO - Mavili ekibe sekiz yıl aradan sonra dönen Şenol Güneş için Denizlispor maçı ayrı bir önem taşıyor. Tecrübeli hoca, bu karşılaşmayla birlikte Trabzonspor'un başında 153. maçına çıkacak ve 100. galibiyetini arayacak. 1988-89 sezonunda Biscup'un yerine işbaşı yapan Güneş, 1994-97 yılları arasında ikinci kez görev yapmıştı. Şenol Güneş bu süre içinde 99 galibiyet, 27 beraberlik ve 25 mağlubiyet aldı. 

Eksiği şampiyonluk 
TRABZONSPOR, Güneş'in başında bulunduğu süre içinde rakip fileleri tam 313 kez havalandırdı. Kalesinde ise 136 gol gördü. Güneş'li Karadeniz ekibi, 1988-89'da 5., 1993-94'te üçüncü, 1994-95'te ikinci, 1995-96'da da sezonu yine ikinci olarak tamamladı. 1996-97 sezonunun 21. haftasında ise taraflar yollarını ayırdı. Güneşli Trabzon, 1 Türkiye Kupası, 1 Cumhurbaşkanlığı Kupası ve 1 de Başbakanlık Kupası kazandı. 

Örnek dostluk 

DENİZLİSPOR Teknik Direktörü Giray Bulak ve Futbol Şube Sorumlusu Turgut Dalaman, kendilerini davet eden Trabzonspor 67 Taraftarlar Derneği'ni ziyaret ettiler. Dernek Başkanı Selim Doğan ve Taraftarlar Birliği Başkanı Adem Sögüt tarafından karşılanan Bulak ve Dalaman, misafirler için açılan defteri imzaladılar. Doğan'ın üzerinde Giray Bulak yazılı 61 numaralı forma verdiği tecrübeli hoca, "Hedefimiz Trabzon'dan puanla dönmek. Ama önemli olan dostluk ve kardeşlik" dedi. 

Trabzon'da Tayfun şoku 

Sakatlığı tekrarladı 
GENÇLERBİRLİĞİ maçında Emrah Eren'in yerine sağ kanatta forma giymesi beklenen Tayfun Cora'nın sakatlığının nüksetmesi Şenol Güneş'in canını sıktı. Dün düz koşu yapan Tayfun'un, Denizlispor maçında riske edilmeyeceği, kadroya alınmasının dahi şüpheli olduğu bildirildi. 

İbre Özgür'den yana 
ŞENOL Güneş'in, bu bölgede büyük ihtimalle Denizli'den alınan Özgür'ü oynatması bekleniyor. Özgür'ün oynatılmaması halinde formaya en yakın isim Hasan Üçüncü olarak gözüküyor. Öte yandan Başkan Atay Aktuğ, özellikle bayan taraftarların maçlara daha fazla ilgi göstermesini istedi. 


</TEXT>
</DOC>
