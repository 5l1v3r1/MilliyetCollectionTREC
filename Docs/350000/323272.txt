<DOC>
<DOCNO> 323272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur37.html </URL>
<DATE> 2005/03/12/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Karlıova depreminde çok sayıda hayvan telef oldu... 
</HEADLINE>
<TEXT>

     Karlıova Belediye Başkanı Muzaffer Gölen, depremin büyük bir hayvan telefine neden olduğunu söyledi. 
     Gölen, AA muhabirine yaptığı açıklamada, ilçeye bağlı köylerde hasarın en fazla ahırlarda görüldüğünü, her köyde 20 ila 100 arasında hayvanın telef olduğunu kaydetti. 
     Ulaşılamayan Sarıkuşak Köyü ile de cep telefonu ile bağlantı kurulduğunu ve bu köyde de hasar meydana geldiğini öğrendiğini aktaran Gölen, ''Can kaybının olmaması bizi mutlu ediyor. Ama maddi hasar söz konusu'' dedi. 
     Yaklaşık 10-12 köyde ciddi manada hasar meydana geldiğini kaydeden Gölen, bazı köylülerin Yatılı İlköğretim Bölge Okulu'nda gecelemek istemediklerini anlatarak, vatandaşların köylerindeki hayvanlarından dolayı ilçe merkezine gelmediklerini kaydetti. 
     İlçeye şu ana kadar gelen çadırların bazı köylere dağıtılmaya başlandığına işaret eden Gölen, ancak bölgede halen çadır ihtiyacı bulunduğunu, ayrıca yolları kapalı olan köylere ulaşamamanın da sıkıntı oluşturduğunu ifade etti. 
     
</TEXT>
</DOC>
