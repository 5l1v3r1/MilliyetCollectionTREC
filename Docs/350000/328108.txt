<DOC>
<DOCNO> 328108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun54.html </URL>
<DATE> 2005/03/29/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Rum basını "Rum hükümeti Yunan medyasına rüşvet veriyor" 
</HEADLINE>
<TEXT>

     Kıbrıs Rum basını, Rum yönetimi ile Atina arasında dış politika, Kıbrıs sorunu ve Türkiye-AB ilişkileri konularında gözle görülür görüş ayrılığı olduğunu, Yunanlı gazetecilerin bu görüş ayrılığını gündeme getirmemeleri için Rum hükümetinin Yunan medyasına rüşvet verdiğini iddia etti. 
     Alithia gazetesi, ''Atina medyasına rüşvet'' başlığıyla verdiği haberde, Yunan medyasında Rum ve Yunan hükümetleri arasındaki görüş ayrılıklarına ilişkin haberlerin artık günlük olarak yer almasının Rum yönetimini büyük ölçüde rahatsız ettiğini yazdı. 
     ''Rum yönetiminin, Yunan gazetecilerin bu konuyu gündeme getirmemeleri için çeşitli ustalıklar, çeşitli numaralar ortaya koyduğunu'' belirten gazete, şunları kaydetti. 
     ''Kıbrıs Rum hükümeti, Yunan basınındaki olumsuz ortamı yıkmak amacıyla çeşitli oyunlar tezgahlıyor ve Atina'daki temsilcisi aracılığıyla oradaki gazetecileri yağlamaya çalışıyor. Edindiğimiz bilgilere göre, Rum yönetimi lideri Tasos Başkan Papadopulos'a ve Papadopulos'un Kıbrıs sorunu ve Türkiye-AB ilişkilerindeki icraatlarına dolaylı veya doğrudan eleştiri yönelten Yunanlı gazetecilerin çoğu, son zamanlarda viski ve tatlı da dahil olmak üzere çeşitli hediyeler almaya başladı.'' Yunanlı gazetecilere, telefon edilerek, bütün giderleri Rum hükümeti tarafından karşılanmak üzere Güney Kıbrıs'a seyahat ve Papadopulos ile röportaj vaatlerinde bulunulduğunu duyuran gazete, ''Bu girişim sadece köşe yazarları ve siyasi analizcilerle sınırlı kalmıyor, çeşitli küçük siyasi yorum yazarlarına da yayılıyor. Şu ana kadar bu çabaların herhangi bir sonuç vermediği, Atina'da Papadopulos'a karşı meydana gelen ortamı daha da kötüleştirdiği görünüyor'' diye yazdı. 
     Atina'daki Güney Kıbrıs büyükelçiliği mevkiinin geçen Ekim ayından beri boş durduğuna da dikkat çekilen haberde, bunun ilk kez yaşandığı ve Atina'daki diplomatik ve politik çevreler tarafından olumsuz yorumlandığı kaydedildi. 
     Filelefheros ve Simerini gazeteleri de, ''Rum yönetiminin, son zamanlarda meydana gelen görüntüyü tersine çevirmek çabasıyla dün alel acele, ''Yunanistan hükümetiyle aralarında görüş ayrılığı olmadığını'' açıkladığını yazdı. 
     
</TEXT>
</DOC>
