<DOC>
<DOCNO> 346401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy22.html </URL>
<DATE> 2005/05/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
CHP Antalya İl Başkanı istifa etti 
</HEADLINE>
<TEXT>

     Cumhuriyet Halk Partisi CHP Antalya İl Başkanı Ertuğrul Ünal, görevinden istifa etti. 
     Ünal, CHP İl Başkanlığı’nda düzenlediği basın toplantısında, çocukluğundan beri çatısı altında bulunmaktan onur duyduğu CHP’de, Eylül 2003 tarihinden itibaren CHP Antalya İl Başkanlığı görevini yürüttüğünü belirtti. 
     Göreve geldiği günden itibaren merkez ilçe örgütünde görev alanların engellemeleri, parti hukuku ve geleneklerine aykırı şekilde hırçın davranışlarıyla karşılaştığını öne süren Ünal, bunların, yaşam şekli, partililik duygusu ve bağlı bulunduğu hayati ilkelerle bağdaşmamasına karşın, görev yaptığı siyasi dönemin güç şartları içinde belirtilen olumsuzluklara katlandığını söyledi. 
     Ünal, şunları kaydetti 
     "Ancak son dönemlerde yoğunlaşan rencide edici davranışlar, merkez ilçe binasında saldırıya uğramam, üye listelerinin düzenlenmiş son halinin dahi şahsımdan ve il yönetiminden gizlenmesi, tüzükte öngörülen görevlerimi yapmamın engellenmesi ve bu davranışların hiçbir şekilde önüne geçilememesi karşısında görev yapma olanağım kalmamıştır. Bu nedenle, görevde kaldığım süre içinde güç şartlara rağmen elimden gelenin en iyisini vermeye çalıştığım ve onurla yürüttüğüm CHP Antalya İl Başkanlığı görevinden istifa ediyorum. Hiç kimseye kırgın değilim. Partime ömür boyu hizmet etmeye devam edeceğim." Partililerin de katıldığı basın toplantısında Ünal’ın konuşmasının ardından salonda bulunan merkez ilçe örgütünün bazı muhalif delegeleri istifa kararını alkışlarla ve "bravo" sözleriyle karşıladı. 
     Ertuğrul Ünal, konuşmasının hemen ardından soruları yanıtsız bırakarak, parti binasından ayrıldı. 
     CHP Antalya İl Başkanlığı merkez ilçe yönetimi ve yönetime muhalif delegeler arasında bir süredir yargı sürecine varan anlaşmazlıklar yaşanıyordu. 
     Muhalif delegeler bir süre önce topladıkları imzaya rağmen, ilçe kongresinin yapılmadığı gerekçesiyle seçimlerin yapılabilmesi için "Kayyum tayini" talebiyle mahkemeye başvurmuş, mahkeme kayyum tayinine karar verirken, dosya Yargıtay’a gönderilmişti. 
     
</TEXT>
</DOC>
