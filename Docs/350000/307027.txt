<DOC>
<DOCNO> 307027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/dunya/dun01.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halk Irak politikamızı onayladı' 
</HEADLINE>
<TEXT>


SEMA EMİROĞLU New York 


Perşembe günü edeceği yeminle ikinci dört yıllık görev dönemine resmen başlayacak olan ABD Başkanı George W. Bush, halkın kendisini yeniden seçerek Irak politikasını onayladığını bildirdi. Bush bu nedenle, 
Irak savaşı öncesi ve sonrasında yapılan hatalardan hiçbir yönetim yetkilisini sorumlu tutmaya gerek olmadığını kaydetti. 
Bu görüşlerini Washington Post gazetesine verdiği özel mülakatta dile getiren Bush, "Geçen yıl sorumlu tutulduğumuz bir anı yaşadık, onun adı 2004 seçimleriydi" dedi. "Amerikan halkı Irak'ta olup bitenler konusunda iki farklı değerlendirme dinledi iki adaya baktı ve beni seçti" diyen Bush, Irak demokrasi yolunda yavaş yavaş ilerlerken Amerikalıları sabırlı olmaya çağırdı. 
"Bir diktatörü iktidardan indirmek ve yerine demokrasiyi getirmeye çalışmak gibi karmaşık bir konuda, zaman zaman beklenmedik şeyler olacak hem iyi, hem de kötü şeyler" diyen Bush, "Bir tiranın egemenliğinde bulunan bir toplumun hemen nasıl demokrasiye dönüşeceği konusunda gerçekçiyim. Bazılarından daha sabırlıyım" dedi. 


</TEXT>
</DOC>
