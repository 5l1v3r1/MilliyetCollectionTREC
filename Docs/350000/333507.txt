<DOC>
<DOCNO> 333507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/guncel/gun06.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi'den 'barış' sergisi 
</HEADLINE>
<TEXT>


Sanatçı Büyükelçi Türker ile İngiliz sanatçı Malinowski'nin yapıtları ANKART'ta görülebilir 


Ankara'da, Çankaya Belediyesi Çağdaş Sanatlar Merkezi'nde düzenlenen 5. Ankara Sanat Fuarı ANKART 2005 kapsamında Rada Çağdaş Sanat Galerisi'nde açılan sergide, Antoni Malinowski'nin resim, Büyükelçi Engin Türker'in ise resim ve heykel çalışmaları yer alıyor. 
Halen TBMM Başkanı'nın başmüşavirliğini yürüten Engin Türker, eserlerini diplomat olarak görev yaptığı Japonya ve Avustralya gibi ülkelerde de sergiledi. Sanatçı, İstanbul, Stockholm ve Tokyo Uluslararası Sanat Fuarları'na katıldı. 
Yeni sergisini "Kanatlar" teması altında düzenleyen Engin Türker, çalışmalarında güvercini, sevgi, barış ve özgürlük simgesi olarak kullanıyor. Sanatçı, sergisiyle ilgili olarak şunları söyledi "Tuvallerimde yüreğimizde saklayıp dışa vuramadığımız güvercinleri resmettim. Güvercin, paylaşmayı başarabilen bir kuş türü. Barışın ve hoşgörünün simgesidir. Bu kuşları sembol olarak kullanıp, cimri davrandığımız paylaşım, kavgasız yaşama gibi olguları dışa vurmaya çalıştım." Sergi, 17 Nisan'a kadar sürecek olan fuarda görülebilecek. 


</TEXT>
</DOC>
