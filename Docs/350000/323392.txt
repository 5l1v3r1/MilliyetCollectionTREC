<DOC>
<DOCNO> 323392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun10.html </URL>
<DATE> 2005/03/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Sunday Times İsrail, İran'a hava ve karadan saldıracak 
</HEADLINE>
<TEXT>

     İngiltere'de yayımlanan Sunday Times gazetesi, İran'ın nükleer programının durdurulması için harcanan diplomatik çabaların sonuç vermemesi halinde, İsrail'in bu ülkeye hava ve kara saldırısı yapacağını öne sürdü. 
     Ariel Şaron'un kabinesinin, çok özel bir toplantıda yetkili kişilere bu konuda ''gerekli izni verdiğini'' de yazan Times, İsrail güçlerinin İran'ın Natanz Nükleer tesisinin modelleri üzerinde ''saldırı planları'' yaptığını bildirdi. 
     İsrail güçlerinin taktikleri arasında, seçkin komandoların yapacağı saldırılar, F-15 jetlerinin hava saldırısı ve bunlarda yer altı tesislerini de tahrip edecek güçte bombaların kullanılmasının bulunduğunu yazan Times, planların Amerikan komuta kademesiyle de paylaşıldığını öne sürdü. 
     Gazete, ABD komuta kademesinin İsrailli muhataplarına ''İran'ı diplomatik olarak yola getirmek mümkün olmazsa biz sizin önünüze engel olarak çıkmayız''şeklinde garanti verdiğini de iddia etti. 
     
     GAZZE ŞERİDİ'NDE İKİNCİ BİR GÜVENLİK ÇİTİ 

     Öte yandan, İsrail, Gazze Şeridi çevresinde ikinci bir güvenlik çiti inşa edecek. 
     İsrail Radyosu, gelecek haftalarda başlayacak çit inşaatının, mevcut güvenlik duvarından 70 metre uzaklıkta olacağını ve İsrail toprakları içinde kalacağını duyurdu. 
     Habere göre, yeni çit boyunca gelişmiş teknolojiler kullanılacak, çit üzerine kameralar ve sensörler yerleştirilecek. 
     Çitin güzergahındaki yerleşimlerden istimlak edilecek topraklar karşılığında, yerleşimcilere yeni topraklar verilecek. 
     Yeni güvenlik çitinin, İsrail'in Gazze ve Batı Şeria'daki 25 yerleşimden çekilme uygulamasından önce tamamlanacağı da bildirildi. 
     

     
</TEXT>
</DOC>
