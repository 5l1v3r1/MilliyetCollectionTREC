<DOC>
<DOCNO> 338756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/aspo.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral nakliyat 0-1 
</HEADLINE>
<TEXT>


Fenerbahçe'nin Trabzon'u yenmesinden sonra liderin yedi puan gerisinde sahaya çıkan Cim-Bom, yıldız golcüsüyle güldü, zorlu deplasmandan zararsız döndü 


90 dakika 

Tecrübe ve klas farkıyla 
ERHAN TELLİ 

Kaçan her zaman kovalanır derler ama, bu kadar geriden kovalamak gerçekten de çok zordur... 4 puan geriden girdiğiniz haftada bir de rakibiniz sizden bir gün önce oynayıp kazanıyorsa ve tabeladaki fark 7'yi gösteriyorsa bu psikolojik açıdan da size ekstra bir yük bindirir. Hele bir de sizi deplasmana götüren uçağınız üç saat rötar yapıyor ve sizi en yakından ilgilendiren maçın son durumunu Ankara semalarında pilotların telsizinden öğreniyorsanız işler daha zorlaşır. Kaçmakta olan şampiyonluğa mı üzülürsünüz, yoksa diğer rakibinizin Şampiyonlar Ligi'nden uzaklaşmasına mı sevinirsiniz, işte bu cevaplanması çok zor bir sorudur. Bu maçın sonucunun sizi etkilememesi de mümkün değildir. 
İşte bu duygular içinde Malatya'ya gelen Galatasaraylı futbolcular için bu deplasman daha başlamadan k busa dönüşmüştü. Kaybetseler her şey bitecek, kazansalar umuda yolculuk Kadıköy'e kadar sürecekti. Korkulan olmadı. Galatasaray belki şampiyonluğa oynayan bir takım gibi oynamadı, ama tecrübesi ve klasıyla bu maçı kazanmasını bildi. 
Hagi'nin son haftaların formsuz ismi Ribery'i keserek ilk 11'de Sabri'ye şans tanıması doğru bir tercihti. Ama Necati ve Hasan Şaş'ı ikinci yarının ortalarında oyundan alması bize göre yanlış oldu. Şaş, uzun bir süre sonra olumlu futbolu ve isabetli ortalarıyla beğeni topladı. 
Hakan Şükür'ün sakat sakat Malatya'ya gelip, üstüne üstlük oynaması ve attığı golle takımına üç puan getirmesi alkışa değerdi. Kaptan üzerine düşeni yaptı ve gemisini batmadan kurtardı. 

'Mucizeyi gerçek yapmak istiyoruz' 

Hagi, "Son bölümlerde acı çektik ama üç puanı hak ettiğimize inanıyorum. Bizi sadece birincilik rahatlatır. Ümit ediyorum ki mucizeyi gerçekleştireceğiz" dedi 

Galatasaray Teknik Direktörü Hagi zirve yolunda çok önemli bir galibiyet aldıklarını belirterek iddialı açıklamalar yaptı. Maça iyi başladıklarını kaydeden Rumen hoca, "Penaltının dışında fırsatları kaçırınca gol atmayı başaramadık. İkinci yarının ilk bölümlerinde de iyiydik ve öne geçtik" diye konuştu. 

Pozisyon aradılar 
Malatya'nın 70. dakikadan sonra üstünlüğü ele geçirdiğini belirten tecrübeli teknik adam son bölümlerde sıkıntı yaşadıklarını vurguladı. Sarı - Kırmızılı takımın hocası, "Ceza sahamıza sürekli uzun toplar atarak pozisyon bulmaya çalıştılar. Bu nedenle son dakikalarda acı çektik. Fakat bu ataklarda rakibe gol şansı vermeyerek galibiyete ulaştık" ifadesini kullandı. 

Futbolda mantık yok 
"Trabzon'un yenilmesi Şampiyonlar Ligi için sizi rahatlattı mı " şeklindeki bir soruyu, "Bizi ikincilik değil, sadece birinci sıra rahatlatır. Ligin son maçına kadar şampiyonluk yarışının içinde olacağız" diye yanıtlayan Hagi şöyle devam etti "Fenerbahçe'nin üzerinde bundan sonra daha fazla baskı olacak. Futboldan mantık yok, sürpriz var. Biz de bu sürprizi bekliyoruz. Ümit ediyorum mucizeyi gerçekleştireceğiz." 

GÜNÜN HATASI 
Tekrar olmalıydı 
Maçın kader anı şüphesiz penaltı vuruşunda yaşandı. Önce penaltıyı yaptıran Necati topun başına geçti. Ancak yedek kulübesinden Hagi'nin müdahalesiyle atışı Ergün kullandı. Ergün'ün ilk atışı golle sonuçlandı, Malatyasporlu oyuncuların ceza sahası içine girdiğini gören hakem Serdar Tatlı "Tekrar" kararı verdi. İkinci vuruşta bu kez top direkten döndü. Ancak ilk atışta ihlali gören Tatlı, bu kez kaleci Bora'nın atıştan önce bir metre öne çıkarak yaptığı ihlali göremedi. Kaçan bu penaltıyla Galatasaray öne geçme fırsatını da harcamış oldu. 

MAÇIN HAKEMİ 
Tatlı rahattı 
Serdar Tatlı, 90 dakika zor maçı idare etmeye çalıştı. Karşılaşma boyunca tek hatası, penaltı pozisyonunda idi. Kararı doğruydu. İlk atışı tekrarlatması da doğruydu. Ancak Ergün'ün ikinci vuruşunda bu kez kaleci oynamıştı, onu göremedi. Kendinden emin şekilde maçı yönetti. Verdiği kart da doğruydu. Futbolcuların ona güveninin tam olması işi kolaylaştırdı. O yüzden hiç sıkıntı çekmedi. 

MAÇIN KAHRAMANI 
Kaptan çalışkandı 
Hakan Şükür geçen hafta kötüydü, ama bu hafta sahanın yıldızıydı. Onun gibi futbolcuların ne yapacağı hiç belli olmuyor. Çalışkan ve üretkendi. Maç boyunca çok iyi post yaptı, takımını rahatlattı. Attığı golde en büyük ihtiyaç tecrübeydi. O da Hakan'da fazlasıyla vardı. Soğukkanlı ve klas bir vuruş yaptı. Bu, Galatasaray'ın ikinci yarıdaki tek pozisyonuydu. Maçın da kahramanı olmayı hak etti. 

MAÇIN DAKİKALARI 
Kaçıran da Hakan golü atan da 

6 Osterc ceza sahası dışında topla buluşup, Tomas'ı geçerek Mondragon ile karşı karşıya kaldı. Vuruşunda top auta çıktı. 
11 Hakan Şükür, kaleci ile karşı karşıya kaldığı pozisyonda sıfıra indi. Topu altı pasa çevirdi. Ancak hiçbir takım arkadaşı orada yoktu. 
18 Genç oyuncu Uğur, sağ kanattan rakiplerini çalımlayarak on sekizin içine girdi. Bekletmeden sert vurdu. Top üstten auta çıktı. 
22 Osterc ceza sahası dışından çok sert vurdu. Bu tehlike autla sonuçlandı. 
27 Jozzef yaklaşık 25 metreden kaleyi yokladı. Bu sert şutu Mondragon yerden son anda kornere çelmeyi başardı. 
29 Necati, Serkan'ın müdahalesiyle yerde kaldı. Hakem penaltı düdüğünü çaldı. Ergün'ün penaltı atışı golle sonuçlandı, ancak hakem Tatlı, ihlal nedeniyle vuruşu tekrarlattı. Ergün'ün ikinci atışı yan direkten döndü. 
33 Hasan Şaş ara pasıyla Hakan Şükür'ü bir anda kaleci Bora ile karşı karşıya bıraktı. Şükür'ün vuruşu kaleciyi geçti, ancak Malatya savunması topu son anda çıkardı. 
36 Sabri kaleci ile karşı karşıya kalıp vurdu. Kaleci Bora'dan dönen topu Ergün tamamlamak istedi. Bu şut da üstten auta gitti. 
40 Murat Erdoğan sağ kanattan Galatasaray ceza sahasına süzüldü. Pasını penaltı noktasına çıkardı. Önce Boliç dokunamadı, sonra da Osterc topu auta yolladı. 
45 Hasan Şaş sağ kanattan ortasını yaptı. Hakan Şükür altı pasın üzerinde bomboş pozisyonda kafayla topu auta yolladı. 
49 Necati, Uğur'dan aldığı pası bekletmeden Hakan Şükür'e çıkardı. Kaleci Bora ile bir kez daha karşı karşıya kalan Hakan bu kez affetmedi 1 - 0. 
60 Mkalele'nin golünden önce hakem Serdar Tatlı düdüğünü çaldı, Mondragon'a yapılan faul nedeniyle vuruşu iptal etti. 
78 Oyuna ikinci yarıda giren Ribery sağ kanattan ceza sahasına yaklaştı. Kale önünde bekleyen Hakan Şükür'ü gördü. Kaptan tekrar Ribery'e vermek istedi. Ancak Fransız uyanamayınca bu pozisyondan sonuç çıkmadı. 

YILDIZ TABLOSU 

MALATYASPOR 35 Bora 5 22 Mehmet 5 4 Serkan 5 44 Mert 5 18 Bah 6 26 Jozzef 6 47 Murat 6 29 Saidou 5 19 Bilal Dk.84 34 Eren 5 33 Boliç 4 30 Mkalele Dk.60 6 9 Osterc 4 27 Ferit Dk.50 4 

YEDEKLER 
48 Fevzi, 6 Bülent Akın, 68 Hakan, 81 Güngör 

GALATASARAY 1 Mondragon 6 33 Uğur 6 4 Song 6 2 Tomas 6 5 Orhan 6 55 Sabri 6 8 Conceiçao 5 67 Ergün 6 11 Hasan Şaş 6 29 Ribery Dk.75 25 Necati 6 19 Cihan Dk.65 5 9 Hakan Şükür 6 58 Hasan Kabze Dk.77 

YEDEKLER 
12 Aykut, 3 Bülent, 15 Cafercan, 23 Zafer 

Murat'ın öfkesi 

Galatasaray'da forma şansı bulamadığı için Malatyaspor'a giden Murat Erdoğan, eski takımını topa tuttu. Tecrübeli futbolcu, maç öncesinde yaptığı açıklamada, "Sahaya çıkıp Galatasaray'ın şampiyonluk iddiasını bitirmek için elimden gelen her şeyi yapacağım. Onlar bana büyük haksızlıklar yaptılar. Bunu tüm Türkiye biliyor. Nasıl bir futbolcu olduğunumu Malatyaspor'da herkese gösterdiğime inanıyorum" ifadelerini kullandı. 

MAÇTAN NOTLAR 
Sürpriz değişiklik 
Teknik Direktör Hagi, ilk on birde değişiklikler yaptı. Rumen hoca, Ribery ve Cihan'ı yedek kulübesine çekerken, Uğur ve Sabri'ye forma şansı verdi.Göğüs adalelerinde yırtılma meydana gelen Hakan Şükür, maçtan önce Hagi ile görüşerek, oynamak istediğini söyledi. Hakan iğneyle sahaya çıkabildi.Malatya İnönü Stadı'ndaki maça büyük ilgi vardı. Tribünler tamamen doldu. Galatasaray'ı yaklaşık beş yüz kişilik taraftar grubu destekledi.Sabahın erken saatlerinde başlayan sağnak yağmur maç sırasında da etkisini gösterdi. Zeminin ağırlaşması iki takım futbolcularına da etkiledi.PAF Ligi'nde emin adımlarla şampiyonluğa koşan Galatasaray, Malatyaspor ile 0 - 0 berabere kaldı. Sarı - Kırmızılılar gol fırsatlarından yararlanamadı. 


</TEXT>
</DOC>
