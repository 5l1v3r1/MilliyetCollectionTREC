<DOC>
<DOCNO> 322282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur23.html </URL>
<DATE> 2005/03/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çanakkale Emniyet Müdürü Polisimiz yetkilerini çok iyi biliyor 
</HEADLINE>
<TEXT>

     Çanakkale Emniyet Müdürü Orhan Okur, polisin yetkilerini çok iyi bildiğini söyledi. 
     Diyarbakır Emniyet Müdürlüğü'nden Çanakkale'ye atanan Okur, Polisevi'nde düzenlediği basın toplantısında, 2559 sayılı Polis Vazife ve Selahiyet Kanunu'na göre görev yaptıklarını ve halkın güvenliği için çalıştıklarını belirterek, ''Polisimiz yetkilerini çok iyi biliyor. Bunu herkesin iyi bilmesi lazım'' dedi. 
     Polis merkezlerine çok görev düştüğünü vurgulayan Okur, ''Polis merkezinde çalışanlar, askerlikle adliye ile idari işlerle ilgili tebligatları vatandaşların iş ve ikametlerine giderek yapıyor. Bunu da en iyi şekilde yapıyor ve yapmaya devam edecektir'' diye konuştu. 
     Çanakkale'nin turizm potansiyelinin yüksek olduğuna işaret eden Okur, Emniyet Müdürlüğü binasında şubesi bulunan deniz ve turizm polisinin, yat limanında uygun bölgede konuşlandırılması projelerinin olduğunu bildirdi. Okur, şöyle dedi 
     ''Örneğin yatla gelen bir turist, işlem yaptırmak için deniz polisini arıyor. Biz hazırlayacağımız projeyle liman içinde deniz polisini konuşlandıracağız ve işlemlerin daha çabuk yapılmasını sağlayacağız. Ayrıca turizm polisi projesi kapsamında bünyemiz içinde çeşitli yabancı dilleri bilen 6 personel tespit ettik. Bu polislerimiz de ilimize gelen turistlere yardımcı olacak.'' Orhan Okur, aralarında kadınların da bulunacağı bisikletli ''Martı Polis''lerin Mayıs ayından itibaren kordonboyunda görev yapacaklarını bildirdi. 
     Vatandaşlardan her türlü sorunları için hiç çekinmeden kendilerini aramalarını isteyen Okur, ''İstiyorum ki halk sorunu olduğunda bana ulaşabilsin. Beni arayan herkesle birebir görüşüp, sorunları için ortak çözüm bulmaya çalışacağız'' diye konuştu. 
     Türk polisinin 160 yıldan bu yana halkın içinde olduğunu ve bundan sonra da en iyi şekilde halka hizmet etmeye çalışacaklarını belirten Okur, görevi esnasında şeffaf olacaklarını söyledi. 
     
</TEXT>
</DOC>
