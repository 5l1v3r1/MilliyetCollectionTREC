<DOC>
<DOCNO> 303248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/axspo05.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın şahı Denizli 
</HEADLINE>
<TEXT>


Pas takımı ile 1.5 yıllığına 1.4 milyon dolara sözleşme yapan tecrübeli hoca, ülkenin en pahalı antrenörü olurken, dün ilk antrenmanına da çıktı 


Rekor kırdı 
İRAN'IN Pas takımı ile anlaşan Mustafa Denizli, komşu ülke tarihinin en pahalı teknik direktörü oldu. 1.5 yıllık sözleşme için 1.4 milyon dolar alacak olan Denizli, halen 11. sırada bulunan takımı kalan üç aylık sürede şampiyon yaptığı, kupayı kazandırdığı veya bu yıl Asya Şampiyonlar Ligi'nde başarıya ulaştığı taktirde ekstra prim de kazanacak. 

İşbaşı yaptı 
MİLLİ Takıma 2006'ya kadar toplam 500 bin dolara imza atan Ivankoviç'i ikiye katlayan Denizli, böylece İranlı antrenörler ile birlikte bu ülkede çalışan Alman ve Hırvat teknik adamları da gölgesinde bıraktı. Tahran'da büyük ilgi gören Mustafa Denizli, dün de yeni takımıyla ilk antrenmanına çıktı ve Yeşil - Beyazlılar'a iki saat süren bir çalışma yaptırdı. 

Büyükelçi aracı 
POLİS takımı olarak bilinen ve geçtiğimiz yıl İran'da şampiyon olan Pas'ın fazla taraftarı yok. Maçlarını oynadığı 10 bin kişilik stada gelen birkaç bin seyircinin de çoğunluğunu polisler ve askerler oluşturuyor. Tahran Büyükelçisi Bozkurt Aran'ın da bu transfer için aracılık ettiği ve birkaç aydır maçlarını izlediği takımla ilgili Denizli'ye bilgi aktardığı öğrenildi. 



</TEXT>
</DOC>
