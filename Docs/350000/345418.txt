<DOC>
<DOCNO> 345418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo38.html </URL>
<DATE> 2005/05/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Maradona, final maçını izlemek için İstanbul'a geldi... 
</HEADLINE>
<TEXT>

     Arjantinli ünlü eski futbolcu Armando Diego Maradona, Milan ile Liverpool takımları arasında yarın yapılacak Avrupa Şampiyonlar Ligi finalini izlemek üzere İstanbul’a geldi. 
     Liverpool ve Milan taraftarlarından büyük ilgi gören Maradona, kendini karşılayacak görevlilerle buluşamayınca uzun süre Atatürk Havalimanı’nda bekledi. 
     Sinirli olduğu gözlenen Maradona, resim çektirmek isteyen hayranlarının bu isteğini geri çevirirken, kendisini görüntüleyen medya mensuplarına da tepki gösterdi. 
     
     TARAFTARLARIN GELİŞİ SÜRÜYOR 
     Liverpool ve Milan takımları arasında yarın oynanacak Avrupa Şampiyonlar Ligi final maçını izlemek üzere çok sayıda İngiliz ve İtalyan taraftarın İstanbul’a gelişi sürüyor. 
     Tarifeli ve charter uçak seferleriyle İstanbul’a gelen her iki takımın taraftarları, Atatürk Havalimanı’nda renkli görüntüler sergilediler. 
     
</TEXT>
</DOC>
