<DOC>
<DOCNO> 316351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun09.html </URL>
<DATE> 2005/02/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Serdar Denktaş'tan Annan'a mektup... 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, BM Genel Sekreteri Kofi Annan'a bir mektup gönderdi. 
     Edinilen bilgiye göre, Denktaş, bugün Genel Sekretere ulaşan mektubunda, Annan'ın ''Rum Yönetimi lideri Tasos Papadopulos'tan, Annan planında Rum kesiminin istediği değişiklikleri yazılı olarak bildirmesini talep etmesini, zamanlı, yerinde ve olumlu bir gelişme olarak değerlendirdiklerini'' belirtti. 
     Denktaş, Annan'a, kendisinin gözetimi altında Kıbrıs sorununun çözümü için çalışmaya hazır olduklarını bildirdi. 
     
     ''KIBRIS RUM TARAFININ ÇÖZÜM İRADESİNE SAHİP OLDUĞUNU BELİRTMESİ GEREKİYOR'' 

     KKTC Dışişleri Bakanı ve Başbakan Yardımcısı Serdar Denktaş, BM Genel Sekreteri Kofi Annan'a mektup göndererek, Genel Sekreterin gözetimi altında Kıbrıs sorununun çözümü için çalışmaya hazır olduklarını, Kıbrıs Rum tarafının da çözüm iradesine sahip olduğunu belirtmesi gerektiğini kaydetti. 
     Denktaş, Annan'a bugün ulaşan mektubunda, Kıbrıs Türk tarafının Annan planını kabul etmiş olduğunu hatırlattı ve ''bu aşamada, Kıbrıs Rum tarafının, genel olarak dünyayı ve özelde Türk tarafını, eşitlik, güç paylaşımı üzerine kurulu bir planı ve çözümü reddetmedikleri konusunda ikna etmesi gerektiğini'' belirtti. 
     Serdar Denktaş, Annan'a yazdığı mektupta şunları kaydetti 
     ''Görüşmelerin yeniden başlayabilmesi için Rum tarafı adım atmalıdır. Bu yönde ilerleme kaydedilmesi için Rum tarafı, sizin de isteğinizi karşılayacak şekilde planla ilgili istediği değişiklikleri detaylı şekilde yazılı biçimde belirtmek durumundadır. 
     Sizin verdiğiniz emek, görüşmelerin başlaması için attığınız ve bizim de destek verdiğimiz adımlar, Kıbrıs Rum tarafının çözüm iradesine sahip olup olmadığını gösterecektir. Biz, Kıbrıs'ta çözüm isteyen taraf olarak, Rum tarafına yapacağınız çağrının tam desteği hak ettiğine inanıyoruz.'' Mektubunda BM Güvenlik Konseyi üyesi ülkelerle konuya ilişkin temaslar başlattığını ifade eden Denktaş, üye ülkelerin aktif biçimde Annan'ın attığı adımı desteklemeleri için yürüttüğü çalışmaların süreceğini ifade etti. 
     Serdar Denktaş, ''Umut ediyorum ki, Kıbrıs Rum liderliği kısa zamanda Kıbrıs sorununun çözümünün ancak BM gözetiminde, her iki tarafın da kaygılarını dikkate alarak mümkün olacağının bilinciyle pozisyonunu gözden geçirir'' ifadesini kullandı. 
     Denktaş mektubunda ayrıca şunları belirtti 
     ''Bizler iki bölgeli, siyasi eşitlik üzerine kurulu bir çözüme ulaşmak için kendi katkılarımızı sunmaya hazırız, ancak Kıbrıs Türkünün belirsiz bir geleceği, ekonomik, siyasi ve sosyal ambargolar altında ilelebet beklemesini istemek büyük haksızlık olur.'' 
     
</TEXT>
</DOC>
