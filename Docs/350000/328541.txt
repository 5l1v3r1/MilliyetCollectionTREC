<DOC>
<DOCNO> 328541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko48.html </URL>
<DATE> 2005/03/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Toprak Finansal Kiralama, Ülker Grubu'na geçecek... 
</HEADLINE>
<TEXT>

     Tasarruf Mevduatı Sigorta Fonu TMSF , Toprak Finansal Kiralama A.Ş.'de bulunan yüzde 83.8 oranındaki iştirak payını, Ülker Grubu şirketlerinden Fon Finansal Kiralama A.Ş.'ye satacak. 
     Toprak Finansal Kiralama'dan Borsa'ya gönderilen açıklamada, TMSF'nin Toprak Finansal Kiralama'da bulunan yüzde 83.8 oranındaki iştirak payının Fon Finansal Kiralama A.Ş.'ye satışına karar verdiği ve hisselerin yatırımcıya devrinin, Hazine Müsteşarlığı'nın hisse devrini onaylamasını müteakiben yapılacağının bildirildiği belirtildi. 
     Şirketten, Borsa Başkanlığı'nın konuyla ilgili açıklama istemesinin ardından yapılan açıklamada da, TMSF'nin Toprak Finansal Kiralama A.Ş.'de bulunan yüzde 83.8 oranında ve 13 milyon 303 bin 252,63 YTL nominal değerli iştirak payının, Fon Finansal Kiralama A.Ş.'ye satışı ile ilgili kararın tarihinin 24 Mart 2005 olduğu kaydedildi. 
     Açıklamada, ''iştirak hisselerinin satışı, Hazine Müsteşarlığı'nın ve toplanacak olan şirketimiz Genel Kurulu'nun çağrı mükellefiyetinden muaf tutulmak amacıyla hisse devrini onaylaması ile Fon Finansal Kiralama A.Ş.'nin hisse bedelini TMSF'nin hesaplarına yatırılmasının ardından yapılacak olup kesin tarih belli değildir'' denildi. 
     Satış işleminin gerçekleşmesinin ardından TMSF'nin elinde Toprak Finansal Kiralama hissesinin kalmayacağına işaret edilen açıklamada, şunlar kaydedildi 
     ''Hisselerin değer tespitinde 30 Eylül 2004 tarihli mali tablolar ve net aktif değer yöntemi kullanılmış olup hisse bedeli aşağıdaki şekilde tahsil edilecektir Fon Finansal Kiralama A.Ş. 14 milyon 307 bin dolar tutarındaki satış tutarının 5 milyon 700 bin dolarını hisse devir tarihinde, 8 milyon 607 bin dolarını ise hisse devir tarihinde geçerli olacak olan libor artı yüzde 2,5 faiz ile birlikte 30 Aralık 2005 tarihinde ödeyecektir. 
     Devir tarihi itibari ile hazırlanacak olan mali tablolar ile 30 Eylül 2004 tarihli mali tablolar üzerinden değer farkı hesaplanacak ve farkın negatif çıkması durumunda, değer farkı hisse bedelinden mahsup edilecek pozitif çıkması durumunda ise değer farkının yüzde 40'ı devir bilançosunun hazırlandığı tarihten itibaren 3 iş günü içinde, yüzde 60'ı ise 30 Aralık 2005 tarihinde libor artı yüzde 2,5 faizi ile birlikte yatırımcıdan tahsil edilecektir.'' Açıklamada, Fon Finansal Kiralama A.Ş.'nin, hisse devir tarihinden sonra, Toprak Finansal Kiralama A.Ş.'nin devir tarihi itibari ile belirlenecek finansal kiralama alacaklarından yapacağı tahsilatların yüzde 83,8'ini de, hisse bedeli ile değer farkına ek olarak TMSF'ye ödeyeceği kaydedildi. 
     
</TEXT>
</DOC>
