<DOC>
<DOCNO> 315144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo21.html </URL>
<DATE> 2005/02/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erman Kunter'in takımı kendi sahasında Cholet'i 84-72 yendi... 
</HEADLINE>
<TEXT>

     Fransa Birinci Basketbol Ligi'nde, Erman Kunter'in takımı Asvel, kendi sahasında Cholet takımını 84-72 yenerek, 2. sıradaki yerini korudu. 
     Asvel'de oynayan Hüseyin Beşok, karşılaşmayı 10 sayı ile tamamladı. 
     Fransa Basketbol 1 Ligi'nde, 21.hafta sonunda, lider Le Mans takımının 4, Asvel takımının ise 5 yenilgisi bulunuyor. 
     
     KUNTER ''KÖTÜ GİDİŞE SON VERDİK'' 
     Kunter, Asvel'in son durumuyla ilgili AA muhabirine yaptığı açıklamada, ikinci yarıda oynadıkları son beş maçın beşini de kazandıklarını belirterek, ''Takımın ilk yarının sonunda geçirdiği kötü dönemi atlattığını'' ifade etti. 
     Asvel'in ligde fisktür avantajı olduğuna işaret eden Kunter, ikinci yarıda ligin ilk sırasında bulunan takımlarla kendi sahalarında oynayacak olmalarının kendileri için bir avantaj teşkil ettiğini söyledi. 
     Geçen yıl Cholet takımını çalıştırdığını ve bu takıma bir çok genç oyuncu kazandırdığını kaydeden Kunter, ''Cholet'de geçen yıl güzel günlerim geçti, burada güzel dostluklar kurduk. Son maç benim için de onlar için de duygu yüklü, anlamlı bir maç oldu'' diye konuştu. 
     
</TEXT>
</DOC>
