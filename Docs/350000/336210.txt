<DOC>
<DOCNO> 336210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy09.html </URL>
<DATE> 2005/04/23/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Öymen "Yunanlıların tahriklerine kapılmamak lazım" 
</HEADLINE>
<TEXT>

     CHP Genel Başkan Yardımcısı Onur Öymen, Kardak meselesinde Yunanistan'ın sürekli gerginlik yarattığını savunarak, ''Serinkanlı olmak lazım. Yunanlıların tahriklerine kapılmamak lazım'' dedi. 
     Bir konferans için Muğla'ya gelen Öymen, gazetecilerin sorularını yanıtladı. 
     Kardak meselesinde Yunanistan tarafının sürekli tahrikte bulunduğunu ifade eden Öymen, ''Kardak krizinden savaş çıkacağını zannetmiyorum. İki ülkenin sağduyu ile bu meseleleri çözeceğine inanıyorum. Yalnız burada serin kanlı olmak ve Yunanlıların tahriklerine kapılmamak gerekiyor'' diye konuştu. 
     Öymen, şunları kaydetti 
     ''1995 yılında Yunanistan'ın Kardak kayalıklarına asker çıkarmasının ardından Türkiye'nin kararlı müdahalesiyle Yunanistan, askerini ve bayrağını adadan çekmek zorunda kaldı. Yunanlılar öyle anlaşılıyor ki o zamandan beri bunu içlerine sindiremedi. 
     Sürekli olarak orada bir gerginlik yaratarak olayı gündemde tutma gayreti içindeler. Türkiye ve Yunanistan, ABD aracılığıyla bu konuda tam bir görüş birliği içine varmıştı. Şimdi Yunanlılar sürekli olarak bu konuyu tazelemek, yeniden gündeme getirmek istiyor. Bunu bir gerginlik unsuru yapma çabası içinde görünüyor. Türkiye o tarihten beri mutabakata tam uymuştur. Bunu bozacak harekette bulunmamıştır.'' Öymen, Yunanlıların tahriklerine Türkiye'nin serinkanlılıkla cevap vermesi gerektiğini ifade ederek, şöyle devam etti 
     ''Çünkü bu bölgede Türkiye ile Yunanistan arasında çizilmiş bir sınır yoktur. 1931 yılında İtalyanlar aracılığıyla bölgede bir deniz sınırı yapılması için temaslar olmuştur. Fakat bu temaslar sonuçsuz kalmıştır. Bunlar iki ülke arasında görüşülerek karara varılacak bir konudur. Sahipsiz adalar ve adacıklar meselesi Ege gündemimizin önemli konularından biridir. O yüzden hükümetin tek taraflı tavizler vererek, yanlış bir yöne gitmeyeceğini ümit ediyoruz.'' Onur Öymen, ''Kardak krizi savaşa dönüşür mü '' sorusuna ise ''Savaş çıkacağını zannetmiyorum. İki ülkenin sağduyu ile bu meseleleri çözeceğine inanıyorum. Yalnız burada serinkanlı olmak gerekiyor. Yunanlıların tahriklerine kapılmamak gerekir'' yanıtını verdi. 
     
</TEXT>
</DOC>
