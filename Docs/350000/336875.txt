<DOC>
<DOCNO> 336875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo06.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sese kulak verin 
</HEADLINE>
<TEXT>


UEFA Asbaşkanı Şenes Erzik, Futbol Federasyonu Yasası'nın çıkacağı gün uyarılarda bulundu "Başkan için yüksek okul şartı ve yaş sınırı dünyanın hiç bir ülkesinde yok." 

CEMAL ERSEN 


Futbol Federasyonu'nun kuruluş ve görevleriyle ilgili yasada yapılacak değişikliklerin bugün TBMM genel kurulundaki görüşmeleri öncesi FIFA İcra kurulu üyesi ve UEFA Asbaşkanı Şenes Erzik'ten çarpıcı açıklamalar geldi. 
Erzik, yasada başkan ve yönetim kurulu üyelerinde aranan yüksek okul koşulunu eleştirirken, görev süresinin iki dönemle sınırlandırılmasını dünyada benzeri olmayan bir uygulama olarak nitelendirdi. 
3813 sayılı yasada yapılan yeni düzenlemelerle ilgili kendisinden görüş istenmediğine de dikkat çeken Erzik şöyle konuştu 
"Bu ülkenin seçtiği tek onursal Futbol Federasyonu Başkanıyım. Ama kimse düşüncelerimi sorma ihtiyacı duymadı. Öngörülen değişikliklerin tartışılacağı tek yer futbolun genel kuruludur. Bunun altını çiziyorum. Kişiye göre yasa yapılmaz. 
Bugün dünyada hiç bir ülkede böyle bir kısıtlama yok. Keza UEFA ve FIFA'da da. Hele yüksek okul koşulu çok mantıksız. Dünya futbolunda sembol olmuş isimler Platini ve Beckenbauer, UEFA'da asbaşkanlık yapıyor. Yarın belki de başkan olacaklar. Ama ikisi de yüksek okul mezunu değil. 
İki dönem konusuna gelince. Bugün hükümetin en genç bakanlarından Ali Babacan büyük işlere imza atıyor. Daha yaşı kaç. Şimdi sekiz sene sonra hem de en verimli çağında, yeter artık yapamazsın mı diyeceksiniz İki dönem kısıtlamasının en büyük sakıncası bu. Önceki İngiltere Federasyon Başkanı 19 yıl görev yaptı. Bugünkü İspanya Federasyon Başkanı 12 yıldır görevde ve dört yıl daha seçildi. Almanya federasyon başkanı 16 yıl o görevi yürüttü. Hizmetin yaşı olmaz. Bugün UEFA başkanı 75 yaşında ve iki yıl süresi var. Bu hakemlik değil ki yaş sınırı olsun." 
Bu sınırlamaların Anayasa Mahkemesi'ne kadar gideceğini de belirten Erzik, futbolun genel kurulundaki delegelerin yüzde sekseninin yüksek okul mezunu olmadığına dikkat çekti. 
Erzik, TBMM genel kurulunda bugün görüşülmesi beklenen yasa tasarısında söz konusu sınırlamaların yeniden düzenlenmesi konusunda umudu bulunduğunu, Türk futbolu için tarihi bir sürecin işlemeye başladığını da sözlerine ekledi. 



</TEXT>
</DOC>
