<DOC>
<DOCNO> 349706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy04.html </URL>
<DATE> 2005/06/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ANAP, "dava" hazırlığında... 
</HEADLINE>
<TEXT>

     Partilere yapılan Hazine yardımından beklediğinin aksine 716 milyar lira alan ANAP, Maliye Bakanlığı aleyhine dava açmaya hazırlanıyor. 
     TBMM’de Erkan Mumcu’nun katılımı ile önce 3, ardından 10 milletvekili ile temsil edilmeye başlayan ANAP, Siyasi 
     Partiler Yasası uyarınca partilere yapılan Hazine yardımından yararlanmak için Maliye Bakanlığı’na Mart ayında iki başvuruda bulundu. 
     Ancak AKP ve CHP’nin uzlaşarak 3 ve 10 milletvekili ile temsil edilen partilere yardım yapılmasını yasadan çıkarmasının şokuyla karşılaşan ANAP, kendileri açısından müktesep bir hak doğduğunu belirterek, en az yardım alan Genç Parti kadar kendilerine Hazine’den yardım yapılmasını bekliyordu. 
     Geçen hafta içinde Maliye Bakanlığı, ANAP’ın beklentisi aksine ANAP’ın başvurusu ile eski düzenlemenin yürürlükten kaldırılması arasındaki günleri kapsayan dönem için parti hesabına 716 milyar Türk Lirası yatırdı. 
     ANAP bunun üzerine Maliye Bakanlığı aleyhine dava açmak için kolları sıvadı. ANAP’lı hukukçuların üzerinde çalıştığı hazırlıkla idari işlemin iptali üzerinde durulurken, ANAP’a da en az Hazine yardımı alan Genç Parti kadar para ödenmesi talep ediliyor. 
     
</TEXT>
</DOC>
