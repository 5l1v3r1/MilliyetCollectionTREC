<DOC>
<DOCNO> 323375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yazar/guclu.html </URL>
<DATE> 2005/03/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Biz Avrupa'ya, onlar bize hayran 
</HEADLINE>
<TEXT>


Avrupa Birliği'ne girmek için ne kadar çaba harcadığımızı bilmeyen yok. Bu konuda ne kadar samimiyiz, o ayrı bir konu. Ama girmek istememizin en önemli gerekçesi, hemen her konuda onlara olan hayranlığımız. 
Onlar ne söylese doğru, onlar ne yaparsa en iyisi olduğunu düşünenlerin sayısı hiç de az değil. 
Aynı şekilde, ağzımızla kuş tutsak bile önyargıları nedeniyle bizim hakkımızda iyi düşünmeyeceklerine inananlarımızın sayısı da bir hayli fazla. 
Ama gerçekler çok farklı. Eğer işinizi doğru yapıyorsanız, Avrupalıların da hayranlık duyacağı bir noktaya gelirsiniz, Avrupalı da bunu hiç gocunmadan dile getirebilir. 
Orhan Oğuz'un kurduğu, Yılmaz Büyükerşen'in geliştirdiği, Engin Ataç'ın da Avrupalıların bile hayranlık duyduğu bir kurum haline getirdiği Eskişehir'deki Anadolu Üniversitesi, en önemli gurur kaynaklarımızdan birisi. 
Yapılanları ve gelinen noktayı Rektör Ataç anlatıyor olsaydı, dudak ucuyla güler, alçaktan uç Engin, biz kırk kişiyiz, birbirimizi biliriz diye dalga geçerdik. Ama bunları söyleyen Avrupa'nın saygın kurumlarından birisinin yöneticileri olursa durum değişir. 
Lafı hiç uzatmadan Avrupa Uzaktan Eğitim Üniversiteleri Birliği Genel Sekreteri Piet Hendrix'e bırakmak istiyorum. Hendrix, geçtiğimiz hafta Eskişehir'deydi. Giderken bir de basın toplantısı yaptı. İşte söylediklerinden bazı satırbaşları 
Siz burada sadece örgün eğitim vermiyorsunuz. Öğrenci sayısı açısından dünyanın en büyük çaplı uzaktan öğrenimini de gerçekleştiriyorsunuz.Benim için 3 önemli nokta var Organizasyon, teknoloji ve kalite. Her üçü de sizde bulunuyor.Üniversite içi ağ yapınız benim daha önce hiç görmediğim eşsiz bir durum. Kimi üniversiteler için böylesi bir durum ancak rüyadır.İkinci önemli nokta teknolojidir. İnternet, bilgisayar ve multimedya başta olmak üzere eğitim için kullanılabilecek her türlü teknolojiye sahipsiniz.Ben de bir üniversitenin temsilcisiyim. Biz de geniş teknoloji ağına sahibiz. Ama pek çoğu araştırma için kullanılıyor. Oysa burada teknoloji eğitim için kullanıyor.Kalite öncelikle insanla ilgilidir. İstekli ve yetkin personel, tıpkı sizdeki gibi kaliteyi yakalayabilir.Anadolu Üniversitesi'nin yaptıkları Türk toplumu için çok önemli. Türkiye de tıpkı Avrupa ülkeleri gibi bilgi toplumu olacak.AB konusunda bir geri dönüş olmayacak. Türkiye bir gün mutlaka üye olacak. Üniversiteleriniz zaten Bologna Deklarasyonu'na imza atarak bunu gerçekleştirdi.Avrupa ülkelerinin en önemli sorunu yaşam boyu öğrenim. Burada Anadolu Üniversitesi'nin bu konuda Avrupa'ya liderlik yapacağını gördüm.Elbetteki öğrenci ve personelinizin bizim üniversitemize, bizimkilerin de buraya gelmesini isteriz.Uzaktan eğitimle ilgili olarak sizin üniversitenizin çok kaliteli olan müfredatı, Avrapa'daki üniversiteler tarafından kullanılabilir. Bu konuda İngiltere ile ortak çalışma yaptığınızı biliyorum.Uzaktan eğitim, örgün eğitim ve e-eğitimde standart oluşturmaya yönelik projemiz var ve siz bize önderlik edebilirsiniz.Avrupa'daki tüm önemli üniversitelerin rektörlerinin buraya gelmelerini ve yaşam boyu öğrenim adına neler yapılabileceğini görmelerini tavsiye edeceğim. 
Özetin özeti Demek ki dünya tersine dönebiliyormuş. Güzel bir şeyler yapıp bunu da gösterebiliyorsanız, Avrupalılar da size hayranlık duyabiliyorlar. Hem de hiç aşağılık kompleksi duymadan... 



</TEXT>
</DOC>
