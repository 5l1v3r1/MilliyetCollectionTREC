<DOC>
<DOCNO> 344604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo17.html </URL>
<DATE> 2005/05/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Futbolun kalbi Kadıköy'de atacak... İşte muhtemel 11'ler... 
</HEADLINE>
<TEXT>

     Futbolda gözler Fenerbahçe ile Galatasaray arasında yarın yapılacak derbi maça çevrildi. 
     Ezeli rakiplerin yarın Kadıköy’de yapacakları Birinci Süper Lig’de 2004-2005 sezonunun son derbi maçı, zirveyi çok yakından ilgilendiriyor. 
     Derbi maçın sonucuna göre, lig şampiyonunun, bitime 1 hafta kala belli olma olasılığının yanısıra, gelecek sezon Avrupa Şampiyonlar Ligi’ne katılabilme hakkı kazanacak ikinci takımın da büyük ölçüde belli olma olasılığı bulunuyor. 
     
     HAKEM İSMET ARZUMAN 

     Fenerbahçe Şükrü Saracoğlu Stadı’nda saat 19.00’da başlayacak ve Digitürk Lig TV’den naklen yayınlanacak maçı, hakem İsmet Arzuman yönetecek. 
     Ezeli rekabette kariyerinde 2. kez düdük çalacak olan İsmet Arzuman’ın yardımcılıklarını Bahattin Duran ile Serkan Ok yapacak. 
     Müsabakanın 4. hakemi ise Cüneyt Çakır. 
     Bu arada dev maçta hakem gözlemciliğini Ünsal Çimen, federasyon temsilciliklerini ise Bedri Dölkeleş ile Fethi Sadık Bamaç yapacak. 
     Derbi maçın biletleri satışa çıktığı gün birkaç saat içinde tükenirken, karaborsada yüksek fiyatlardan alıcı buluyor. 
     
     FENERBAHÇE, ŞAMPİYONLUK TURU PEŞİNDE 

     Derbi maça ezeli rakibinin 4 puan önünde lider olarak giren Fenerbahçe, Kadıköy’deki taraftarlarının önünde ligin bitimine 1 hafta kala şampiyonluk turunu atmak istiyor. 
     Bu sezon ezeli rakipleriyle yaptığı 3’ü lig, 1’i de Türkiye Kupası olmak üzere 4 derbiyi de yitiren sarı-lacivertlilere, 16. 
     şampiyonluklarını ilan etmesi için yarınki maçta beraberlik dahi yetiyor. 
     Ezeli rakibi karşısında bu sezon lig ve Türkiye Kupası finali maçlarını yitiren Fenerbahçe, Kadıköy’de seyircisi önünde kazanarak, hem bu maçların rövanşını almak, hem de şampiyonluk turunu Galatasaray galibiyetiyle taçlandırmak amacında. 
     
     GALATASARAY’DA UMUT VE ENDİŞE BİRARADA 

     Gençlerbirliği yenilgisiyle zirvede puan farkını azaltma fırsatını kaçıran Galatasaray ise, derbi maçı kazanarak şampiyonluk umutlarını son haftaya taşımak amacında. 
     Bu sezon ezeli rakibini Ali Sami Yen Stadı’ndaki lig maçında 1-0, Atatürk Olimpiyat Stadı’ndaki Türkiye Kupası finalinde ise 5-1 yenen Galatasaray, Kadıköy’de de galip gelip, puan farkını 1’e indirmek ve son hafta maçlarını beklemek istiyor. 
     Kuruluşunun 100. yılında Türkiye Kupası’nı ezeli rakibini 5-1 gibi farklı skorla yenerek müzesine götüren Galatasaray, derbide puan yitirmesi durumunda ise şampiyonluğu yitirmenin yanısıra, 3. sıraya düşme endişesini yaşıyor. 
     Gençlerbirliği yenilgisiyle 3. sıradaki Trabzonspor ile arasındaki puan farkı 2’ye inen sarı-kırmızılılar derbide puan yitirir, Trabzonspor da evinde Samsunspor’u yenerse, Galatasaray bordo-mavili takımın gerisine düşecek. 
     "Cim Bom" böylece, şampiyonluk umutlarının yanısıra, yeni sezonda Avrupa Şampiyonlar Ligi’nde mücade edebilme hakkını da oldukça zora sokacak. 
     
     TRABZONSPOR’UN GÖZÜ DE DERBİDE 

     Derbi maç, haftaya 3. sırada giren Trabzonspor’u da çok yakından ilgilendiriyor. 
     Dev maçta Galatasaray’ın puan kaybını bekleyen bordo-mavililer, aynı saatte başlayacak maçta evinde Samsunspor’u yenerse, son haftaya Galatasaray’ın üstünde 2. sırada girecek ve İstanbulspor ile deplasmanda yapacağı son maç öncesi, yeni sezonda Avrupa Şampiyonlar Ligi’ne katılabilmek için ön eleme maçları oynama açısından çok büyük avantaj yakalayacak. 
     
     FENERBAHÇE’YE ANELKA DOPİNGİ 

     Fenerbahçe, derbi maça Anelka dopingiyle çıkacak. 
     Sakatlığı nedeniyle takımının son maçlarında forma giyemeyen Fransız futbolcu, Galatasaray karşısında sahaya çıkacak. 
     Sarı-lacivertli takım son çalışmasını bu akşam basına kapalı yapacak. 
     
     GALATASARAY’DA HASAN ŞAŞ YOK 

     Galatasaray’da ise derbi maçta, sakatlığı süren Hasan Şaş oynayamayacak. 
     Öğle saatlerinde Florya Metin Oktay Tesisleri’nde kampa girerek, son çalışmasını akşam basına kapalı yapacak olan sarı-kırmızılı takımda Tomas, eski takımına karşı ilk kez Kadıköy’de forma giyecek. 
     Ayrıca devre arasında takıma katılan Fransız futbolcular Anelka ile Ribery ilk kez kaşılıklı oynama şansı bulacak. 
     
     MUHTEMEL 11’LER 

     Ezeli rakiplerin derbi maça şu olası 11’lerle çkması bekleniyor 
     Fenerbahçe Rüştü, Serkan, Luciano, Önder, Ümit, Selçuk, Aurelio, Tuncay, Alex, Anelka, Nobre. 
Galatasaray Mondragon, Cihan, Tomas, Song, Orhan, Ribery, Conceiçao, Ergün, Ayhan, Necati, Hakan Şükür. 

     
</TEXT>
</DOC>
