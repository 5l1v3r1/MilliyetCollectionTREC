<DOC>
<DOCNO> 322563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy20.html </URL>
<DATE> 2005/03/10/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Livaneli Ermeni sorunu UNESCO çatısı altında tartışılsın 
</HEADLINE>
<TEXT>

     Bağımsız İstanbul Milletvekili Zülfü Livaneli, Ermeni sorununun, Birinci Dünya Savaşı çerçevesinde, UNESCO çatısı altında baştan sona tartışılması gerektiğini ifade ederek, TBMM'nin, bu öneriyi desteklemesini istedi. 
     Livaneli, TBMM Genel Kurulu'nda yaptığı konuşmada, Ermeni sorununun, Türkiye'nin önüne 21. yüzyılın en önemli sorunu olarak sunulmaya çalışıldığını ve meselenin sadece parlamentolarda alınan ''soykırımı tanıma'' kararıyla sınırlı kalmayacağını söyledi. 
     Teknolojinin ve iletişim sistemlerinin tüm olanakları kullanılarak, bu konuda büyük fırtınalar yaratılmaya çalışıldığına, Türkiye'nin bu konuda çok büyük dikkat ve titizlik içinde olması gerektiğine dikkati çeken Livaneli, ''Bu sorun, Birinci Dünya Savaşı çerçevesinde, bu savaşın tüm acıları göz önünde bulundurularak, birlikte ele alınarak değerlendirilmelidir. Sorun, üst düzey bir entelektüel yapıda, BM ve UNESCO çatısı altında tüm yönleriyle baştan aşağı tartışılmalıdır'' dedi. 
     UNESCO'nun geçen hafta yaptığı toplantıda bu öneriyi dile getirdiğini ve önerinin alkışlarla karşılandığını ifade eden Livaneli, Başbakan Recep Tayyip Erdoğan ve CHP Genel Başkanı Deniz Baykal'ın konu ile ilgili düzenlediği zirve sonrasında dile getirdiği, ''Mavi Kitap'' konusunun tartışılmasının, soruna bir çözüm getirmesinin mümkün olmadığını da söyledi. Yaptığı önerinin büyük bir fırsat olduğunu ifade eden Livaneli, TBMM'nin bu öneriyi değerlendirmesini istedi. 
     Genel Kurulda gündemdışı söz alan CHP İstanbul Milletvekili Berhan Şimşek, hükümetin, halktan yükselen feryatlara şikayetle yanıt verdiğini, işsizlik ve yoksulluğun dayanılmaz boyutlara ulaştığını ileri sürdü. 
     Ülkede her şeyin sahtesinin yapıldığını, üretilen sahte mutluluk tabloları ile vatandaşın kandırıldığını öne süren Şimşek, hırsızlık ve kapkaç olaylarında da büyük patlamalar yaşandığını söyledi. 
     Gündemdışı söz alan AK Parti Burdur Milletvekili Bayram Özçelik, TBMM'de İstiklal Marşı'nın kabul edilişinin 84. yılı dolayısıyla düşüncelerini ifade ederken, Türk milletinin bağımsızlık savaşında Mehmet Akif Ersoy'un coşkulu mısralarının büyük katkısı olduğunu belirtti. Özçelik, İstiklal Marşı'nın, 84 yıl önce 724 şiir arasından seçildiğini ve milletin gönlünde taht kurduğunu hatırlattı. 
     Özcelik, marşın yazarı Mehmet Akif Ersoy adıyla Burdur'da bir üniversite kurulmasını istediklerini sözlerine ekledi. 
     TBMM Genel Kurulu'nda, Danışma Kurulu'nun toplanamaması nedeniyle CHP'nin grup önerisi olarak getirdiği kanun teklifinin görüşmelerine geçildi. 
     CHP Kocaeli Milletvekili İzzet Çetin'in, uygulanmayan toplusözleşmelerle ilgili 50. sıradaki kanun teklifinin 3. sıraya alınmasını öngören grup önergesi, yapılan oylama sonucunda reddedildi. 
     Genel Kurul'da daha sonra, dün 10 maddesi görüşülen ''Bazı Kanun ve KHK'lerde Değişiklik Yapılmasına Dair Kanun Tasarısı'''nın görüşülmesine başlandı. 
     
</TEXT>
</DOC>
