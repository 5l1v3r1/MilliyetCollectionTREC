<DOC>
<DOCNO> 308983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur50.html </URL>
<DATE> 2005/01/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ATM dolandırıcılığı yapan eski doktor yakalandı .. 
</HEADLINE>
<TEXT>

     Balıkesir'de eski bir doktor, çeşitli banka şubelerine ait ATM'leri kağıt sıkıştırmak suretiyle bozarak dolandırıcılık yaptığı iddiasıyla yakalandı. 
     Alınan bilgiye göre, Balıkesir'deki değişik şubelerin ATM'lerinden para çekmek isteyenlerin kartlarının sıkıştırılarak dolandırılması üzerine harekete geçen güvenlik güçleri, bankaların güvenlik kamerası görüntülerini inceledi. 
     Olaya ilişkin geniş çaplı soruşturma başlatan güvenlik güçleri, Balıkesir'deki çeşitli sağlık kuruluşlarında geçmiş dönemlerde görev yapan ve çeşitli suçlardan hüküm giydiği için meslekten men edilen Metin İşleyen'in 38 , ATM dolandırıcılığının faili olduğunu belirledi. 
     ATM cihazları önünde güvenlik önlemleri alan ekipler, İşleyen'i, Millikuvvetler Caddesi'ndeki bir ATM'den C.K. adlı bir emeklinin kartını cihazda sıkıştırarak, dolandırıcılık yapmak isterken yakaladı. 
     Gözaltına alınan zanlının, ifadesinde, değişik tarihlerde çeşitli bankaların ATM'lerine kağıt sıkıştırarak tuzak kurduğunu, böylece başkalarına ait kartlarla yaklaşık 4 milyar lira çektiklerini, olayı, cezaevinde tanıştığı İzzet Ç. ve Rıfkı G. ile planlayarak gerçekleştirdiklerini söylediği öğrenildi. 
     Sorgulamasının ardından adliyeye sevk edilen İşleyen'in tutuklandığı, olayla ilgili soruşturmanın sürdüğü bildirildi. 

     
</TEXT>
</DOC>
