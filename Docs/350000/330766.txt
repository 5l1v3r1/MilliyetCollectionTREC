<DOC>
<DOCNO> 330766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy18.html </URL>
<DATE> 2005/04/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TBMM 23 Nisan Cumartesi günü özel gündemle toplanacak 
</HEADLINE>
<TEXT>

     TBMM Danışma Kurulu'nda, Genel Kurul'un 23 Nisan Cumartesi günü özel gündemle toplanması ve Devlet Bakanı Güldal Akşit ile Tarım ve Köyişleri Bakanı Sami Güçlü hakkındaki soruşturma önergesinin 19 Nisan Salı günü görüşülmesi kararlaştırıldı. 
     Danışma Kurulu, CHP Grubu'nun istemi üzerine TBMM Başkanı Bülent Arınç başkanlığında toplandı. Danışma Kurulu'na AK Parti adına Grup Başkanvekili Sadullah Ergin, CHP adına da Grup Başkanvekili Kemal Anadol katıldı. 
     Toplantıdan sonra bir açıklama yapan Ergin, CHP Grubu'nun dönem sonuna bırakılan bir dokunulmazlık dosyasının görüşülmesini önerdiğini, bu konuda uzlaşma sağlanamadığını bildirdi. Ergin ancak, iki bakan Güldal Akşit ve Sami Güçlü hakkındaki soruşturma önergesinin 19 Nisan Salı günü görüşülmesinin, Meclis'in açılışının 85. yılı olan 23 Nisan'da Genel Kurul'un özel gündemle toplanmasının kararlaştırıldığını belirtti. 
     Özel gündemli toplantıda TBMM Başkanı Arınç ile Meclis'te temsil edilen siyasi parti liderleri konuşacak. 
     CHP Grup Başkanvekili Kemal Anadol da dokunulmazlıkların sınırlandırılması konusunda bugüne kadar bir uzlaşma sağlanamadığını anımsatarak, ''Biz de grup olarak hiç olmazsa, milletvekilinin dokunulmazlık dosyasının Genel Kurul'da görüşülüp, tartışılarak karara bağlanmasını istiyoruz. Bu çerçevede de İstanbul Milletvekili Hüseyin Besni'nin de içinde bulunduğu çok sanıklı ve önemli bir dosyanın ele alınmasını istedik. AKP önerimizi kabul etmedi. Biz de önerimizi Genel Kurul'a getireceğiz'' dedi. 
     
</TEXT>
</DOC>
