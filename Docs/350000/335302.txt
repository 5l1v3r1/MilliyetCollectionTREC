<DOC>
<DOCNO> 335302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur53.html </URL>
<DATE> 2005/04/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Forsnet'ten Ermeni sorunu CD'si... 
</HEADLINE>
<TEXT>

     Forsnet Bilgi Teknolojileri Şirketi, Ermeni sorununa ilişkin binlerce sayfa belge, fotoğraf ve video görüntülerini içeren bir CD hazırladı. 
     Forsnet Genel Müdürü Orhan Samast, AA muhabirine yaptığı açıklamada, 5 yıldır Ermeni sorununa ilişkin çalışma yaptıklarını, daha önce ''www.ermenisorunu.gen.tr'' adresinde bir site yaptıklarını belirtti. 
     Tarihi gerçekleri dokümanlarla ortaya koyarak herkesin yararlanabileceği bir ortam yaratmak üzere ''Ermeni Sorunu-İddialar ve Gerçekler'' adlı interaktif bir CD-ROM hazırladıklarını ifade eden Samast, Prof. Dr. Yusuf Halaçoğlu'nun danışmanlığındaki profesyonel ekibin, konu hakkında uzman bir çok bilim adamının bilgilerinden ve kuruluşların özel arşivlerinden, bazı Ermeni yazarların kitaplarından yararlanıldığını kaydetti. 
     CD'nin 2 bin sayfaya yakın metin, yüzlerce fotoğraf ve video görüntüleri, belgeler, resimler, haritalar, seslendirilmiş metinler ve özel olarak bestelenen müziklerden oluştuğunu belirten Samast, konu anlatımlarının sesli olarak da yapılabildiğini, Türkçe'nin yanı sıra İngilizce, Almanca ve Fransızca hazırlanan CD'nin kitapçılarda ve ''www.ottomanstore.com'' adresli internet sitesinden temin edilebildiğini söyledi. Samast, şunları kaydetti 
     ''Bugüne kadar Osmanlı Tarihi, Atatürk, Çanakkale gibi konularda CD yapmıştık. Ermeni sorunu konusunda da yapılması gerektiğine karar verdik. Bunun da yapılmasının ülkenin değerlerine katkı sağlayacağını düşündük. Türkiye'nin gereksiz yere suçlandığını belgeleriyle anlatmak üzere teknolojiden yararlandık. Bu CD, konusunda hazırlanmış tek CD özelliği de taşıyor.'' CD'de, Selçuklu döneminden başlayarak günümüze kadar Ermeni ilişkilerinin incelendiğini, sorunun ortaya çıkışının anlatıldığını, Ermenilerin yaptığı katliamlara belge ve canlı tanıklarıyla yer verildiğini belirten Samast, Osmanlı'nın cephe gerisini emniyete almak amacıyla aldığı karar, Ermeni komitelerinin kapatılması sonrası durulmayan olaylar ve bu nedenle Osmanlı'nın tehcir kararı ve sonrasındaki gelişmelerin aktarıldığını ifade etti. 
     
</TEXT>
</DOC>
