<DOC>
<DOCNO> 347481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko30.html </URL>
<DATE> 2005/05/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çiftçiye mazot desteğinin getireceği yük 600 trilyon lira 
</HEADLINE>
<TEXT>

     Türkiye'de, tarım sektöründe yılda 2 milyon ton civarında mazot tüketilirken, litrede 300 bin liralık destek için, yıllık 600 trilyon lira civarında kaynak gerektiği hesaplandı. 
     Ancak mazot desteğinin ne kadar süreyle uygulanacağı netlik kazanmadığı için, kaynak gereksiniminin daha düşük olabileceği ifade ediliyor. 
     A.A muhabirinin belirlemelerine göre, Türkiye genelinde mazot fiyatları, 1 milyon 890 bin lira ile 2 milyon 3 bin lira arasında değişiyor. 
     Litrede 300 bin liralık destekle çiftçilere mazotun maliyeti, bazı yörelerde 1 milyon 590 bin lira, bazı yörelerde ise 1 milyon 700 bin liraya inecek. 
     Tarımda girdi maliyetlerinin ucuzlatılması ve Türk çiftçisinin uluslararası alanda rekabet etmesini sağlamak amacıyla, DSP-MHP-ANAP koalisyon hükümeti döneminde ''Tarımsal Üretimde kullanılan Girdilerin Dünya Fiyatları İle Uyumu Projesi'' hazırlanmış, ancak kaynak sorun nedeniyle bu proje uygulanamamıştı. 
     Toplam maliyeti 750 milyon dolar olarak belirlenen proje kapsamında, tarımsal üretimde yoğun olarak kullanılan ve üretim maliyeti üzerinde önemli etkileri olan tarımsal girdilerden, en başta mazot olmak üzere kimyevi gübre, sertifikalı tohum ve fidan, zirai mücadele ve veteriner sağlık ilaçları, sulama suyu, yem, damızlık hayvan ve tarımsal kredilerin üreticilere daha ucuz ve dünya fiyatlarından sağlanması amaçlanıyordu. O zaman, kaynak sorunu nedeniyle, tarımda kullanılan mazotta ÖTV indirimi projesi uygulanamamıştı. 
     Çiftçiye ''ucuz mazot, ucuz gübre'' verilmesi, AKP hükümetinin de seçimlerdeki en önemli vaatlerinden biriydi. Bu konuda geçen yıldan beri yürütülen çalışmalar sonucunda, mazota litrede 300 bin lira destek sağlanması, desteğin, 3 aylık tüketim belgelerine dayanılarak yapılması öngörüldü. Buna göre çiftçi mazot desteğini, en erken Eylül ayında alacak. 
     Hükümet, seçimlerdeki taahhütlerin uygun olarak, çiftçilere 2003 yılı için dekar başına 3 milyon 900 bin lira mazot desteği vermiş, bunun ilk dilimi olan 331 trilyon lira 2003 yılında, ikinci taksidi ise 2004 yılında olmak üzere toplam 640 trilyon lira civarında ödeme yapılmıştı. 
     Ödemeden yararlanacak çiftçilerin, 2004 yılı çiftçi kayıt sistemine dahil olmaları gerekiyor. 
     Daha önce yapılan toplantılarda, tarımsal desteklemenin yılbaşından itibaren geçerli olacağı açıklanmasına karşın, mazot desteği, yarından itibaren uygulanacak. Tarımda yıllık 2 milyon tonluk mazot tüketimi dikkate alınırsa, destekleme için yıllık 600 trilyon lira kaynak gerekiyor. Ancak desteklemenin ne kadar süre ile yapılacağı belli olmadığı için, gereken kaynak miktarı daha da az olabilecek. 
     
     AB VE ABD'DE MAZOT, 1 DOLARIN ALTINDA 
     Bu arada bilgilere göre Türk çiftçisi mazotu, ortalama 1 dolar 40 cent'ten alıyor. Litrede 300 bin liralık destekle mazotun fiyatı, ancak 1 dolar 20 centlere inecek. 
     Tespitlere göre Yunanistan'da mazotun litresi 56 cent, ABD'de ise 46 cent. Kıyaslandığında desteğe rağmen Türk çiftçisi, AB çiftçisine göre pahalı mazot tüketmeye devam edecek. 
     Tarımsal üretimde mazot, toprak işlemeden hasat ve nakliye gibi işlerin yapılmasında kullanılıyor. Mazot, toplam maliyetin ortalama yüzde 15-20'ini oluşturuyor. 
     Mazotun litre fiyatı, 2003 yılı başında ortalama 1 milyon 380 bin lira iken yıl sonunda 1 milyon 395 bin liraya çıktı. Geçen yıl Ekim aylarında 1 milyon 800 bin liranın üzerine yükselirken, yıl sonunda 1 milyon 579 bin liraya gerilemiş, bu yıl ise 1 milyon 900 bin liranın üzerine çıkmıştı. 
     Bu yıl tarımsal destekler için, mazot ve gübre desteği hariç 3.5 katrilyon lira kaynak ayrılmıştı. 
     
</TEXT>
</DOC>
