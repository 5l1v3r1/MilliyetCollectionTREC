<DOC>
<DOCNO> 339680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur44.html </URL>
<DATE> 2005/05/04/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Postacılardan yıpranma zammı protestosu... 
</HEADLINE>
<TEXT>

     Türk Haber-Sen üyesi postacılar, Çorum’da ve Antakya’da, yıpranma zamlarının verilmemesini Başbakan Recep Tayyip Erdoğan’a ve bazı bakanlara faks çekerek protesto etti. 
     Türk Haber-Sen Çorum Şube Başkanı Hüseyin Parpurcu, Hürriyet Meydanı’nda bulunan PTT Şubesi önünde yaptığı açıklamada, sendikanın geçen yılki toplu görüşmelerde posta dağıtıcılarına yıpranma zammı talebinde bulunduğunu anımsattı. 
     Bu talebin hükümet tarafından kabul edildiğini ve mutabakat metnine koyulduğunu ifade eden Parpurcu, ancak hükümetin bu sözünü yerine getirmediğini öne sürdü. 
     Parpurcu, postacılığın beden gücüne dayanan, zor mesleklerden olduğunu belirterek, postacıların 55 yaşında emekli edilmesi gerektiğini savundu. 
     Türk Haber-Sen Hatay Şube Sekreteri Zekeriya Bilir de Antakya PTT Şubesi önünde toplanan grup adına yaptığı açıklamada, hükümetin postacıların taleplerini dikkate almadığını ve sözünde de durmadığını öne sürdü. "Yıpranma, yani fiili hizmet zammı, anamızın ak sütü gibi helaldir, hükümetin sözünde durmasını istiyoruz" diyen Bilir, aksi taktirde eylemlerini sürdüreceklerini kaydetti. 
     Postacılar, daha sonra Başbakan Erdoğan ile ilgili bakanlara, taleplerini içeren metni faksladı. 
     
</TEXT>
</DOC>
