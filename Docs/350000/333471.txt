<DOC>
<DOCNO> 333471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas10.html </URL>
<DATE> 2005/04/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dondurma yiyin, kendinizi mutlu ve enerjik hissedin 
</HEADLINE>
<TEXT>

     Metin FERAH DHA 

      BOLU İl Sağlık Müdürlüğü Eğitim Şube Müdürü Dr. Meltem Çağlar, karbonhidrat ve kalsiyum açısından zengin olan dondurmanın insanlara enerji ve mutluluk verdiğini söyledi. Dr. Çağlar, "Dondurma lüzümsuz kalori alımını önlediği gibi, kişinin tatlı ihtiyacını karşılayarak rahatlamasını da sağlar'' dedi. 
     Hijyenik şartlarda üretilen ve genel olarak kontrolleri yapılan üretim merkezlerinden çıkarılan dondurmaların son derece besleyici özelliklere sahip olduğunu belirten Dr. Meltem Çağlar, "Tıbben, dondurmayla üst solunum yolu enfeksiyonları arasında herhangi bir bağlantı kanıtlanmamış bulunuyor. Hatta bademcik ameliyatlarından sonra orada meydana gelebilecek şişkinliği engelleyebilmek için, dondurma yenilmesi önerilir'' dedi. 
     Dondurmanın karbonhidrat, yağ ve kalsiyum yönünden zengin bir besin kaynağı olduğunu söyleyen Dr. Çağlar, "Diğer tatlılara oranla yağ oranının biraz daha az olmasından ötürü, diyetlerde tatlı yerine dondurma önerilir. Dondurma lüzümsuz kalori alımını önlediği gibi, kişinin tatlı ihtiyacını karşılayarak rahatlamasını da sağlar'' dedi. 
     Süt ürünleriyle yapılan ve içerisine kakao ve meyve konulan dondurmanın karbonhidrat ve kalsiyum açısından zengin olduğunu belirten Dr. Çağlar, "Karbonhidrat, insanlara enerji verir, insanların hareketli olmasını sağladığı gibi, onların günlük performans ihtiyacını da karşılar. Dondurma yiyen çocuklar oyun oynarken, okulda ders çalışırken, yetişkinler de işyerinde harcıyacakları enerjiyi karşılamış olurlar. Kakao vücutta mutluluk hormonunun salınımını arttırma özelliğine sahip olduğu için, çikolatalı ve kakaolu dondurmayı yiyenler, kendilerini daha mutlu ve enerjik hissederler'' dedi. 
     Her gün dondurma yemenin insana mutluluk ve enerji vereceğini söyleyen Dr. Çağlar, "Kan şekerini arttırıcı özelliğe sahip olduğu için, kronik şeker hastalarına dondurma pek önerilmez. Dondurma konusunda da azı karar, çoğu zarar mantığıyla hareket etmekte de yarar var. Fazla miktarda dondurma yemek kilo alımına, hatta obeziteye kadar gidebilir'' dedi. 
     
</TEXT>
</DOC>
