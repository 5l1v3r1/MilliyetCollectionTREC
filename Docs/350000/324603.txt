<DOC>
<DOCNO> 324603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/guncel/axgun01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre afet 
</HEADLINE>
<TEXT>


Avnus mezrasını heyelan bölgesinde gösteren raporların varlığına rağmen, evleri boşaltmak için hiçbir çalışma yapılmadığı anlaşıldı. Heyelan 24 evi yuttu 

SONER KAVAK, ERAYDIN AYTEKİN DHA 

Sivas Koyulhisar'a bağlı Sugözü köyünün Avnus mezrasında dün sabah meydana gelen heyelanda 24 evle bir cami toprak altında kaldı. Heyelanda çoğu kadın ve çocuk 17 kişi de toprak altında kalırken, panikle kaçan köylülerden 9'u yaralandı. Vali Hasan Canpolat, Bayındırlık Müdürlüğü'nde mezrayı heyelan bölgesinde gösteren raporlar bulunduğunu açıklarken, evlerin boşaltılması için hiçbir ciddi çalışma yapılmadığı ortaya çıktı. 

Kaçan kurtuldu 
Kelkit Vadisi'nde yer alan 2 bin nüfuslu Sugözü köyünün 3 kilometre uzağında, 3 tarafı dağla çevrili Avnus mezrası, sabah 10.15'te meydana gelen heyelanla sarsıldı. Dağlardan kopan tonlarca toprak, ağaç ve kayaları sürükleyerek büyük bir gürültüyle evlerin üzerine düştü. Mezradaki 24 evin tamamını ve camiyi yutan heyelanı fark edip kaçanlarla, o sırada dışarda bulunanlar kurtuldu. Evlerinden çıkamayan Hüsnü, Ekrem, Recep, Hülya, Hasan, Şaziye, Yaşar, Meliha, Ziya, Selahattin ve Dilaver Demirci ile Arife, Gülfidan ve Ayşegül Karaduman'la, Aliye, Samiye Özdemir ve Hanım Çiçek enkaz altında kaldı. 
Heyelan sırasında kaçışırken yaralanan Saniye, Mevlüde ve İkbal Demirci, Şükran, İpek ve İdris Özdemir, Hüsnü Pişkin Koyulhisar, Elmas Aslan, oğlu Eyüp Aslan da Suşehri Devlet Hastanesi'nde tedaviye alındı. Olayın ardından çevre ilçelerden ve Sivas'tan bölgeye kurtarma ekipleri, askeri birlikler ve iş makineleri sevk edildi. Bayındırlık'a göre, heyelan bölgesinde bulunan vadide daha önce de küçük çaplı toprak kaymaları olduğunu kaydeden Vali Canpolat da bölgeye hareket etti. 

İkinci tehlike 
Enkaz altında kalanların kurtarılması için, tüm ekipler öğle saatlerinden itibaren yoğun bir çalışma başlattı. Tonlarca toprağın dere yatağını tıkaması sonucu vadide su birikmesi ikinci bir heyelan tehlikesine neden oldu. Çamur içinde kalan bölgede iş makinelerinin kullanılması sakıncalı bulununca, kurtarma çalışmaları insan gücüyle yapıldı. Mezraya, komşu köylerden de yüzlerce kişi yardıma gitti. 
Toprak altında kalanların yakınları sinir krizleri geçirirken, olay yerindeki sağlık ekipleri bu kişilere müdahale etti. 

Kıyamet gibiydi 

YARALANAN eşi Elmas ve oğlu Eyüp'ün başından ayrılmayan Hıfzı Aslan, faciayı şu sözlerle özetledi "Evde oturuyorduk. Önce bir ses duyduk, sanki yol çalışması yapılıyordu. Dışarı çıkıp etrafa baktık, greyder göremedik. Bir anda tepeden toz bulutu yükseldi. Dağdaki kaya ve toprak kütlesi evlerin üzerine aktı. Sanki kıyamet günüydü. Tarlada çalışanlar kurtuldu." 

'Taşımalı' kurtardı 

ESKİ adı Avnus olan ve 1993'te de toprak kayması yaşanan 65 haneli Kuzulu mezrasındaki heyelanda, öğrenciler taşımalı eğitim nedeniyle kurtuldu. Mezrada 375 hayvan da enkaz altında kaldı. Bu arada Ordu Ulubey'de meydana gelen toprak kaymasında da, bir cadde kullanılamaz hale geldi. Toprak kaymasının beklenen sonuç olduğu ve bazı evlerin daha önce boşaltıldığı öğrenildi. 


</TEXT>
</DOC>
