<DOC>
<DOCNO> 308121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonyas11.html </URL>
<DATE> 2005/01/20/ </DATE>
<TIME> 18.03 </TIME>
<AUTHOR>  </AUTHOR>
<HEADLINE>
Püro cennetinde tütn içmek yasaklandı 
</HEADLINE>
<TEXT>

     ''Puronun cenneti'' Küba'da gelecek aydan itibaren kapalı kamusal alanlarda tütün ürünleri içilmesi yasaklanıyor. 
     Hükümetin hazırladığı yasa taslağı büro, mağaza, sinema, otobüs, taksi, okul, spor tesisleri ve kamusal alanlarda tütün ürünlerinin tüketilmesinin yasaklanmasını öngörüyor. 
     Taslakta ayrıca, sigara makinalarının kaldırılması, 16 yaşından küçüklere tütün ürünleri satışının yasaklanması, restoran, kafe ve gece kulüplerinde sigara içilmeyen bölüm bulunmasının zorunlu hale gelmesi de yer alıyor. 
     Hükümet, bu yasakla amacının sağlığa zararlı olan tütün ürünlerinin kullanımını azaltmak olduğunu bildirdi. 
     11 milyon nüfuslu Küba'daki yetişkinlerin yarıya yakını tütün mamulleri tüketiyor ve ülkede akciğer kanseri ölüm sebeplerinin üst sırasında bulunuyor. 
     1986'ya kadar tam bir puro tutkunu olan Küba lideri Fidel Castro, iki yıl önce yaptığı bir konuşmada, ''Bir kutu puroyla yapabileceğiniz en iyi şey, onu düşmanınıza vermek'' demişti. 
     
</TEXT>
</DOC>
