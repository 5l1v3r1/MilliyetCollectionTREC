<DOC>
<DOCNO> 349289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun19.html </URL>
<DATE> 2005/06/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Suriye Kamışlı'da çatışma ve yağma 
</HEADLINE>
<TEXT>

     Suriye'nin Kamışlı kasabasında, bir Kürt din adamının öldürülmesinin ardından hafta sonunda meydana gelen çatışma ve yağma olaylarında bir polisin öldüğü, birçok kişinin yaralandığı belirtildi. 
     Associated Press ajansı, Kamışlı'da dün, din adamı Şeyh Muhammed Maşuk el Kaznavi'nin öldürülmesini protesto için 5 bin kişilik bir gösteri yapıldığını duyurdu. 
     Haberde, polisin göstericileri dağıtmak için havaya ateş açtığı, göstericilerin ise taşla karşılık verdiği kaydedildi. 
     Olaylar sırasında bir polisin öldüğü belirtilirken, Demokratik Süryani Partisi'nden Süleyman Yusuf, bir polis ile 3 kişinin de yaralandığını söyledi. Yusuf, halk endişeli olduğu dükkanların çoğunun bugün de kapalı olduğunu belirtti. 
     Kürt İlerici Demokratik Partisi lideri Abdülhamid Derviş ise Kamışlı'da dünkü olaylar sırasında 80'den fazla dükkanın yağmalandığını, polisin müdahale etmediğini öne sürdü. Derviş, yağmacıların Arap aşiretleri üyeleri olduğunu da söyledi. 
     Şam yönetiminden Kamışlı'daki olaylara ilişkin henüz resmi bir açıklama gelmedi. 
     Kürt din adamı Şeyh Muhammed Maşuk el Kaznavi'nin 8 Mayıs'ta Şam ziyareti sırasında kaybolduğu, cesedinin geçen hafta bulunduğu belirtilmişti. 
     
</TEXT>
</DOC>
