<DOC>
<DOCNO> 319992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy07.html </URL>
<DATE> 2005/03/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erdoğan İstifaları tehlikeli görmüyorum 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, AKP'de son dönemde yaşanan milletvekili istifalarını tehlike olarak görmediğini söyledi. 
     Erdoğan dün TBMM'de bir grup AKP'li milletvekiline yemek verdi. Enerji Bakanlığı'ndaki yolsuzluk operasyonuna adı karışan AKP'li milletvekillerini hatırlatan Erdoğan, "Yolsuzlukla mücadeledeki kararlılığımız sürüyor, kimse bundan taviz vermemizi beklemesin" diyerek milletvekillerine mesaj verdi. 
     AKP ile Kültür ve Turizm Bakanlığı'ndan istifa eden Erkan Mumcu'nun, turizm meslek birlikleri yasa tasarısı taslağı hazırladığını, kendisinin konuyu bir de Bakanlar Kurulu'nun incelemesini istediğini söylediğini anlatan Erdoğan, "bu konuyu gerekçe göstererek istifa etti, ancak bu gerçeği yansıtmıyor" dedi. Mumcu'nun ardından istifa eden milletvekillerinin gitmesinin partiyi etkilemeyeceğine dikkat çeken Erdoğan, "Adalet Partisi'nde Ferruh Bozbeyli 41 kişiyle birlikte ayrılmıştı. Bunlardan birşey çıkmadı. Partimizden istifalardan da bir şey çıkmaz. Bu durumu tehlike olarak görmüyorum" diye konuştu. 
     
     Güler yüz istedi 
     Milletvekilleri, bakan ve parti yöneticilerinin daha güler yüzlü olmasını isteyen Erdoğan, yanında oturan Genel Başkan Yardımcısı Hayati Yazıcı'yı işaret ederek, "Hayati Bey'in yüzü az gülüyorsa bu onların mizacındandır. Bunu başka şekilde değerlendirmeyin" dedi. Yemeğe, Dışişleri Bakanı Abdullah Gül, Genel Başkan Yardımcıları Hayati Yazıcı, Genel Sekreter İdris Naim Şahin, Ali Er Mersin , İlyas Arslan ve Mehmet Çiçek Yozgat , Selahattin Dağ Mardin ile Müfit Yetkin'in Şanlıurfa de aralarında olduğu 24 milletvekili yeraldı. 
     
</TEXT>
</DOC>
