<DOC>
<DOCNO> 301014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/spor/spo04.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da 'Güneş'li günler 
</HEADLINE>
<TEXT>


Bordo-Mavililer, uzun süredir takımın başına getirmek için uğraş verdiği Şenol Güneş ile anlaştı. Tecrübeli hoca ile yarın sözleşme imzalanacak 


İşlem tamam 
TRABZONSPOR, Ziya Doğan'dan boşalan teknik direktörlük görevine Şenol Güneş'i getirdi. Tecrübeli hocayı takımın başına getirmek için yoğun uğraşlar veren Trabzonspor yönetimi, Güneş ile dün akşam M.Ali Yılmaz Tesisleri'nde biraraya geldi. İki saat süren toplantı sonunda anlaşma sağlanırken, 7 yıl sonra Trabzonspor'da tekrar görev alacak teknik adamın yarın sözleşme imzalayacağı bildirildi. 

"Hiçbir talebi yok" 
BAŞKAN Atay Aktuğ, Güneş'in kendilerinden hiçbir talebinin bulunmadığını belirterek, "Bu görevin bir misyon olduğunu düşünüyor. Bizlere bugüne kadar herhangi bir Türk takımını çalıştırmayı düşünmediğini, ancak Trabzonsporluların kendisini çok istemesinden dolayı bu misyonu üstleneceğini belirtti. Camiamıza hayırlı olsun" dedi. Güneş, Trabzonspor Futbol AŞ'nin Yönetim Kurulu'na da alındı. 

Tolga izin istedi 

BORDO - Mavili takımın milli stoperi Tolga Seyhan, Ukrayna'nın Shaktar Donetsk takımına gitmek için yönetimden izin istedi. Tecrübeli oyuncu, "Böyle bir fırsat bir futbolcuya hayatında bir kez gelir. Şartlar mükemmel. Yıllık 1.5 milyon dolar veriyorlar. Eğer beni bırakırlarsa gidip oynamak isterim. Bırakmazlarsa da, bu teklifi unutur, Trabzonspor'a hizmet etmeye devam ederim" dedi. 

Derelioğlu gitti 

ZİYA Doğan'ın istifasından sonra Altyapı Teknik Koordinötörlüğü ve Futbolcu İzleme Komitesi Başkanlığı'nın yanısıra teknik direktör olarak da görevlendirilen İhsan Derelioğlu, Trabzonspor'daki tüm görevlerinden istifa etti. Derelioğlu, "Kulüp yeni bir yapılanmaya gitmek isteyebilir. Onların önünü açmam gerektiğini düşündüğüm için böyle bir davranış sergiledim. Bundan sonrası yönetime ve Şenol hocaya bağlı" dedi. 


</TEXT>
</DOC>
