<DOC>
<DOCNO> 330274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo10.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Liverpool Heysel'i unutturacak 
</HEADLINE>
<TEXT>


1985'te kıta futbol tarihinin en büyük facialarından biri Heysel'de Liverpool'la Juventus arasındaki bir finalde yaşanmıştı. 20 yıl sonra biraz da bu olayın gölgesindeki eşleşmenin ilk maçı Liverpool'un asla yalnız yürümeyeceği Anfield'da. 


Liverpool, bu kez gerçekten pek de yalnız değil. Zira sezon başından beri çok ciddi sakatlık problemleriyle uğraşan Benitez'in ekibi, bu defa sadece Cisse'nin yeteneklerinden faydalanamayacak. Hafta sonu Bolton Wanderers'a karşı kulübede oturan 1 numaralı kaleci Jerzy Dudek'in bu maçta oynayacağı umut ediliyor. Sadece topa vurmakta problemi olduğu belirtilen Polonyalı Liverpool için önemli kazanç. 
Diğer tarafta Juventus'un da en az Dudek kadar önemli bir kazancı var Nedved. Yaklaşık 1 aydır sahalardan uzak kalan Çek yıldız, Liverpool karşısında Siyah-Beyazlı formayı giyecek. Fabio Capello, maç gününe kadar Marcelo Zalayeta ve David Trezeguet'nin de oynayabilir duruma geleceğini açıkladı. Ciro Ferreira ve Olivier Kapo'nun sakat olduğu Torino ekibinde Alessio Tacchinardi de cezalı. 
Papa'nın ölümü nedeniyle Serie A'da hafta sonu maç oynanmaması Juventus'lulara daha fazla dinlenme imkanı tanıdı. Liverpool'sa zorlu Bolton engelini tek golle aştı. Kendi sahasında oynayacak olması Liverpool'a az da olsa avantaj sağlıyor. Önce İngiliz ekibinin tek farklı galibiyeti düşünülebilir. 


</TEXT>
</DOC>
