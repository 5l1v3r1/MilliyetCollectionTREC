<DOC>
<DOCNO> 304925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur08.html </URL>
<DATE> 2005/01/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çatışmada öldü denilen PKK'lı sahte pasaportla yakalandı 
</HEADLINE>
<TEXT>

     Mehmet EZER DHA 

      BİNGÖL'ün Yedisu kırsalında güvenlik güçleriyle girdiği silahlı çatışmada öldürüldüğü gerekçesiyle nüfus kayıtlarından düşürülen PKK Kongra-Gel terör mensubu 30 yaşındaki Sibel Bingöl, Suriye'den emekli bir başkomiser eşi adına düzenlenmiş sahte pasaportla Türkiye'ye giriş yapmak isterken yakalandı. 
     Suriye'den gelerek Hatay'ın Reyhanlı İlçesi'ndeki Cilvegözü Sınır Kapısı'ndan Türkiye'ye giriş yapmak isteyen Sibel Bingöl'ün görevlilere verdiği emekli bir başkomiser eşi Sabahat Özer adına düzenlenmiş pasaport ve nüfus cüzdanı sahte olabileceği ihtimali üzerine incelemeye alındı. 
     Yapılan incelemeden, Sabahat Özer sahte kimlikli kişinin 2001'de Bilgöl'ün Yedisu kırsal alanında güvenlik güçleriyle girdiği çatışmada 20 örgüt üyesiyle birlikte öldüğü gerekçesiyle nüfus kayıtlarından düşürülen PKK Kongra-Gel terör örgütü üyesi Sidar-Bervar kod adlı Sibel Bingöl olduğu anlaşıldı. 
     Hatay Emniyet Müdürlüğü'nde sorgulanan Sibel Bingöl'ün terör örgütü adına Romanya, Bulgaristan ve Yunanistan gibi ülkelerde siyasi faaliyette bulunduğu, İran ile Irak'ta örgüte ait kamplarda yer aldığı ve son olarak yine Türkiye üzerinden Avrupa ülkelerine gönderilmek istendiği anlaşıldı. 
     İfadesi alındıktan sonra nöbetçi mahkemeye sevk edilen Sibel Bingöl tutuklandı. 
     
</TEXT>
</DOC>
