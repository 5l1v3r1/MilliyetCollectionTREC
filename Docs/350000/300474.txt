<DOC>
<DOCNO> 300474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun08.html </URL>
<DATE> 2004/12/24/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Honduras'ta yolcu otobüsüne saldırı 23 ölü... 
</HEADLINE>
<TEXT>

     Honduras'ta bir yolcu otobüsüne otomatik silahlarla düzenlenen saldırıda 23 kişinin öldürüldüğü bildirildi. 
     Honduras Devlet Başkanı Ricardo Maduro, radyo ve televizyondan yayımlanan açıklamasında, başkent Tegucigalpa'nın 230 kilometre kuzeyindeki Chamelecon kentinde bir yolcu otobüsünün kimliği belirsiz kişilerce saldırıya uğradığını ve otobüsün taranması sonucu 22 kişinin öldüğünü söyledi. 
     Polisin açıklamasında ise saldırıda çok sayıda kişinin de yaralandığı ve hastaneye kaldırılan yaralılardan birisinin daha hayatını kaybettiği belirtildi. 
     Saldırganların, saldırının düzenlendiği bölgede kartona yazılmış olarak, organize suçlara karşı sert tavır alan siyasetçilere meydan okuyan bir mesaj bıraktıkları ifade edildi. 
     Polisin saldırıyla ilgili olduğu sanılan çete mensubu bir kişiyi yakaladığı kaydedildi. 
     
</TEXT>
</DOC>
