<DOC>
<DOCNO> 307547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo16.html </URL>
<DATE> 2005/01/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Elazığspor, Galatasaray'dan Sinan ile anlaştı... 
</HEADLINE>
<TEXT>

     İkinci Futbol Ligi A Kategorisi'nde mücadele eden Elazığspor, Galatasaray'ın sol kanat oyuncusu Sinan ile anlaştı. 
     Kulüp başkanı Mustafa Yıldız, AA muhabirine yaptığı açıklamada, Sinan'la sezon sonuna kadar anlaştıklarını belirterek, Sinan'la birlikte 4 futbolcu transfer ettiklerini söyledi. 
     Transfer sezonunu kapattıklarını ifade eden Yıldız, önemli bir ihtiyaç olmadığı taktirde yeni bir transfer yapmayı düşünmediklerini bildirdi. 
     Yönetim kurulunun toplandığını, ikinci devrede takımın başarısı için nelerin yapılması konusunda bazı kararlar aldığını kaydeden Yıldız, şöyle dedi 
     ''Kulüp için kaynak arayışlarımız devam ediyor. Önümüzdeki günlerde Ankara ve İstanbul'da en az 4 toplantı yapmayı planlıyoruz. Takımımız Antalya'da iyi bir hazırlık dönemi geçirdi. Yeni transferler diğer oyuncularımızla kaynaştı. Taraftarımızın ikinci devre çok güçlü bir Elazıspor'u izleme imkanı olacaktır.'' Futbolculara bayram izini vermediklerini kaydeden Yıldız, hafta sonunuda bir hazırlık maçı yapmayı düşündüklerini söyledi. 
     Hedeflerinin belli olduğunu ifade eden Yıldız, ''İnşallah sezona iyi bir başlangıç yapacağız'' dedi. 
     
</TEXT>
</DOC>
