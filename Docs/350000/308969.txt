<DOC>
<DOCNO> 308969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur36.html </URL>
<DATE> 2005/01/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Lastiği patladı alev aldı, erken müdahale 40 yolcuyu kurtardı 
</HEADLINE>
<TEXT>

     ERCAN YILDIZ - Düzce DHA 

Düzce'de, lastiği patlayan otobüsün arka tarafında sürtünme nedeniyle çıkan alevler motor bölümünü sardı. TEM Otoyolu'nda seyir halindeyken durumu fark eden sürücü Bahattin Doğan, otobüsü yol kenarına park ederek 40 yolcuyu kurtardı. İtfaiye, motor bölümünü saran alevleri söndürürken, yolcular başka otobüsle yollarına devam etti. 
     İstanbul'dan Tokat'a giden Aybastı Ses Turizm'e ait otobüs, dün 01.30 sıralanda TEM Otoyolu Gölyaka Gişeleri'nden çıktıktan sonra sol arka lastiği patladı. Lastiğin patladığını ve ardından yayılan yanık kokusunu fark eden sürücü Doğan otobüsü hemen yolun kenarına park ederek yolcuları aşağıya indirdi. Olay yerine gelen polis ve Karayolları ekipleri de, yangın söndürme tüpleriyle alevlere müdahale etti. Yangın tüpleriyle yapılan müdahale yetersiz kalınca alevler otobüsün motor bölümünü sardı. Bu sırada gelen itfaiye ekipleri, kısa sürede yangını söndürdü. 
     Eşyalarını otobüsün bagajlarından alarak söndürme çalışmalarını izleyen yolcular 3 saat sonra firmaya ait başka bir otobüsle yollarına devam etti. 40 yolcusunu otobüsten indirerek muhtemel faciayı önleyen Doğan, "Lastik patlayınca çıkan ses üzerine yol kenarında durdum. Kontrol etmek isterken yanık kokusunu hissedince hemen yolcuları indirdim. Yangın büyümeden söndürüldü. Kimsenin zarar görmemesi beni sevindirdi" dedi. 

     
</TEXT>
</DOC>
