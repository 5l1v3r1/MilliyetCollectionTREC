<DOC>
<DOCNO> 345846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas31.html </URL>
<DATE> 2005/05/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fatih Akın Cannes her zaman geç kalan öğrenci olmamayı başardım 
</HEADLINE>
<TEXT>

     Cannes Film Festivali’nde jüri üyeleri arasında bulunan Türk yönetmen Fatih Akın, Cannes Film Festivali’nde geçirdiği günleri okul günlerine benzetti. 
     Akın, Alman Stern dergisinde Cannes ile ilgili anılarını yazdığı makalede, ödül alacak filmleri seçerken jüri üyeleriyle heyecanlı tartışmalar yaptıklarını belirterek, "Cannes okul gibiydi. Ancak bu kez, her zaman geç kalan öğrenci olmamayı başardım" ifadesini kullandı. 
     Cannes Film Festivali organizatörü Thierry Fremaux’un kendisini telefonla arayarak jüri üyeliği teklif ettiğini belirten Akın, "Böyle bir teklife kim hayır diyebilir. Tek beklentim, mümkün olduğunca çok iyi film izlemekti" diye yazdı. 
     İstanbul’da Türk müziğiyle ilgili olarak hazırladığı "Crossing the Bridge" isimli belgesel film nedeniyle birçok ünlü Türk sanatçıyla birlikte çalıştığını ifade eden Akın, "Bundan dolayı Cannes’da heyecanlanmadım. Türkiye’de tanrılaştırılan kişilerle çalışıp çekim esnasında bu kişilere talimatlar verince, insan artık heyecanlanmıyor" dedi. 
     Cannes’da Emir Kusturica, Nobel ödüllü Toni Morrison, John Woo, Salma Hayek, Javier Bardem, Agnes Varda, Nandita Das ve Benoit Jacquot gibi ünlü isimlerle aynı jüride bulunan Akın, Kusturica, Javier Bardem ve Salma Hayek ile çok iyi anlaştıklarını, her akşam birlikte olduklarını kaydetti. 
     Festival boyunca her gün 2 film izlediklerini belirten Akın, filmlerle ilgili tartışmaları basına açıklamalarının yasak olduğunu ve bu konuda 10 yıl sonra bile konuşamayacağını anlattı. 
     Akın, festival sırasında sinema tarihi konusunda bilgi eksiklikleri bulunduğunu fark ettiğini ve bu eksiklikleri kapatması gerektiğini ifade etti. 
     Festivalde jüri üyelerine yapılan hizmetten de çok memnun kaldığını belirten Akın, Maradona, Mickey Rourke, Benicio Del Toro, Penelope Cruz, Hilary Swank, Morgan Freeman gibi ünlülerle de tanıştığını ve hepsinin çok iyi insanlar olduğunu kaydetti. 
     
</TEXT>
</DOC>
