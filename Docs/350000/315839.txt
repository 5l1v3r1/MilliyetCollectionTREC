<DOC>
<DOCNO> 315839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo35.html </URL>
<DATE> 2005/02/16/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Federasyonun "Yasa Değişikliği" açıklaması... 
</HEADLINE>
<TEXT>

     Futbol Federasyonu Yönetim Kurulu, 3813 sayılı yasada yapılması düşünülen değişikliklerle ilgili, Devlet Bakanı ve Başbakan Yardımcısı Mehmet Ali Şahin ile yapılan istişare toplantısında, 2 maddede değişikliğe gidilmesi dışında bir talepde bulunulmadığını bildirdi. 
     Futbol Federasyonu'ndan yapılan açıklamada, Mehmet Ali Şahin ile geçtiğimiz günlerde yapılan toplantıda, FIFA'nın gönderdiği uyarı yazısı çerçevesinde, ''MHK'nın, genel kurul tarafından seçilmesi yerine atamayla işbaşına getirilmesi'' ve ''başkanın ölümü veya istifası halinde birinci, yoksa ikinci başkanvekilinin başkanlığa vekalet etmesi'' biçiminde değişiklik gerektiğinin belirtildiği vurgulandı. 
     Açıklamada, ''3813 sayılı yasada yapılması düşünülen değişiklik kapsamında, Profesyonel Futbolcular Birliği, Antrenörler Derneği, Futbol Adamları Derneği ve Türkiye Faal Futbol Hakemleri ve Gözlemcileri Derneği'nin Futbol Federasyonu Genel Kurulu'ndaki temsil haklarının ortadan kaldırılması istenmedi'' denildi. 
     Yasada değişiklik yapılmasına ilişkin resmi talep yazısının, ilerleyen günlerde bakanlığın da ortak görüşüyle, talep edilen değişiklikler ve gerekçelerini de kapsar biçimde hazırlanacağı ve kamuoyuyla paylaşılacağı ifade edilen açıklamada, talep edilecek değişiklikler arasında, genel kurulun oluşumuna ilişki yasa maddesine yönelik herhangi bir kurumsal talebin bulunmayacağı vurgulandı. 
     
</TEXT>
</DOC>
