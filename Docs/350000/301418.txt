<DOC>
<DOCNO> 301418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/dunya/adun.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ukrayna özgür' 
</HEADLINE>
<TEXT>


'Turuncu devrim'in lideri Yuşçenko, pazar günü yapılan devlet başkanlığı seçimini oyların yüzde 52'sini alarak kazandı. Yuşçenko, 'Bu Ukrayna halkının zaferidir' dedi 

Cenk Başlamış - Moskova 


Ukrayna'da önceki gün tekrarlanan başkanlık seçimlerini Batı yanlısı muhalefetin karizmatik lideri Viktor Yuşçenko'nun kazandığı kesinleşti. 
Merkez Seçim Komisyonu, resmi olmayan sonuçlara göre, Yuşçenko'nun oyların yüzde 52'sini alarak bağımsızlık sonrası Ukrayna'nın dördüncü devlet başkanı seçildiğini açıkladı. Moskova yanlısı iktidarın adayı Başbakan Viktor Yanukoviç, bu kez yüzde 44'te kaldı. 21 Kasım'da yapılan başkanlık seçimlerinin ikinci turunu 3 puan farkla Yanukoviç'in kazandığı ilan edilmiş, ancak, iktidarın seçimi hile yoluyla kazandığını iddia eden muhalefetin ülkede yaşamı günler boyu felce uğratan sokak gösterileri sonucu iptal edilen seçimlerin tekrarlanmasına karar verilmişti. 
Zaferini, "turuncu devrim"in kalbinin attığı Bağımsızlık Meydanı'nı dolduran binlerce taraftarıyla kutlayan Yuşçenko, "14 yıl önce bağımsızlığımızı elde etmiştik ama özgür olamamıştık. Bugün özgürlüğümüzü de kazandık. Bu Ukrayna halkının zaferidir. Ülkemizde artık yeni bir demokrasi çağı başlıyor" dedi. 
Muhalefet liderinin yarışı önde tamamlaması, başkent Kiev'de havai fişek gösterileriyle kutlandı. İktidarın yanı sıra Rusya'nın desteğini almasına karşın ipi göğüsleyemeyen Yanukoviç, oylamada usulsüzlükler yaşandığını ve bu nedenle seçim sonuçlarına itiraz edeceğini söyledi. 
Batılı gözlemciler, önceki günkü oylamanın dürüst, adil ve özgür geçtiğini açıkladı. Rus gözlemciler de bazı usulsüzlükler yapıldığını, ancak genel olarak seçim sonuçlarına itiraz edilmesi için neden bulunmadığını söyledi. Genel kanı, Yuşçenko önderliğindeki Ukrayna'nın Rusya ile ilişkileri germeden Batı dünyasının parçası olmaya yönelik bir siyaset izleyeceği yönünde. 

Rusya'nın ilk yenilgisi 

Ukrayna seçimleriyle Rusya, eski bir Sovyet cumhuriyetinde ilk kez açıkça desteklediği bir adayı iktidara getirememiş oldu. 
Rusya Devlet Başkanı Vladimir Putin, Başbakan Viktor Yanukoviç'in kazanmasını istediğini açıkça söylemiş ve kendisini desteklemek için iki kez Ukrayna'ya gitmişti. Putin, iptal edilen 21 Kasım seçimlerinden hemen sonra Yanukoviç'i tebrik etmişti. 

Yuşçenko'nun hep yanında 

Ukrayna'nın yeni Devlet Başkanı Viktor Yuşçenko'ya iktidar yolu açanların başında inatçılığı olduğu kadar çekiciliğiyle de adından söz ettiren kadın politikacı Yulya Timoşenko bulunuyor. 
1960 yılında Dinepropetrovsk'ta doğan Timoşenko, ekonomi eğitimi aldı. 90'ların başında enerji sektöründe çalışmaya başlayan Timoşenko, bir dönem Ukrayna Birleşik Enerji Sistemleri'nin Başkanlığı'nı yaptı. 1997'de politikaya atıldıktan 2 yıl sonra Başbakan Yardımcılığı'na getirildi. Moskova, Ukrayna enerji sektörünü yönettiği dönemde Timoşenko'nun Rusya Savunma Bakanlığı görevlilerine rüşvet verdiğini öne sürüyor. Geçen hafta Interpol'ün internet sitesinde Rusya'nın başvurusu üzerine Timoşenko hakkında tutuklama kararı çıkarıldığına ilişkin bir açıklama yer aldı, ancak hemen ardından kaldırıldı. Batkişvina anavatan hareketinin lideri Timoşenko'nun üst düzey bir göreve getirilmesi olasılığı yüksek. 

Ulaştırma Bakanı evinde ölü bulundu 

Ukrayna Ulaştırma Bakanı Heorhiy Kirpa'nın, başkent Kiev yakınlarındaki daçasında ölü bulunduğu bildirildi. Kirpa'nın intihar ettiği iddia edildi. Ukrayna haber ajansı da, cesedin yanında bir silah bulunduğunu duyurdu. Bir hükümet kaynağı da, Reuters ajansına, olay yerinde polislerin araştırmasının sürdüğünü, Kirpa'nın kurşun yarasıyla öldüğünü açıkladı. Heorhiy Kirpa, seçimi kaybeden iktidarda en çok sözü geçen bakan olarak kabul ediliyordu. 


</TEXT>
</DOC>
