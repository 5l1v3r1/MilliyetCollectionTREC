<DOC>
<DOCNO> 349575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo12.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol kazası olmasın 
</HEADLINE>
<TEXT>


Kazakistan kendi evinde Arnavutluk'a 1-0, Ukrayna'ya 2-1 yenildi. Oysa aynı Ukrayna bizi kendi sahamızda 3 golle geçmişti. Türkiye'nin Kazakistan'ı farklı devireceğini düşünenler yanılabilir 


İddaa da farklı bir sonuç beklemiyor ki, bu maç için handikap uygun görmemiş. Oysa beteurope Kazakistan'a iki avans vermiş. Milli takımın Yunanistan'a karşı oynadığı futbol umut vericiydi, ama erken gol gelmezse Kazak deplasmanı kabusa dönüşebilir. Türkiye'ye verilen 1.05'lik oran oynamaya değmeyecek düzeyde. Sürprizi telaffuz etmek istemiyoruz. 

1.GRUP 
Çek Cum.-Makedonya 
Andorra'ya gol yağdıran Çek Cumhuriyeti, bu kez de evinde Makedonya'yı ağırlıyor. Mayıs ayı FIFA sıralamasına göre dünyanın en iyi ikinci takımı olan Çekler, deplasmanda iki golle rahat geçtikleri Makedonya'yı bu kez de farklı geçeceklerdir. Evinde Hollanda'yla berabere kalmaktan başka bir varlık gösteremeyen Makedonya şimdiden Euro 2008 elemelerini düşünüyor. 

Romanya-Ermenistan 
Gruptaki rakipleri Çek Cumhuriyeti ve Hollanda'dan puan almayı başaramayan Romanya büyük hayal kırıklığı yaşıyor. Erivan deplasmanında 1-1 berabere kalan Pancu ve arkadaşları, bu kez Ermenileri sahalarında ağırlıyorlar. Romanya, evinde Ermenistan'ı geçecek güçte. 

Finlandiya-Hollanda 
Finlandiya, grubun denge takımı. Üstündeki üçlüden puan alamayan Finler, altındaki üçlü gruba puan vermiyor. Romanya'yı Robben ve Kuijt'la geçen Van Basten'in talebeleri, Helsinki deplasmanında da zorlanmazlar. Favori Hollanda. 

2.GRUP 
Danimarka-Arnavutluk 
Danimarka, deplasmanda 2-0 yendiği Arnavutluk'u evinde farklı geçecek güçte. Onlar da en az bizim kadar kalan 5 maçlarını kazanıp Almanya'ya gitme hesabı yapıyorlar. Banko Danimarka. 

Yunanistan-Ukrayna 
Grubun kader maçı. Biz kalan 4 maçımızı kazansak bile, Yunanistan bu maçtan galibiyet çıkarırsa Almanya'ya gidecektir. Çünkü Danimarka ile bizden sonra oynayacaklar ve biz Danimarka'yı yenersek, Danimarka Yunanistan maçına iddiasız çıkacak. Hiç mağlubiyet almayan Ukrayna, normal şartlarda bu mücadeleden beraberlik çıkaracak güçte. 



</TEXT>
</DOC>
