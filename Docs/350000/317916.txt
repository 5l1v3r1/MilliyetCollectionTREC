<DOC>
<DOCNO> 317916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy03.html </URL>
<DATE> 2005/02/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Askeri hakim ve doktorların emeklilik yaşı da düşecek 
</HEADLINE>
<TEXT>

     Askeri hakim ve doktorların yaş haddinden emekliye ayrılmalarını düzenleyen yaş sınırını düşüren yasa tasarısı TBMM'ye sunuldu. Bu sınıflardaki yarbaylar 54, albaylar ise 56 yaşında emekli olacak. 
     Milli Savunma Bakanlığınca hazırlanan ve Emekli Sandığı Yasası'nın 40'ncı maddesinin ç fıkrasının I numaralı bendinin 4 ve 5 numaralı altbentlerini değiştiren yasa tasarısı Meclis'e gönderildi. Tasarının gerekçesinde, TSK mensubu personelin yaş hadlerinin Emekli Sandığı Yasası ile düzenlendiği, yasada albayların yaş haddinden emekliye ayrılmaları için 60 yaşın belirlendiği anımsatılırken, TSK'daki askeri hakim ve tabip sınıfı öğretim üyeleri hariç olmak üzere diğer sınıflara mensup personelin kadrosuzluk nedeniyle emekliye ayrılabildiği belirtildi. Askeri hakim ve tabiplerin özel yasaları uyarınca kadrosuzluk nedeniyle emekliye ayırma işleminin yapılamadığı kaydedilen tasarıda, bu personelin general ve amiraller hariç olmak üzere rütbelerinin yaş haddine kadar hizmete devam ettikleri ifade edildi. 
     Gerekçede bu durumun alt rütbedeki personelin moral motivasyonunun bozduğu gerekçesiyle yaş haddinin aşağı çekilmesi gerektiği şöyle anlatıldı 
     "Bu durum personel arasında eşitsizlik ve adaletsizliğe neden olmakta, albay rütbesinde uzun süre bekleyen personel, mesleki motivasyonunu kaybetmekte, aldıkları eğitime uygun kadrolarda istihdam imkanı bulamayan genç ve kaliteli personelin motivasyonu azalmakta ve bu personelden bir kısmı TSK'dan ayrılma yolunu seçmektedir. Genç ve iyi eğitimli personelin uygun kadrolarda etkin olarak istihdamına imkan sağlamak, albay rütbesindeki personelin dinamizmini artırmak maksadıyla albay rütbesinin yaş haddinin yeniden düzenlenmesine ihtiyaç duyulmuştur." 
     
</TEXT>
</DOC>
