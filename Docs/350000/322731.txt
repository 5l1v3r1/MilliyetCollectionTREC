<DOC>
<DOCNO> 322731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/siyaset/axsiy02.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den altıncı istifa 
</HEADLINE>
<TEXT>


Isparta Milletvekili Armağan, AKP'den istifa etti. "İstifalar 5'i geçmez" diyen Erdoğan'ın tahmini tutmadı. Erdoğan, "Halk bunun bedelini ödetir" dedi 

ANKARA Milliyet 


AKP Isparta Milletvekili Mehmet Sait Armağan, eski siyaset hastalıklarına yakalandığını savunduğu partisinden istifa etti. Isparta Milletvekili Erkan Mumcu'yla başlayan furyayı değerlendirirken "5'i geçmez" diyen Başbakan Recep Tayyip Erdoğan'ın tahmini tutmadı. 6. istifanın ardından AKP'nin Meclis'teki sayısı 361'e düşerken, Erdoğan tepkisini, "Halk bunun bedelini ödetir. Bu arkadaşların şehirlerindeki itibarları ne olacak, onlara sorun" sözleriyle dile getirdi. 
Dışişleri Bakanı Abdullah Gül'ün, eski DEP'lilerle yaptığı görüşmeye tepki olarak yayımlanan deklerasyona imza atan MHP kökenli Armağan, istifa dilekçesinde yönetime ağır eleştiriler yöneltti. Armağan, "AKP kendi içindeki antidemokratik uygulamalarla, lider sultasının yanına, 'çekirdek kadro' iktidarını koydu " dedi. 


</TEXT>
</DOC>
