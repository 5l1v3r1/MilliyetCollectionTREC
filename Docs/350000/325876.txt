<DOC>
<DOCNO> 325876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko26.html </URL>
<DATE> 2005/03/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Beko Elektronik'e tasarım ödülü... 
</HEADLINE>
<TEXT>

     Beko Elektronik'in, geçen yıl marka portföyüne dahil ettiği Grundig için özel olarak tasarladığı ''Grundig Vision 26 LCD TV'', endüstriyel tasarım alanında dünyanın en prestijli ödüllerinden ''Red Dot Tasarım Ödülü''ne layık görüldü. 
     Beko Elektronik'ten yapılan açıklamada, Beko Elektronik endüstriyel tasarım ekibinin dizaynı olan ürünün, ödülü, estetik, fonksiyonellik, ergonomi, ürün kalitesi, çevre duyarlılığı gibi kriterler doğrultusunda yapılan değerlendirmede, teknolojiyi, özgünlük, zarafet ve duygusallık gibi özelliklerle bütünleştiren tasarımıyla almaya hak kazandığı bildirildi. 
     Ürünün, dijital detay geliştirme, dijital renk keskinliği arttırma, 3D görüntü filtresi, dijital gürültü azaltma, dijital hareket denetleyici DMDI gibi özellikleri ile kullanıcısına parlak ışıklı mekanlarda bile canlı renkler, keskinlik ve net bir görüntü sunduğu kaydedildi. 
     Açıklamada, televizyonun, 4 Temmuz 2005 tarihinde, Almanya'nın Essen kentindeki Desin Zentrum Nordrhein Westfalen Enstitüsü'nde düzenlenecek ödül töreninin ardından, diğer kategorilerde ödül kazanan ürünlerle birlikte 1 yıl boyunca Enstitü merkezindeki dünyanın en büyük çağdaş tasarım müzesi ''Red Dot Design Museum''da sergileneceği ifade edildi. 
     Verilen bilgiye göre, Design Zentrum Nordrhein Westfalen tarafından ilk olarak 1955 yılında düzenlenen ve bu yıl 50'ncisi gerçekleştirilen Red Dot Design Award, halen 4 dalda ödüller dağıtıyor. Bu yıl 36 ülkeden farklı ürün kategorilerinde toplam 1857 tasarımın yarıştığı Red Dot Design Award'da bugüne kadar ödül alanlar arasında Apple iPod, Lamborghini, Sony Vaio gibi ünlü markalar yer alıyor. 
     
</TEXT>
</DOC>
