<DOC>
<DOCNO> 307779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun42.html </URL>
<DATE> 2005/01/19/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
Rice'a eleştiri yağmuru... 
</HEADLINE>
<TEXT>

     ABD Başkanı George Bush'un ikinci dönem yönetiminde Dışişleri Bakanlığı'na atadığı Condoleezza Rice, bakanlık atamasının Senato'da oylanmasından önce Senato Dışilişkiler Komitesi'nde katıldığı oturumun ikinci gününde, komite üyesi Senatörler tarafından yaylım ateşine tutuldu. 
     Rice, dün olduğu gibi bugün de Demokrat Parti California Senatörü Barbara Boxer ve Delaware Senatörü Joe Biden ile karşılıklı tartışmaya girdi. Boxer, Ulusal Güvenlik Danışmanı olarak Rice'ın, Irak'ın nükleer silah elde etmek üzere olduğu yönünde Amerikan halkının yanlış yönlendirilmesinde ve Amerikan askerlerinin bu yolda hayatını kaybetmesinde rolü olduğunu kabul etmesini istedi. 
     Rice ise Boxer ve Biden'dan gelen Irak Savaşı eleştirilerine karşılık, Irak Savaşı'na giden yolda rolü olduğunu kabul etti, ancak ''başım dik'' dedi. Rice, ABD'nin güvenliği için Irak Savaşı'nın açılması gerektiğini ve Amerikan askerlerinin de bu yolda hizmet verdiğini belirterek, her gün tek tek savaşta kaybedilen askerlerin resimlerine baktığını, ailelerin acılarını içinde hissettiğini söyledi. 
     Barbara Boxer, Rice'ın savaştan önceki açıklamalarıyla Irak'ın nükleer silah elde etmek üzere olduğu izlenimi yarattığını, ancak nükleer, biyolojik veya kimyasal silah Irak'ta savaşın ardından bulunamayınca, bu kez savaşın ''rejim değişikliği için'' yapıldığı yönünde söylemini değiştirdiğini söyledi. 
     Boxer, Bush yönetiminin, 11 Eylül olaylarına karşılık vermek için terörü bahane olarak kullandığını da savundu. Barbara Boxer, ''Irak Savaşı öncesinde televizyonlarda bizzat siz mantar bulutundan bahsettiniz. Amerikan halkını korkuttunuz. Halbuki Usame bin Ladin ile Saddam Hüseyin arasındaki bağlantıya dair kanıt yok'' dedi. 
     Boxer, istihbarat kaynaklarına göre Bin Ladin'in Saddam'ı, ''kötü bir Müslüman'' olarak kabul ettiğini de kaydetti. 
     Senatör Biden da Rice'a, ''daima haklı olduğunuzu, hata yapmadığınızı söylüyorsunuz. Bush yönetimi üyelerinin tutumu hep bu yönde. Hata yaptığınızı kabul edin'' dedi. Biden, Bush yönetiminin, Amerikan halkı önüne çıkıp, ''hata yaptık, Irak'ta kitle imha silahları yok'' dememesini eleştirdi. 
     Irak'ta başarının ölçülmesinin, her sosyal olayda olduğu gibi çok zor olduğunu söyleyen Rice, ''radikal İslam'a karşı ılımlı İslam'ı güçlendirme çabalarında ne kadar başarılı olduğumuzu tarih gösterecek. Ancak bunun etkilerini ölçmek zaman alacak'' diye konuştu. 
     Rice, verdiği kararların arkasında olduğunu vurguladı, ancak doğru kararlarla birlikte bazı yanlış kararların da alınmış olabileceğini kabul etti. Senatör Biden, Rice'ın Dışişleri Bakanlığı için Senato'da ''evet'' oyu vereceğini belirterek, ''Başkan Bush kimi istiyorsa onunla çalışmalı. Siz, açıkça Bush'un ekibinden birisiniz. Ancak ben bu konudaki sıkıntılarımı ifade etme gereği hissediyorum. Burada sizi ezmeye çalışmıyoruz. Aynı problemler Kuzey Kore, İran ve Suriye ile de karşımıza çıkmasın istiyoruz'' dedi. 
     Joe Biden, ''Tanrı inse, İran'ın nükleer silahları yok dese, yine de savaş açacak mıyız, bunu bilmek istiyorum'' diye sordu. 
     Biden, Irak'tan Amerikan askerinin çekilmesi için Irak'ın kendi ordusunun hazır hale gelmesinin kilit olduğunu söyleyen Rice'a, ''bizim sahadaki insanlarımız, bunun 3-5 yıl alacağını söylüyor'' dedi. Rice ise Avrupa Birliği'nin üçlü çabalarının ne sonuca ulaşacağına bakılacağını ve anlaşma sağlanırsa en çok ABD'nin memnun olacağını söyledi ve ''hipotezlere dayanarak yorum yapamayacağını'' ifade etti. 
     
     İRAN 
     Cumhuriyetçi Parti Long Island Senatörü Lincoln Chafee'nin, İran ile ortak noktalar bulmak yerine farklılıkların altının çizilmesi eleştirisini getirince Rice, ''İran ile ortak noktalar bulmak gerçekten zor'' dedi. 
     Rice, İran'ın Ortadoğu konusunda çok farklı bir görüşü bulunduğunu, İsrail'in bölgedeki varlığını kabul etmediğini, nükleer silah elde etmeye çalıştığını, insan haklarına saygı göstermeyen teokratik bir rejime sahip olduğunu belirterek, ''bunlar, ilişkiler önünde bariyer oluşturuyor'' diye konuştu. 
     ABD'nin, İran konusunda üzerine düşeni yaptığını belirten Rice, İran'da meydana gelen deprem sırasında, Amerikan cömertliğini gösterme fırsatı bulduklarını kaydetti. 
     Senato Dışilişkiler Komitesi, Rice için oylamayı bugün gerçekleştirecek. Ancak Rice'ın görev alabilmesi için Senato Genel Kurulu'ndan onay alması gerekiyor. Bu onayın da, bugün veya yarın çıkması bekleniyor. 
     
</TEXT>
</DOC>
