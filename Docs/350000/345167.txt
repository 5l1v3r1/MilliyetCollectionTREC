<DOC>
<DOCNO> 345167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas07.html </URL>
<DATE> 2005/05/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çöp konteynırına bırakılan 8 yaşındaki kız çocuğu sağ bulundu 
</HEADLINE>
<TEXT>

     ABD’nin Florida eyaletinde cinsel tacize uğradıktan sonra öldü sanılarak çöp konteynırına bırakılan 8 yaşındaki kız çocuğu sağ bulundu. 
     Olayın meydana geldiği Lake Worth bölgesi polis idaresi sözcüsü Dan Boland, kız çocuğunun kaybolduğu ihbar edildikten yaklaşık 7 saat sonra bulunduğunu ve hafif yaralı olan kızın hastaneye kaldırıldığını söyledi. 
     Kız çocuğunun bulunması için 100 kadar polisle birlikte polis köpeklerinin seferber olduğunu söyleyen Boland, polis memuru Mike Hall’un boş bir arazideki çöp konteynırına baktığında sarı geri dönüşüm kutusunun içinde kaya ve taş parçaları altında ayak ve el gördüğünü belirtti. 
     Çocuğun parmağının kımıldadığını fark eden polislerin, üzerindeki kaya parçalarını kaldırarak çocuğu canlı çıkardıklarını belirten Boland, "Bu çocuğun canlı bulunması tamamen mucize. Çocuk konteynırdan çıkarıldıktan sonra polislerle konuşabiliyordu" dedi. 
     Kız çocuğunun kaybolmadan önce vaftiz annesinde kaldığını söyleyen Boland, olayla ilgili olarak yaklaşık 4 aydır çocuğun vaftiz annesinin evinde kalan 17 yaşındaki Milagro Cunningham’ın şüpheli olarak göz altına alındığını kaydetti. 
     Boland, kız çocuğu kaybolduktan sonra dün sabah polis tarafından sorgulanan Cunningham’ın, önce çocuğun iki kişi tarafından kaçırılmış olabileceğini söylediğini, ancak çocuk bulunduktan sonra tekrar sorgulanan Cunningham’ın suçunu itiraf ettiğini belirtti. 
     Boland, kız çocuğunun Cunningham’ı teşhis ettiğini belirtirken, polise kız çocuğunun kaybolduğunu kimin ihbar ettiği bilinmiyor. 
     Yetişkin olarak suçlanacak Cunningham’ın, cinayete teşebbüs ve cinsel taciz suçlarından mahkum olursa ömür boyu hapis cezasına çarptırılabileceği belirtildi. 
     Bu arada hastane yetkilileri, kız çocuğunun sağlık durumu hakkında bilgi vermekten kaçındılar. 
     
</TEXT>
</DOC>
