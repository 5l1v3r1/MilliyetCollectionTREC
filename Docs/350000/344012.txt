<DOC>
<DOCNO> 344012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo15.html </URL>
<DATE> 2005/05/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rıza Çalımbay "Böyle bir Sergen'i kadroya almam" 
</HEADLINE>
<TEXT>

     - Beşiktaş Teknik Direktörü Rıza Çalımbay, Sergen Yalçın’ı bu durumuyla takımda tutmasının mümkün olmadığını söyledi. 
     Rıza Çalımbay, BJK Nevzat Demir Tesisleri’nde düzenlediği haftalık basın toplantısında, Sergen ile dün biraraya geldiğini ifade ederek, "Kendisiyle hiçbir problemim yok. Ama Sergen’i bu haliyle oynatmam, kadroya girmesi de mümkün değil. Sergen’den bir Tayfur ve İbrahim Toraman gibi çalışmasını beklemiyorum ama kendisine yakışır gibi çalışmasını ve antrenmanlara katılmasını bekliyorum" dedi. 
     Sergen’in kendisi için "özel" bir futbolcu olduğunu yineleyen Çalımbay, bu futbolcuyla yaptığı görüşmede, kendisinden isteklerini bildirdiğini kaydederek, şöyle devam etti 
     "2 sene önceki gibi Sergen’i isterim, takım kaptanlığını yapan, takımın içindeki Sergen’i isterim. Futbolu da burada bitirmesini isterim, o nerdeyse bizim elimizde büyüdü. Sergen’in bende özel bir yeri var, Tayfur da benim için ayrıdır. Sergen’e saygımız sonsuz, şampiyonluklar kazandırmış bir arkadaşımız. Göreve geldiğimiz dönemde 5-6 maçı bize o kazandırdı. Sergen burada kaldığı taktirde, sonuna 
     kadar yanındaydım. Ancak aynı şekilde kalırsa zor. O bana, yeni sezonda bambaşka bir Sergen olacağını söyledi. İkimiz arasında sıkıntı yok, gerisi artık yönetimle kendisi arasında. Sergen’in biraz daha futbolu yaşaması, antrenmanda daha gayretli olması lazım. Öyle olduğu takdirde kimse Sergen’den vazgeçmez." Genç teknik adam, Sergen’e yeni bir sözleşme sunulacağını da vurgulayarak, "Parayı önemsemiyor ve ayrılmayı kesinlikle düşünmüyor" ifadelerini kullandı. 
     
     "SIFIRDAN BAŞLAYACAĞIZ" 
     Gelecek sezon herşeye sıfırdan başlayacaklarını dile getiren Çalımbay, Beşiktaş’ı ligde ve Avrupa kupalarında iddialı duruma getireceklerini savundu. 
     "En büyük transferimiz, takımdaki oyuncuları gerçek performanslarına getirmek olacak" diyen Çalımbay, Cordoba ve Carew’in kesinlikle kalacağını, diğer futbolcuları da sezon başında bambaşka görmek istediğini anlattı. 
     Pancu’yu son dönemdeki futboluyla değerlendirmemenin gerektiğini belirten Çalımbay, "Pancu’nun kendini toparlayacağına ve bu takıma yararlı olacağına inanıyorum. Kendisi joker bir oyuncu. İyi bir Pancu’nun Guinti’nin görevini yerine getirebileceğini düşünüyorum. Şu anki performansıyla Pancu’yu değerlendirmek doğru olmaz" diye konuştu. 
     
     "YAPILAN ELEŞTİRİLER HİKAYE" 
     Çalımbay, "Beşiktaş’ı Çaykur Rizespor gibi düşünüyor" biçimindeki eleştirilerin hatırlatılması üzerine, "Kimse bizim hangi transferleri yapacağımızı bilmiyor. Yapılan eleştiriler hikaye" dedi. 
     Koray’ı aldıklarında da eleştirildiğini, hatta "Rıza Çalımbay’ın bonusu" dediklerini hatırlatan genç teknik adam, şunları söyledi 
     "Koray daha sonra milli takıma yükseldi ve goller attı. 
     Eleştirilerin hepsi hikaye. Beşiktaş’ın hedeflerini benden başka kimse bilemez. Bu taraftarların isteklerini de kimse benim kadar bilemez. O eleştirilerin hepsi hikaye, bizim bulduğumuz oyuncuları kimse bulamaz. 
     Ancak kulübümüzdeki dengeyi bozmadan, hedeflere taşıyacak oyuncuları almak lazım. O transferde isimleri geçen futbolcularla Denizlispor’da UEFA Kupası’nda 4. tura kadar çıktık." 
     
     "HAGI VE DAUM’UN GİDECEĞİNİ SANMIYORUM" 
     Çalımbay, Galatasaray Teknik Direktörü Gheorghe Hagi ve Fenerbahçe Teknik Direktörü Christoph Daum’un çok eleştirilmesi konusunda ise yorumda bulunarak iki takımın da gelecek sezon teknik adam değişikliğine gideceğini sanmadığını söyledi. 
     Fenerbahçe’nin geçen sezonu şampiyon tamamladığını, bu sezon da en büyük adayı olduğunu belirten Çalımbay, "Dolayısıyla Daum Fenerbahçe’de başarılı oldu. Hagi de Galatasaray’da iyi işler yaptı. 
     Ama antrenörlerin kaderi bu. 2 gün önce Hagi göklere çıkartılıyordu, ancak şimdi herşey döndü. Ben iki teknik adamın da görevlerinde kalacaklarını düşünüyorum. Sadece Galatasaray, Avrupa Şampiyonlar Ligi’ne kalamazsa kulüpte sıkıntı olabilir" dedi. 
     
     KAMPA MİLLİLER DIŞINDA TÜM FUTBOLCULAR KATILACAK 
     Çalımbay, transfer çalışmaları hakkında da bilgi vererek, kesinlikle bir yabancı forvet alacaklarını, orta alana da oyunu kuracak ve takımı ileriye götürecek bir yabancı oyuncu almayı planladıklarını kaydetti. 
     Transfer görüşmelerinin sürdüğünü kaydeden Çalımbay, şöyle konuştu 
     "Birçok futbolcuyla görüşmelerimiz devam ediyor. Çok fazla transfer yapma şansımız yok. Zaten 36 kişilik kadromuz var. 5-6 takviye olursa bu sayı 41’e çıkacak. Ancak sezon başında bu sayı en fazla 27’ye düşecek. İlk kampa tüm kiralık oyuncularımızı alacağız, ikinci kampa milli takım oyuncuları katılacak. İkinci kampımıza ideal kadromuzla gidecek, diğerlerini ise başka takımlara kiralayacağız." Çalımbay, AS Monacolu Plasil’in transferi için çok uğraştıklarını ama bu futbolcunun takımında kaldığını kaydederken, Ersen Martin ile görüştüklerini, ancak bu oyuncunun bonservis bedelinin yüksek olduğunu dile getirdi. 
     
     "HER BÖLGEDE ARTERNATİF OLACAK" 
     Savunmada iyi oyunculara sahip olduklarını anlatan Çalımbay, sağ ve sol kanada yerli oyuncu alacaklarını ve her mevkide alternatifli bir kadro oluşturacaklarını açıkladı. 
     Kiralık oyunculara mutlaka şans vereceğini kaydeden Çalımbay, Ali Tandoğan ile görüştüğünü, ancak bunun yönetim kurulu bazında olmadığını kaydetti. 
     Çalımbay, Çaykur Rizesporlu Bashir’in çok iyi bir futbolcu olduğunu belirterek, ancak bu bölgede oyuncuya ihtiyaçlarının bulunmadığını söyledi. 
     Malatyaspor Teknik Direktörü Feyyaz Uçar ile 2 gün önce görüş alışverişinde bulunduğunu ve Sivasspor’a da oyuncu konusunda yardımcı olabileceklerini belirten Çalımbay, Türkiye’den alacakları oyuncular için takas olanağını da kullanabileceklerini anlattı. 
     
     "HAFTAYA İÇ TRANSFER KONUSU BİTECEK" 
     Kulüp başkanı Yıldırım Demirören’in hastalığı nedeniyle transfer çalışmalarının tamamlanamadığını kaydeden Çalımbay, verim alamayacakları futbolcularla yavaş yavaş görüşmeye başladıklarını ve gelecek hafta bu çalışmaların biteceğini söyledi. 
     Yeni sezon için çalışmalara 27 Haziran’da başlayacaklarını ve 2 gün sürecek sağlık kontrollerin ardından Avusturya’da ilk dönem kampa başlayacaklarını belirten genç teknik adam, daha sonra ikinci etap kampı Zürih’te gerçekleştireceklerini açıkladı. Çalımbay, ilk etap kampında 1, ikinci etap kampında 4 hazırlık maçı oynayacaklarını anlattı. 
     
     "KAYSERİSPOR MAÇINDA TARAFTARIMIZ İÇİN OYNAYACAĞIZ" 
     Çalımbay, ligin bitmesine yaklaşıkça fizik ve konsantre açısından oyuncularda düşmeler olduğunu dile getirerek, "Kayserispor maçında taraftarlar için oynayarak galip gelmek istiyoruz" dedi. 
     Bu sezon son kez taraftarların huzuruna çıkacaklarını belirten Çalımbay, Kayserispor’un ligde zor durumda olduğunu, ancak kendilerinin taraftarlara galibiyet armağan etmeyi hedeflediklerini vurguladı. Çalımbay, Mısır Milli Takımı’na çağrılan Ahmed Hassan’ın bu sezon son kez forma giyeceğini de açıkladı. 
     
</TEXT>
</DOC>
