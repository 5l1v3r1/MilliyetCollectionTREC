<DOC>
<DOCNO> 329280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko12.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kırgızistan'da İstikbal'in zararı 500 bin dolar 
</HEADLINE>
<TEXT>

     İbrahim ÖZÇEKİÇ DHA 

      KIRGIZİSTAN'daki devrim sırasında oluşan yağma ve talanda, İstikbal mağazalarında 500 bin dolarlık zarar oluştuğu bildirildi. 
     Boydak Dış Ticaret Müdürü Ömer Kartal, Kırgızistan'da yaşanan devrim sırasında özellikle Türk mağazalarının hedef seçilmesi gibi bir durumun söz konusu olmadığını belirtti. 
     Halk devrimi sırasında diğer Türk mağazalarında olduğu gibi İstikbal mağazalarında da yağma ve talan görüldüğünü kaydeden Kartal, başkent Bişkek'te bulunan 4 mağazadan özellikle 3'ünde yağma ve talanın yoğun yaşandığını söyledi. 
     Kartal, "Mağazalarımızdaki ürünler yağmalandı. Ayrıca, fiziki olarak da hasarlar oluştu. İlk belirlemelere göre 500 bin dolar civarında bir zarar oluştuğu belirlendi. 15-20 gün sürebilecek bir tadilatın ardından mağazalarımızı yeniden hizmete sunacağız'' dedi. 
     İstikbal mağazalarında toplam 61 personelin çalıştığını ifade eden Kartal, talan ve yağma sırasında mağazaların kapalı olması nedeniyle herhangi bir yaralanma olayının söz konusu olmadığını ve can güvenliğiyle ilgili herhangi bir sorun yaşanmadığını dile getirdi. Ömer Kartal, önümüzdeki hafta bölgeye giderek yerinde inceleme yapacağını ve kesin tablonun o zaman netleşeceğini sözlerine ekledi. 
     
</TEXT>
</DOC>
