<DOC>
<DOCNO> 340971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo25.html </URL>
<DATE> 2005/05/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ligdeki heyecana Konyaspor da ortak oldu... 
</HEADLINE>
<TEXT>

     Birinci Süper Lig’in sonlarına yaklaşıldıkça artan şampiyonluk ve ligde kalma heyecanı Konyaspor’u da sardı. Kalan 3 maçtan ikisini ligde kalma mücadelesi veren takımlar, birini ise lider Fenerbahçe ile oynayacak yeşil-beyazlılarda hedef 9 puan. 
     Basın sözcüsü Sefa Ortaç, hafta sonunda deplasmanda Trabzonspor’a karşı alınan mağlubiyetin etkisini üzerlerinden atmaya çalıştıklarını söyledi. 
     Takımın hafta sonunda kendi sahasında yapacağı Diyarbakırspor maçı hazırlıklarına bugün başladığını ifade eden Ortaç, ligin kalan 3 maçını da kazanmak için sahaya çıkacaklarını bildirdi. 
     Ligin üst ve alt sıralarındaki heyecanın son haftalara gelindikçe arttığını dile getiren Ortaç, şunları söyledi 
     "Biz de bu heyecana ortak oluyoruz. Kalan 3 maçımız alt ve üst sıraları yakından ilgilendiriyor. Ligin alt sıralarında Akçaabat Sebatspor dışında 5 takım ligde kalma mücadelesi veriyor. Bunlardan Diyarbakırspor ile kendi sahamızda karşılaşacağız. Sonraki hafta ise düşmemek için çaba harcayan Ankaragücü ile deplasmanda oynayacağız. 
     Son hafta ise şampiyonluk yarışında şimdilik avantajlı durumda olan lider Fenerbahçe ile kendi sahamızda karşılaşacağız." Ortaç, yapacakları bu 3 maçın birbirinden önemli olduğunu belirterek, "Kimsenin durumu bizi ilgilendirmiyor. Biz sahaya galibiyet için çıkıp, 9 puan almayı hedefliyoruz. Ligi moralimiz yerinde bitirmeyi istiyoruz" diye konuştu. 
     
</TEXT>
</DOC>
