<DOC>
<DOCNO> 302766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun21.html </URL>
<DATE> 2005/01/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İsrail'de yeni koalisyona doğru 
</HEADLINE>
<TEXT>

     İsrail'de, Likud Partisi Genel Başkanı ve Başbakan Ariel Şaron'un kuracağı yeni hükümete küçük ortak olarak katılması beklenen Birleşmiş Torah Yahudileri Partisi ile yapılan koalisyon görüşmelerinde uzlaşmaya varıldığı bildirildi. 
     Koalisyon anlaşmasının, Birleşmiş Torah Yahudileri Partisi'nin hahamlardan oluşan üst konseyinin onayından sonra bugün imzalanması bekleniyor. 
     Likud ile Birleşmiş Torah Yahudileri Partisi arasında varılan anlaşmaya göre, Birleşmiş Torah Yahudileri Partisi Genel Başkanı Ya'acov Litzman, parlamento Knesset mali işler komisyonu başkanlığına getirilecek. 
     Milletvekilli Avraham Ravitz, Ulusal Refah Bakanı Yardımcısı olarak atanacak. Milletvekilli Meir Ponush'un ise Ulaştırma Bakanı Meir Şeetrit'in yardımcılığına getirilmesi bekleniyor. 
     İşçi Partisi ile yürütülen koalisyon görüşmeleri geçen hafta uzlaşmayla sonuçlanmıştı. İşçi Partisi Genel Başkanı Şimon Peres'in, anayasa değişikliğine gidilmeksizin, Başbakan Şaron'dan sonra, koalisyonda ikinci adam olarak ve yurtdışı görevlerde başbakan yardımcılığına denk gelen bir göreve getirilmesini sağlayacak düzenleme yapılmıştı. 
     Böylece Likud, İşçi Partisi ve Birleşmiş Torah Yahudileri Partisi'nden oluşacak yeni koalisyon hükümetinin kurulmasının önündeki engeller kaldırılmış oldu. 
     Şaron'un önümüzdeki günlerde bakanlar kurulu listesini Knesset'e sunması bekleniyor. Yeni koalisyon hükümetinin 120 sandalyeli parlamentoda 66 üyesi olacak. 
     Öte yandan İsrail'de dini okullarla ilgili tartışmalar sürüyor. 
     Parlamento eğitim komisyonu başkanı Meli Polishook-Block, Haredi dini okulların tümünün reform kapsamına alınmaması halinde Yüksek Mahkeme'ye başvuracağını açıkladı. 
     Bu okullarda laik müfredatın uygulanıp uygulanmadığının denetlenemediğini ifade eden Polishook-Block, dini okullara ayrımcılık yapıldığını, bütçeden bu okullar için ayrılan fonların çok yüksek olduğunu savundu. 
     Milletvekili Avraham Ravitz, Jerusalem Post gazetesine yaptığı açıklamada, dini okullara bazı özgürlükler tanınacağını, ancak bu okulların reformlardan da faydalanacaklarını söyledi. 
     Birleşmiş Torah Yahudileri Partisi lideri Litzman ise dini okullara müdahale istemediklerini, konunun artık geride kaldığını belirtti. 
     
</TEXT>
</DOC>
