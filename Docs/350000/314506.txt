<DOC>
<DOCNO> 314506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur04.html </URL>
<DATE> 2005/02/11/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Beyoğlu'nda patlama .. 
</HEADLINE>
<TEXT>

     Beyoğlu'nda, bir binada gaz sıkışması sonucu meydana geldiği sanılan patlamada 5 kişi yaralandı. 
     AA muhabirinin aldığı bilgiye göre, İstiklal Caddesi Hüseyin Ağa Camii karşısında bulunan Hasnun Galip Sokağı'ndaki bir binada gece saatlerinde patlama oldu. 
     Patlama sırasında bina yakınındaki bir kafeteryada ve sokakta bulunan Mehmet Çiçek 46 , Gürsel Karakoç 31 , Erdal Çolak 44 , Nedet Öztürk 24 ve Sıtkı Sencar 42 yaralandı. 
     Vücutlarının çeşitli yerlerinde yanık ve fırlayan parçalar nedeniyle kesikler oluşan yaralılardan bazıları vatandaşlar, bazıları da sağlık görevlilerince Taksim Eğitim ve Araştırma Hastanesi'ne kaldırıldı. 
     Hafif yaralandıkları belirtilen bu kişiler, hastanede yapılan tedavilerinin ardından taburcu edildi. 
     Çevredeki binalarda küçük çapta maddi hasara yol açan patlamadan sonra olay yerine polis ve itfaiye ekipleri gönderildi. 
     Polisler, gaz kokan sokağı kapatarak, başka patlama ihtimaline karşı çevredeki binalarda oturanları da tahliye etti. 
     Polis ve itfaiye ekipleri, patlamanın yeri ve nedenini belirlemek için kafeterya ile çevredeki bazı binalarda çeşitli incelemeler yaptı. 
     Yetkililer, ''patlamanın gaz sıkışmasından kaynaklanmış olabileceğini'' belirterek, olayın kesin nedenini belirleme çalışmasının ise sürdürüldüğünü kaydettiler. 
     
</TEXT>
</DOC>
