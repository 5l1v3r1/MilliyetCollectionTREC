<DOC>
<DOCNO> 326120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/axspo01.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Piquionne 
</HEADLINE>
<TEXT>


Feindouno'yu yalanlayan Beşiktaş'ın gerçek hedefinin St. Etienne'in diğer forveti Frederic Piquionne olduğu ortaya çıktı. Ancak 1.88'lik dev santrforun pahalı bonservisi can sıktı 


ÇALIMBAY BEĞENDİ 
BEŞİKTAŞ'IN, 2. Ribery vakası yaşamamak için, Rıza Çalımbay'ın izlediği St. Etienne'den Pascal Feindouno'yu yalanladığı yorumları yapılırken, gerçek hedefin Frederic Piquionne olduğu ortaya çıktı. St. Etienne - Lille karşılaşmasında Çalımbay tarafından gözlem altına alınan oyuncunun çok beğenildiği öğrenildi. 
Rıza hocanın, 26 yaşındaki forveti hayranlıkla izlediği, ama bonservis bedelinin çok yüksek olması nedeniyle transferin gerçekleşmesinin zora girdiği belirtildi. Buna rağmen Siyah - Beyazlılar'ın transfer için çalışmalarda bulunacağı vurgulandı. 
Piquionne, Rennes'de gösterdiği başarılı performansın ardından geçtiğimiz sezon Yeşil - Beyazlı ekibe transfer olmuştu. 1.88'lik uzun boyunun avantajıyla kafa toplarında etkili bir oyuncu olan Piquionne bu sezon 30 maçta 8 kez fileleri havalandırdı. 

Piquionne'nin kariyeri SEZON TAKIM MAÇ GOL 00-01 Nimes 8 3 01-02 Rennes 20 3 02-03 Rennes 31 10 03-04 Rennes 32 5 04-05 St. Etienne 30 8 

Piyango 

İbrahim Üzülmez'in sol tendon bağlarının kesilmesi ve sezonu kapaması, Juanfran'ı yeniden gündeme getirdi. Sol bölgede İbrahim'in oynaması nedeniyle fazla şans bulamayan, bu nedenle de stres içine giren İspanyol oyuncuyla bir görüşme yapan teknik heyet, milli maç için verilen arayı iyi değerlendirmesini ve hazır olmasını istedi. 
Diyarbakırspor maçı hazırlıklarına dün başlayan Kartal'da, milli takımda olan Koray, İbrahim Toraman, Okan, Ümit Milli takımda olan İbrahim Akın, Carew, Pancu, Ahmed Hassan, sakat olan İbrahim Üzülmez, Juanfran, Ronaldo ve izin alarak Almanya'ya giden Ahmet Dursun idmana çıkmadı. Diğerleri 5'e 2 ardından yarım saha maç yaptılar. Sergen'in takımı, Rıza ve Tayfur'un da oynadığı takımı 2-1 yendi. 

Yabancı gibi durmayın 

İZLEMEDE 
BEŞİKTAŞ Teknik Direktörü Rıza Çalımbay, yabancı transferini gelecek hafta sonuçlandıracaklarını belirtti. Avrupa'da transferlerin sezon bitmeden tamamlandığını, bu nedenle uzun süreden bu yana geniş bir futbolcu yelpazesini taradıklarını ifade eden Çalımbay, "Artık bunların sayısını asgariye indirdik" dedi. 
Yardımcılarının bugüne kadar çeşitli maçları ve futbolcuları izlediğine dikkat çeken Çalımbay, "Ben ilk kez Fransa'ya gittim. Ancak ekibimdeki arkadaşlar sürekli Avrupa'dalar. Yeniden gidip bazı maçları izleyeceğiz. Gelecek hafta da fikir birliğine vardığımız oyuncuların işlerini bitireceğiz" diye konuştu. 
Belirlediği bölgeler konusunda herkesin bir alternatifinin bulunduğuna da dikkat çeken Beşiktaş Teknik Direktörü, sözlerini şöyle tamamladı "Bir tane süper star alıp, diğerlerini de takıma uygun ve güç katan oyunculardan seçeceğiz. Yabancı futbolcu takımı taşır. Takım yabancıları taşımaz. Kulübede oturacak yabancı asla almam, aldırmam." 

Kartal'a yakışır 

Beşiktaş Yönetimi, evindeki bir kaza sonucu sol aşil tandonu kopan ve sezonu kapatan İbrahim Üzülmez'e her türlü desteği verecek. Futbol Komitesi Başkanı Kıvanç Oktay, "Tüm oyuncularımız sigortalı. İbrahim'in maddi masraflarını sigorta karşılayabilir. Bunu araştıracağız. Ancak verilmediği taktirde biz yönetim olarak yanındayız. Yıllardır bu takıma hizmetleri var. Birçok maçımızı kurtarmış, istikrar sembolü olmuş bir oyuncumuz. İsteyerek bunu yapmadı. Ortada bırakacak halimiz yok" dedi. 

Çanaksız Fran 

Juanfran, Ulus'ta çok şık bir sitede kiracı... Lakin Ümraniye'de yatıp kalkıyor. Nevzat Demir Tesisleri de aslında beş yıldızlı otel gibi ama niye evinden uzaklaşmak zorunda kalıyor Hayır, evinde hayalet falan çıkmadı. Kira da ödeniyor. Onun derdi, site yöneticileri. Juanfran "saçma Türk yasakları"ndan birinin kurbanı. Efendim sitede uydu anten yasakmış. Neden niçin bilinmez. İspanyol futbolcu da vardır bu yasakta bir keramet diyor, maçları izleyebilmek için Ümraniye'ye taşınıyor. Yasağın nedenini öğrenmeye çalışsa da henüz yanıt almış değil. 

'5 Carew ederim' 

Azerbaycan'da Rasim Kara'nın teknik direktörlüğünü yaptığı Hazar Lenkeran takımında oynadığı 6 maçta 8 gol atan Oktay Derelioğlu, Beşiktaş'a mesaj gönderdi, Carew'in futbolunu eleştirdi. Siyah - Beyazlılar'ın bu sezon düştüğü durumda golcü oyuncu Carew'in de etkisinin olduğunu dile getiren Oktay "Ya sakat, ya cezalı... Takıma bir katkısı yok. Ayrıca takip ettiğim kadarıyla sorunlu ve disiplinsiz. Şu an 29 yaşındayım ve kendimi Beşiktaş'ta oynadığım dönemden daha iyi hissediyorum. Carew gibi isimlere çok para vermenin bir anlamı yok. Ben 5 Carew ederim" dedi. 

BEŞİKTAŞ GÜNLÜĞÜ 

Biz kazanalım siz de kazanın 
ŞAMPİYONLAR Ligi'ni esas alan, bu hedefin yakalanamaması durumunda mutlaka UEFA Kupası'na gitmek isteyen Beşiktaş'ta yönetim üzerine düşen görevi yapmak için kolları sıvadı. Kalan 9 maçtan 27 puan bekleyen Siyah - Beyazlı idareciler, futbolcularını motive etmek için ekstra prim düşüncesini gündeme getirdiler. Yönetimin önceki akşam yapılan toplantısında tüm karşılaşmalardan galibiyetle ayrılmaları durumunda oyunculara maç başına 2'şer bin dolar ayrıca prim verilmesi benimsendi. 

Evine dön 
TEKNİK Direktör Rıza Çalımbay, Vicente del Bosque döneminde kiralık olarak değişik kulüplere gönderilen isimleri de yakından takip ediyor. Özellikle Ankaragücü'nde kiralık olarak görev yapan Okan Koç ile Gaziantepspor formasını giyen Gökhan Zan'ın, gelecek sezon yuvaya döneceği öğrenildi. Önce Konyaspor, ardından da Ankaragücü formalarıyla başarılı olan ve asistleriyle dikkatleri üzerine toplayan Okan'ın Çalımbay'ın dikkatini çektiği ifade edildi. 

Güçler birleşti 
BEŞİKTAŞ'TA, eski yönetici Levent Erdoğan'ın liderliğini yaptığı "Büyük Kartal Bakışı Platformu" ile Üsküdar Beşiktaşlılar Derneği birlikte hareket etme kararı aldı. Dernek adına açıklama yapan Erdal Diktaş, "Bin 800 oy potansiyelimiz var. Hepsi ispatlı, imzalı" diyerek büyük güç olduklarını belirtti. 


</TEXT>
</DOC>
