<DOC>
<DOCNO> 304698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo28.html </URL>
<DATE> 2005/01/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hazırlık maçı... Osmaniyespor 1 - B.B. Ankaraspor 2 
</HEADLINE>
<TEXT>

     İkinci Futbol Ligi B Kategorisi C Grubu takımlarından Osmaniyespor, Birinci Süper Lig takımlarından Büyükşehir Belediyesi Ankaraspor'a, hazırlık maçında 2-1 yenildi. 
     7 Ocak Stadı'nda yapılan ve hakemler Bülent Çenet, Hanifi Timurtaş ile Mehmet Asker'in yönettiği maçın ilk yarısı golsüz kapandı. Osmaniyespor'un tek golünü 86. dakikada Alparslan penaltıdan attı. Büyükşehir Belediyespor'un gollerini ise 81. dakikada Gökhan ve 87. dakikada Özer kaydetti. 
     
     AYBABA ''TAKIM HENÜZ İKİNCİ YARIYA HAZIR DEĞİL'' 

     Büyükşehir Belediyesi Ankaraspor Teknik Direktörü Samet Aybaba, takımının henüz ikinci yarıya hazır olmadığını söyledi. 
     Aybaba, İkinci Lig B Kategorisi C Grubu takımlarından Osmaniyespor'u 2-1 yendikleri hazırlık maçının ardından yaptığı açıklamada, hazırlık maçlarının takım performansı açısından bir ölçü olmadığını, iki takımın da değişik oyuncuları denediklerini kaydetti. 
     Takımın henüz ikinci yarıya hazır olmadığını gördüğünü vurgulayan Aybaba, ''Bazı futbolcuların yerine yenilerini aldık. Onları yavaş yavaş takıma motive etmeye çalışıyoruz. İki yeni transferin de kadroya dahil olmasıyla çok daha iyi bir takım haline geleceğiz'' dedi. 
     Aybaba, oyuncularından Wedersson'un Fenerbahçe ile herhangi bir temasının olmadığını da ifade ederek, şampiyonluğa en yakın adayın Fenerbahçe, en iyi ekiplerin de Galatasaray ve Trabzonspor olduğunu söyledi. 
     Osmaniyespor'u yakından izlediğini de belirten Aybaba, takımda bazı mevkilerde oyuncu ihtiyacı olduğunu, bu durumu yöneticilerle konuşarak yardımcı olmaya çalışacağını kaydetti. 
     
</TEXT>
</DOC>
