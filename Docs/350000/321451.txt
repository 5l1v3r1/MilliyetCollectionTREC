<DOC>
<DOCNO> 321451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun36.html </URL>
<DATE> 2005/03/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Dünyayı rahatlatan karar, 150 bin kişi Beyrut sokaklarında 
</HEADLINE>
<TEXT>

     Suriye birliklerinin Lübnan'dan çekilmesini görüşmek üzere Şam'da biraraya gelen Suriye ve Lübnan devlet başkanları, birliklerin mart sonuna kadar Bekaa Vadisi'ne çekilmesini onayladı, ancak çekilmenin ne zaman tamamlanacağını bildiren bir takvim sunmadı. 
     Suriye Devlet Başkanı Beşşar Esad ve Lübnan Devlet Başkanı Emil Lahud, görüşmenin ardından yaptıkları yazılı açıklamada, oluşturulacak ortak askeri komitenin, birliklerin Bekaa'ya çekildiği tarihten itibaren en fazla 1 ay içinde, kaç Suriyeli askerin, ne kadar Bekaa'da kalacağını belirleyeceği ifade edildi. 
     Açıklamaya göre, Suriye ve Lübnan hükümetleri, üzerinde anlaşılan sürenin sona ermesiyle kalan askerlerin çekilmesinin tamamlanmasına karar verecek. 
     Tarafların Taif anlaşmasına bağlı olduğunu bildirdiği açıklamada, aralarında 1559 sayılı kararın da bulunduğu tüm BM Güvenlik Konseyi kararlarına uyulduğu ifade edildi. 
     BM Güvenlik Konseyi'nce geçen yılın eylül ayında alınan 1559 sayılı karar, tüm Suriye askerlerinin hızla Lübnan'dan çekilmesini, Lübnan'daki 1975-1990 iç savaşını sona erdiren 1989 Taif anlaşması da Suriye'nin bu ülkedeki birliklerinin yeniden konuşlanmasını öngörüyor. Bu anlaşma uyarınca, Suriye ve Lübnan'ın birliklerin çekilmesi için bir takvim üzerinde anlaşmaları gerekiyor. 
     

     
</TEXT>
</DOC>
