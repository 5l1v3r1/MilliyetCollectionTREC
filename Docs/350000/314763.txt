<DOC>
<DOCNO> 314763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonyas07.html </URL>
<DATE> 2005/02/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Gelin gerdekte konuşursa kıtlık olurmuş 
</HEADLINE>
<TEXT>

     Adıyaman ve yöresine ait birbirinden ilginç "batıl inanış" ve adetler bir kitapta toplandı. 
     Ahmet Akil Yağınlı'nın kaleme aldığı "Adıyaman Ağzı ve Kültürü" kitabında "Gelin gerdekte konuşırsa kıtlık olur", "40 perşembe arka arkaya çamaşır yıkanırsa zengin olunur" gibi batıl inanışlar ve "ölünün elbisesine su serpilmesi", "misafirin ayakkabısının içine tuz koyma" gibi adetler dikkati çekti. 
     Kitapta, batıl inanışlar ve ne amaçla yapıldıkları şöyle açıklandı 
     "-Çıkarılan çorabı yastık altına koymak Çorap yastığın altına konulup yatıldığında korkunç ve kötü rüyalar görüleceğine inanılır. 
     -Saç çekmek Bir sözü aynı anda söyleyen iki kişiden hangisi daha önce diğerinin saçını çekerse onun sevdiği daha güzel olur inancıyla yapılır. 
     -Gelin geldiği sabah kayınvalide dolmalı köfte yapar 
     Yakınları çağrılır ikram edilir ki gelinin ağzı dolmalı köftenin ağzı gibi kapansın. 
     -Fare öldürüldükten sonra gusül abdesti alınması Fare öldüren kişinin cünup olduğuna inanılır ve öldüren gusül abdesti alır. 
     -Misafirin ayakkabısının içine tuz koymak 
     Hoşlanılmayan bir misafirin eve gelmesi durumunda hemen kalkıp gitmesi için ayakkabısına tuz konulursa kalkıp gideceğine inanılır. 
     -Ölünün kalan elbisesine su serpilmesi Ölünün ruhunun bir kısmının elbisesinin içinde kaldığına ve su serpildiğinde ruhunun tamamen gideceğine inanılır. 
     -Yastık altına elma kabuğu koymak Elma kabuğunu soyup kabuğunu yastık altına koyulunca istenilen rüyanın görüleceğine inanılır. 
     -Çamaşır pazartesi ve perşembe günleri yıkanmalı. Hatta 40 perşembe arka arkaya çamaşır yıkanırsa zengin olunacağına 
     inanılır. 
     -Gelin gerdekte konuşursa kıtlık olurmuş. 
     -Kına gecesi çok çerez yiyen gelinin çocuğu çok olurmuş." 
     
</TEXT>
</DOC>
