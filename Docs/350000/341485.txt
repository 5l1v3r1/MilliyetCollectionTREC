<DOC>
<DOCNO> 341485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun31.html </URL>
<DATE> 2005/05/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rum basını AB, KKTC ile doğrudan ticaret için formül sunacak 
</HEADLINE>
<TEXT>

     AB Komisyonu’nun genişlemeden sorumlu üyesi Olli Rehn, yarın Kıbrıs’a gelecek. Rehn, 2 gün sürecek ziyareti sırasında Kuzey Kıbrıs Türk Cumhuriyeti ve Güney Kıbrıs’ta temaslarda bulunacak. 
     Rehn, KKTC’deki temasları çerçevesinde Cumhurbaşkanı Mehmet Ali Talat, Başbakan Ferdi Sabit Soyer, Dışişleri Bakanı ve Başbakan Yardımcısı Serdar Denktaş tarafından kabul edilecek. Olli Rehn, bazı siyasi parti liderleri ve sivil toplum örgütlerinin yetkilileriyle de görüşmelerde bulunacak. 
     Rehn, Cumhurbaşkanı Talat tarafından yarın saat 12.00’de kabul edilecek. 
     Bu arada, Rum basını, AB Komisyonu’nun genişlemeden sorumlu üyesi Rehn’in yarın Kıbrıs’a yapacağı ilk ziyareti sırasında Rum yönetimine, KKTC ile AB arasında doğrudan ticaretin başlatılmasına ilişkin formül sunacağını yazdı. 
     GÜL KKTC'LİLERİN RUM VATANDAŞI OLMAMALARI GEREKİR 
     Bu arada, Dışişleri Bakanı ve Başbakan Yardımcısı Abdullah Gül, KKTC vatandaşlarının Rum vatandaşı olmamaları gerektiğini belirterek, "Bu vatandaşlık ne boyutlara gitti bunu görüyorsunuz" diye konuştu. 
     Gül, gazetecilerin Rumların Kıbrıslı Türklere açtığı mülkiyet davalarıyla ilgili sorusunu yanıtladı. 
     KKTC vatandaşlarının kendi milli manevi değerlerine sahip çıkmayı şimdiye kadar ihmal ettiklerini kaydeden Gül, "Yoksa yeşil pasaport için, yoksa bazı kolaylıklar için hiç ummadığınız insanların çocukları bile onları alırlar, sonra da böyle zorluklar çıkar ortaya" diye konuştu. 
     Gül, şunları söyledi 
     "KKTC vatandaşlarının karşı tarafın vatandaşı olmamaları gerekir. 
     Bu vatandaşlık ne boyutlara gitti bunu görüyorsunuz. Biz Kıbrıs’ta kalıcı bir çözüm olsun diye çırpınırken, işte bunun için çırpınıyoruz. 
     Eğer biz kalıcı bir çözüm için çırpınmazsak meseleyi çözülmüş gibi görürsek, işte kendi vatandaşımız gider Rumların pasaportunu alır, vizesiz Avrupa’ya girmek için. Bunu zorla muhafaza edemiyorsunuz. Onun için kalıcı çözüm için uğraşmak lazım." "Bir taraftan şimdiye kadar çok noksan bırakılan bir şey var" diyen Gül, KKTC vatandaşlarının kendi milli manevi değerlerine sahip çıkmaları gerektiğini belirterek, "Her şey para değildir. Bu da şimdiye kadar çok ihmal edildi, ümit ediyoruz bundan sonra ihmal edilmez" diye konuştu. 
     Bu tip zorluklara ancak milli manevi değerleri güçlü toplumların direnç gösterebileceğini ifade eden Gül, şunları kaydetti 
     "Yoksa yeşil pasaport için, yoksa bazı kolaylıklar için hiç ummadığınız insanların çocukları bile onları alırlar sonra da böyle zorluklar çıkar ortaya. Referandumu, çözümü zorlarken uzun vadeli olarak düşünüyorum. Sadece günlük şeyleri istismar etmek ya da hamaset yapmak için değil, gerçekleri gördüğümüz için uğraşıyoruz. Şimdiye kadar ne yazık ki gerçekler hep halının altına, kapının arkasına saklanmıştır ama bugün gördüğünüz gibi acı bir şekilde karşımıza çıkmaktadır." 
     
     TAM ÜYE OLUNDUĞUNDA HAKKARİ İLE İSKOÇYA BİRLEŞECEK 

     Gül, AB Komisyonu’nun genişlemeden sorumlu üyesi Olli Rehn’e Türkiye’nin Kıbrıs’ta kalıcı bir çözüm için başından beri gayret sarf ettiğini ve referandumdan önce verilen sözleri yerine getirmeleri gerektiğini söylediğini kaydetti. 
     Rehn’e KKTC konusunda iki tüzüğün bir an önce geçmesini sabırsızlıkla beklediklerini anlattığını belirten Gül, 3 ekime kadar olan süreci AB ile el birliği içinde "ortaklar" olarak, sorumluluklarını yerine getirmeleri gerektiğini söyledi. 
     Gül, AB ile Türkiye arasında bir gerginliğin olup olmadığına ilişkin bir soru üzerine de, böyle bir şeyin söz konusu olmadığını belirterek, bazı insanlarda sadece sansasyon olsun diye bazı şeylerin altında problem arama hastalığı olduğundan şikayet etti. 
     Bu tür hareketlerin Türkiye’ye çok zarar verdiğini söyleyen Gül, Türkiye’de yapay problemler çıkarmanın hiçbir faydası olmadığını, Türk halkının ne kadar içe kapanmayıp dışarı açılırsa o kadar güçlü olacağını söyledi. 
     70 milyonluk bir ülkenin AB ile bütünleşmesinin kolay olmadığını 
     ifade eden Gül, "Türkiye AB’ye tam üye olduğunda Hakkari ile İskoçya birleşecek. Bu kolay bir şey değil, zorluklar şüphesiz olacak. Bu zorlukları hep birlikte aşacağız. Bu sürece hep bareber sahip çıkmalıyız" dedi. 
     Türkiye’nin 17 aralıktan sonraki kazançlarını anlatan Dışişleri Bakanı ve Başbakan Yardımcısı Abdullah Gül, bir soru üzerine, Ankara Anlaşması Uyum Protokolü’nün imzalanmasına ilişkin hiçbir pürüzün söz konusu olmadığını, AB’nin kendi içindeki sürecinin devam ettiğini söyledi. 
     
</TEXT>
</DOC>
