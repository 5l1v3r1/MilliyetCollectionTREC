<DOC>
<DOCNO> 335835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun24.html </URL>
<DATE> 2005/04/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kırgızistan'da Bakiyev'in seçimlere katılması önlenemedi 
</HEADLINE>
<TEXT>

     Kırgızistan'da geçici devlet başkanı ve başbakan Kurmanbek Bakiyev'in devlet başkanlığı seçimlerine katılmasını engellemek üzere hazırlandığı belirtilen yasa değişikliği kabul edilmedi. 
     Milletvekili Dooronbek Sadırbayev tarafından hazırlanan Seçim Kanunu'nun 28. maddesinde değişiklikler yapılmasını öngören kanun teklifi, meclisten geçmedi. 
     ''Devlet Başkanı, başbakan ve eyalet valilerinin devlet başkanlığına aday olmaları halinde görevlerinden ayrılmalarını'' öngören kanun değişikliği teklifine 75 sandalyeli mecliste 35 milletvekili ''evet'', 25 milletvekili de ''hayır'' oyu kullandı. Teklif, çoğunluk sağlanamadığı için kabul edilmedi. 
     Sadırbayev, devlet başkanlığı seçimlerine katılacak adayların eşit şartlarda yarışmasına imkan sağlamak için böyle bir değişiklik teklifi hazırladığını söyledi. Sadırbayev, bu değişikliğin kabul edilmesi halinde adayların seçimlerde devlet imkanlarından yararlanmasını ortadan kaldıracağını savunurken, teklife karşı çıkan milletvekilleri, ''ülkenin belirsiz bir süre devlet başkansız kalacağına'' dikkat çektiler. 
     Bu arada ülkenin muhalif isimlerinden ünlü doktor Cenişbek Nazaraliyev de devlet başkanlığı için adaylığını açıkladı. Nazaraliyev, ''Canı Kırgızstan'' adıyla bir de siyasi hareket kuracak. 
     Nazaraliyev, ülkedeki basın organlarına verdiği demeçlerde, ''geçici devlet başkanı ve başbakan Kurmanbek Bakiyev ile Ar Namıs Partisi lideri Feliks Kulov'u, devrik lider Askar Akayev'in çevresinden çıkan güçsüz siyasetçiler'' olarak nitelendirdi. 
     Cenişbek Nazaraliyev'in adaylığını açıklamasıyla devlet başkanlığı için yarışacak isimler beşe yükseldi. Nazaraliyev'in dışındaki adaylar Bakiyev, Çevre ve Acil Durumlar Bakanı Temirbek Akmataliyev, eski ulaştırma ve iletişim bakan yardımcısı Nurbek Turdukulov ve Canış Rustembekov. 
     Ülkedeki önemli muhalif isimlerden Ar Namıs Partisi lideri Kulov ise henüz adaylığını resmen açıklamadı. 
     Daha önce aday olan isimlerden, önceki gün Başbakan Yardımcısı olarak atanan milletvekili Adahan Madumarov, Bakiyev lehine, işadamı Almaz Atambayev ise Kulov lehine adaylıktan çekilmişlerdi. 
     
</TEXT>
</DOC>
