<DOC>
<DOCNO> 301049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sondun02.html </URL>
<DATE> 2004/12/26/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Deprem ve tsunami Güneydoğu Asya'yı yıktı, 7000 fazla ölü var 
</HEADLINE>
<TEXT>

     Yetkililer, felaketin en fazla Sri Lanka ve Hindistan'ı etkilediğini bildirdiler. 
     Öte yandan, Amerikan Jeolojik Araştırmalar Merkezi sözcüsü Carolyn Bell, Güney Asya'daki ülkelerin tsunami uyarı sisteminin olmaması nedeniyle ölü sayısının yüksek olduğunu belirtti. 
     Bell, ''Bildiğimiz kadarıyla bu bölgelerde böyle bir sistem yok'' dedi. 
     Depremden en fazla etkilenen ülke olan Sri Lanka'da askeri kaynaklar, ölü sayısını 3 bin 225, yaralı sayısını da bin 600 olarak açıkladılar. 
     Endonezya Sağlık Bakanlığı, Sumatra adasının kuzeyinde ölü sayısının 4 bin 185 olduğunu bildirdi. 
     Hükümet yetkilileri, Hindistan'da sadece Tamil Nadu eyaletinde bin 567 kişinin hayatını kaybettiğini, ülkede toplam 2 bin 447 kişinin öldüğünü söylediler. 
     Tayland'da yerel yetkililer ve polis kaynakları da en az 310 kişinin öldüğünü, 5 binden fazla yaralı olduğunu duyurdular. 
     Resmi kaynaklar, Malezya'da 42 kişinin hayatını kaybettiğini açıkladılar. 
     Yetkililer, Maldivler'de de biri İngiliz turist 15 kişinin öldüğünü belirttiler. 
     Bagladeş'de de yerel yetkililer, bir geminin batması sonucu 2 kişinin öldüğünü bildirdiler. 
     Çoğunluğu deprem sırasında denizde bulunan gemilerdeki insanlar olmak üzere, binlerce kişinin de kayıp olduğu kaydedildi. 
     TSİ 02.58'de meydana gelen depremin büyüklüğü Amerikan Jeoloji Enstitüsü tarafından Richter ölçeğine göre 8.9, Strasbourg Yer Bilimleri Gözlemevi tarafından 8 ve Cakarta Jeofizik Bürosu tarafından 6.8 olarak açıklandı. 
     Endonezya'nın Antara haber ajansı, depremin Aceh eyaletinde yerel saatle 08.00'da TSİ 03.00 hissedildiğini duyurdu. Bangladeş'in Çittagong kenti ile Singapur'daki ve Tayland'ın başkenti Bangkok'ta gökdelenler beşik gibi sallandı. 
     1873 kişinin öldüğü Endonezya kıyılarını etkileyen dalgaların yüksekliğinin 10 metreye ulaştığı belirtildi. 
     Yaklaşık 2500 kişinin hayatını kaybettiği Sri Lanka'da, Devlet Başkanı Çandrika Kumaratunga, ülkede ulusal afet durumu ilan etti. Sri Lanka hükümeti, ada ülkesinde 1 milyon insanın dev dalga tsunamiden büyük zarar gördüğünü haber verdi. 
     Depremden zarar gören Hindistan'da da büyük çoğunluğu Tamil Nadu eyaletinde olmak üzere 1625 kişi hayatını kaybetti. 
     Tayland'ın güney bölgelerinde 257 kişinin öldüğü, adalarda 100'den fazla turist dalgıcın da kayıp olduğu belirtildi. Tayland'ın turistik Phuket sahillerinde, yüksekliği 10 metreye ulaşan dalgaların etkili olduğu, kayıplar için arama çalışmalarının sürdürüldüğü belirtildi. 
     Malezya'da ölü sayısının 42, Myanmar'da 10 olduğu bildirildi. 
     Olağanüstü hal ilan edilen Maldiv Adaları'ndaki tek uluslararası havaalanının, depremden sonra adayı etkileyen dev dalgalar nedeniyle kapatıldığı bildirildi. 
     Dev dalgalardan etkilenen Maldiv Adaları'nda hükümet sözcüsü Ahmed Şahid, depremin büyük hasara yol açtığını söyledi. Adanın deniz seviyesinden sadece bir metre yükseklikte olduğunu belirten Şahid, dalgaların su baskınlarına neden olduğunu kaydetti. 
     Turizm sezonunun ortasında olduklarını vurgulayan Şahid, bütün bölgeden haber almaya çalıştıklarını ve dua ettiklerini söyledi. 
     

     
</TEXT>
</DOC>
