<DOC>
<DOCNO> 327591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo20.html </URL>
<DATE> 2005/03/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Futbolun kara sayfaları 
</HEADLINE>
<TEXT>

     Futbol tarihinde ilk stat faciası 5 Nisan 1902'de yaşanmış ve İskoçya'daki Ibrox Stadı'ında yeni ahşap tribün çökmüş, olayda 25 kişi hayatını kaybetmişti. Literatüre geçen iki büyük faciaya gelince biri Heysel, diğeri de Hillborough'da gerçekleşmiştir. 29 Mayıs 1985'te Avrupa Şampiyon Kulüpler final maçı için Belçika'nın Heysel Stadı'nda Juventus ve Liverpool takımları karşı karşıya gelirken, karşılaşma sırasında olaylar çıkmış ve İngiliz taraftarlarının sıkıştırdığı İtalyan taraftarları, ezilerek hayatını kaybetmişti. Olayın bilançosu 39 ölüydü. Diğer büyük facia da İngiliz futbolunun kara günlerinden biriydi. 
     15 Nisan 1989'da FA Cup yarı final maçında Liverpool ve Nottingham Forest takımları, Sheffield şehrindeki Hillsborough Stadı'nda karşı karşıya gelirken, yine izdiham sonucu taraftarlar tellere sıkışmış ve 96 kişi hayatını kaybetmişti. 
     Geçen yıl Togo'da oynanan Dünya Kupası eleme maçında çıkan izdihamda ise dört kişi ölmüştü. Son büyük stat faciası da 9 Mart 2005'te Afrika'da, Madagaskar'da yaşandı. Madagaskar'ın USJF Ravilana ve Güney Afrika Cumhuriyeti'nin Kaizer Chiefs takımları arasındaki maç öncesi çıkan izdihamda iki çocuk hayatını kaybederken, 25 kişi yaralandı. 
     
</TEXT>
</DOC>
