<DOC>
<DOCNO> 311212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/siyaset/siy02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Delegeler 'intikam' aldı 
</HEADLINE>
<TEXT>


Muhaliflerin çarşaf liste önerisinin gece yarısı reddedildiğini ertesi gün salona geldiklerinde öğrenen delegelerin bir bölümü, tepkisini salonu terk ederek, salonda kalanlar ise sandığa beyaz pusula boş oy atarak gösterdi 

EZELHAN ÜSTÜNKAYA Ankara 


CHP'nin olaylı kurultayının 2. gününde tartışmalara neden olan "blok liste" tepkisi sandığa da yansıdı. Muhaliflerin çarşaf liste önerisinin gece yarısı reddedilmesine tepki gösteren delegeler, 2. gün yapılan Yüksek Disiplin Kurulu YDK ve Parti Meclisi PM seçimine katılmadı. Oylamaya katılanlar da tepkilerini Deniz Baykal yönetimine "çizik atarak" gösterdi. 
Delegeler, çarşaf liste önerisinin reddedildiğini salona geldiklerinde öğrendi. Delegelerin bir bölümü tepkilerini salonu terk ederek gösterdi. Kalanlar da sandığa beyaz pusula boş oy attı. Blok liste tepkisi, karar organlarının seçimine de yansıdı. Oylamaya 1253 delegenin sadece 714'ü katıldı. 
Kurultay öncesi delegelere ve milletvekillerine "ekibim değişecek" mesajı veren Baykal, delegelere sunduğu listede ise yakınındaki isimlere dokunmadı. Oylamaya katılan Baykalcı delegeler de mevcut yönetimdeki isimleri "çizerek" tepki gösterdi. 

En az oy Sevigen'e 
Oylamaya katılan 714 delegeden en düşük oyu Genel Sekreter Yardımcısı Mehmet Sevigen aldı. Sevigen, 459 oyda kaldı. 
İstanbul Milletvekili Kemal Derviş'in kontenjanından PM'ye giren Ankara Milletvekili Bayram Meral ile İstanbul Milletvekili Bihlun Tamaylıgil yerini korudu. Derviş kontenjanından İstanbul Milletvekili Ersin Arıoğlu da isteğiyle PM'de yer almadı. 
İsmail Cem tedavisi nedeniyle PM'ye girmek istemeyince YTP'ye 3 kişilik kontenjan ayrıldı. Eski YTP'li Metin Şahin 654 oy, Adil Özkol da 652 oyla yeni PM'ye girdi. Rıfat Nalbantoğlu yeterli oy alamadığı için yönetime giremedi. PM seçiminde en yüksek oyu 656 ile Engin Altay aldı. Merkez Yönetim Kurulu üyesi Mustafa Özyürek 655 oy alarak PM'ye en yüksek ikinci oyla giren isim oldu. 


</TEXT>
</DOC>
