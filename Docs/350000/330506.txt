<DOC>
<DOCNO> 330506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur27.html </URL>
<DATE> 2005/04/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TÜBİTAK'ın bilimadamlarına açtığı dava başladı 
</HEADLINE>
<TEXT>

     Türkiye Bilimsel ve Teknik Araştırma Kurumu Başkanlığı'nın TÜBİTAK , kadrosu üniversitede olduğu halde, kurumda görevlendirilen öğretim elemanlarına limiti aşan ikinci görev aylığı ödenmesine neden oldukları gerekçesiyle, aralarında Prof. Dr. Erdal İnönü'nün de bulunduğu 28 kişi hakkında açtığı yaklaşık 4 milyon YTL'lik alacak davasına başlandı. 
     Ankara 8. Asliye Hukuk Mahkemesi'nde görülen davanın bugünkü duruşmasına, davalılardan eski TÜBİTAK Başkanı Prof. Dr. Namık Kemal Pak, Prof. Dr. Abdullah Atalar, Prof. Dr. Şefik Süzer, Prof. Dr. Mithat İdemen, Atila Candır ve avukatları ile davacı kurumun avukatı katıldı. 
     TÜBİTAK'ın avukatı, dava dilekçesini tekrarladığını söyledi. 
     Hakim Kemalettin Satılmış'ın, ''Dilekçede, kime, ne zaman, ne kadar ödeme yapılmış belli değil. Kaba taslak bir dilekçe hazırlamışsınız'' demesi üzerine TÜBİTAK'ın avukatı, ödeme emirlerine ilişkin delilleri sunacaklarını kaydetti. 
     Prof. Dr. Mithat İdemen, ödemelerin, hukuka ve mevzuata uygun olduğunu söyledi. Hakimin zaman aşımı konusunda bir diyeceği olup olmadığını sorması üzerine Prof. Dr. İdemen, ''Ben bilim adamıyım, matematikçiyim. Zaman aşımı var mı, yok mu bilmem'' dedi. İdemen, avukatların uyarısı üzerine zaman aşımı yönünden itirazda bulundu. 
     Diğer davalılar da dava dilekçesine karşı cevap dilekçelerini sundu. 
     Duruşmada söz alan davalıların avukatları, Bilim Kurulu üyelerinin, limiti aşan ikinci görev aylığı ödemelerinden sorumlu tutulmalarının ''hatalı' olduğunu, dava dilekçesinde karışıklık bulunduğunu savundular. Avukatlar, davada, zaman aşımı süresinin dolduğunu söylediler. 
     Hakim Kemalettin Satılmış, dava dilekçesi tebliğ edilemeyen Prof. Dr. Şevket Ruacan ile Mehmet Alp'in adreslerinin belirlenerek, yeniden tebligat yapılmasına karar verildiğini bildirdi. 
     Davacı TÜBİTAK'ın, ''davalıların, kime, hangi tarihte, ne kadar fazla ödeme yapılmasına neden oldukları'' konusunda ayrıntılı dilekçe sunması gerektiğini, yoksa davanın reddine karar verileceğini bildiren Hakim Satılmış, buna ilişkin kurum avukatına ihtarda bulundu. 
     Hakim Satılmış, taraflara delillerini sunmaları için süre vererek, duruşmayı erteledi. 
     Dava dilekçesinde, kurumun eski başkan ve bilim kurulu üyeleri ile dönemin Devlet Bakanı Mehmet Alp'in, 01 Mart 1995 ile 15 Ocak 2004 tarihleri arasında, kadrosu üniversitede olup TÜBİTAK'ta görevlendiren öğretim üyelerine ikinci görev aylığı limitini aşan haksız ödemeler yaptıkları, böylece kurumu zarara uğrattıkları öne sürülüyor. 
     TÜBİTAK eski başkanları Prof. Dr. Tosun Terzioğlu, Prof. Dr. Dinçer Ülkü ve Prof. Dr. Namık Kemal Pak, aralarında Prof. Dr. Erdal İnönü'nün de bulunduğu 24 Bilim Kurulu üyesi ile eski Devlet Bakanı Mehmet Alp'in kurumu zarara uğrattıkları öne sürülen dilekçede, bilim adamlarından 3 milyon 954 bin 635 YTL'nin yasal faiziyle tahsili isteniyor. 
     
</TEXT>
</DOC>
