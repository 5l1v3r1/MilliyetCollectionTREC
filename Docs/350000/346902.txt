<DOC>
<DOCNO> 346902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun03.html </URL>
<DATE> 2005/05/29/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
İngiliz işadamı, KKTC'ye uygulanan hava ambargosunu deldi 
</HEADLINE>
<TEXT>

     OSHAN SABIRLI Lefkoşa DHA 

      İNGİLİZ işadamı Douglas Garland, özel uçağıyla KKTC Ercan Devlet Havalimanı'na iniş yaparak Kıbrıs Rum Yönetimi'nin KKTC'ye uyguladığı hava ambargosunu deldi. Garland, amacının dünyadaki herkesin Kıbrıs'a gelmesine öncülük etmesi olduğunu söyledi. 
     Güney Afrika'dan özel uçağıyla yola çıkarak 9 ülkeye uğradıktan sonra KKTC'ye gelen Garland, Ercan Devlet Havalimanı Sivil Havacılık Dairesi yetkililerinden izin alarak Dünyanın en güzel adalarından biri’ diye nitelediği Kıbrıs üzerinde yarım saatlik uçuş gerçekleştirdi. Uçuşun ardından Ercan Havalimanı'na inerek Kıbrıs Rum Kesimi'nin KKTC'ye uyguladığı hava ambargosunu delen Garland, yabancı işadamları ve pilotlara da KKTC'ye gelmeleri çağrısında bulundu. Garland, uçuş sonrasında KKTC devlet televizyonu BRT muhabirine yaptığı açıklamada, Bu güzel cennet adaya gelmekten büyük mutluluk duyuyorum. Buraya gelip de ada üzerinde uçmamak doğru olmazdı. Bu yüzden bugünkü uçuşu planladık.ö dedi. 
     
     ERCAN HAVALİMANI İNİŞE UYGUNDUR 
     Amacının dünyadaki herkesin Kıbrıs'a gelmesine öncülük etmek olduğunu belirten Garland, Herkese çağrıda bulunuyorum. Dünyanın en güzel adalarından biri olan Kıbrıs'a gelin. Ercan Devlet Havalimanı uçakların inişi için uygundur. Buradan çok memnun kaldım.ö diye konuştu. 
     Kıbrıs'ın doğal ve tarihi mekanlarının güzelliğine dikkat çekerek, bu değerlere sahip çıkılması gerektiğini vurgulayan Garland, uçuş sırasında adadaki yapılaşmanın dikkatlerini çektiğini vurguladı. İngiliz işadamının yarın adadan ayrılması bekleniyor. 
     
</TEXT>
</DOC>
