<DOC>
<DOCNO> 324005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko07.html </URL>
<DATE> 2005/03/16/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Borsa yurtdışını takip edecek 
</HEADLINE>
<TEXT>

     Borsada yurtdışı kaynaklı endişelerden ve yurtiçinde IMF anlaşması ile ilgili somut adımlar atılamamasından kaynaklanan düşüş hareketi dün de devam etti. 
     Endeks 26 bin 100 sınırına kadar gerilemesine rağmen günü 26 bin 500'ün üzerinden tamamlamayı başardı. 
     Bugüne bakıldığında ise öncelikli gündemin yine yurtdışı olduğu belirtiliyor. ABD'de faiz hareketlerinin ve doların takip edileceğini ifade eden uzmanlar, aynı zamanda diğer gelişmekte olan piyasalardaki hareketlerin de izleneceğini aktarıyorlar. 
     
     Gözler ABD ve OPEC'de 
     Gelişmekte olan piyasalarda ABD'de artan faizlere bağlı olarak paranın bu ülkeye yönelme olasılığının tedirginlik yarattığını belirten uzmanlar, bunun söz konusu piyasalardan para çıkışını artıracağını ve bu süreçten borsaların da olumsuz etkileneceğini kaydediyorlar. 
     Bugün için ABD verilerini bekleyecek olan piyasada aynı zamanda petrol fiyatlarının 55 dolara yükselmesinin ardından önemi artan OPEC toplantısı da izlenecek. OPEC'in üretim artırma kararı alması durumunda bunun piyasaya olumlu etki yapacağı ifade ediliyor. 
     
     IMF anlaşması da izleniyor 
     Öte yandan yurtiçinde IMF anlaşması ile ilgili henüz bir netlik oluşmaması ve Meclis'e sevkedilen Bankacılık Yasası ile ilgili basına sızan anlaşmazlık haberleri de borsadaki düşüşte etkili oldu. 
     Şu anda yurtiçinde en büyük beklentinin IMF anlaşması olduğuna işaret eden uzmanlar, bu konuda yaşanabilecek gelişmelerin yurtdışından kaynaklanan olumsuz havayı dağıtabileceğini belirtiyorlar. 
     Bugün yaşanacak hareketin kısa vadeli yön açısından belirleyici olabileceğini kaydeden uzmanlar, 26 bin 100 desteğinin altına gelinmesi halinde satışların 25 bin sınırına kadar sürebileceğine dikkat çekiyorlar. 
     
</TEXT>
</DOC>
