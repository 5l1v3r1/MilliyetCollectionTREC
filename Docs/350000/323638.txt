<DOC>
<DOCNO> 323638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun49.html </URL>
<DATE> 2005/03/14/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Cezayir, sınırlı kadın hakları reformunu kabul etti 
</HEADLINE>
<TEXT>

     Cezayir millet meclisi, çok eşliliğin kontrol altına alınmasının öngörüldüğü sınırlı kadın hakları reformunu onayladı. 
     Yeni yasa, çokeşliğinin dizginlenmesini öngörüyor ve erkeklerin nedensiz yere eşlerini boşamalarına yasak getiriyor. Ancak, kadın hakları gruplarının taleplerinin aksine yasa, kadınlara, genellikle ailenin erkek üyelerinden biri olan bir vasinin rızası olmaksızın serbestçe evlenebilme hakkını tanımıyor. 
     İşçi Partisi lideri Louisa Hanun, ''Kadınları bir vasi tayin etmeye zorlamak utanç verici'' dedi. 
     Bunun yanı sıra reform, kadınlara, çocuklarının velayetini kazanmaları halinde, boşandıkları eşlerinden ev ve mali destek alma hakkı da veriyor. 
     Devlet Başkanı Abdülaziz Buteflika, 1999'da iktidara geldiğinde muhafazakar aile yasasını değiştirme sözü vermişti. Ancak Buteflika, geçen ay vasi sistemini kaldırma konusundaki sözünden dönerek kadın gruplarını hayal kırıklığına uğratmıştı. 
     Hükümet bunun yerine, kadının artık sadece ailenin erkek üyeleri arasından bir vasi tayin etmesi zorunluluğunu kaldırarak, aile dışından bir vasi bulabileceği yönünde bir madde önermişti. 
     Reformu destekleyenler, bunun uluslararası standartlara yaklaşmanın yanı sıra ülkenin İslami mirasına da saygı gösterdiğini belirtiyorlar. 
     Yasaya karşı çıkanlar ise hükümetin, muhafazakarları yatıştırmak için reform yasasını sulandırdığını belirtiyorlar. 
     
</TEXT>
</DOC>
