<DOC>
<DOCNO> 315357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun37.html </URL>
<DATE> 2005/02/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Fransa'da Yeşil Parti, AB Anayasası'na 'evet' diyecek 
</HEADLINE>
<TEXT>

     Fransa'da Yeşil Parti, AB Anayasası'na referandumda ''evet'' diyecek. 
     Parti delegeleri arasında AB Anayasası ile ilgili olarak yapılan oylamada, üyelerin yüzde 52,9'u referandumda ''evet'' oyu verilmesi görüşünü benimsedi. Oylamaya, yaklaşık 9 bin delegenin katıldığı bildirildi. 
     Yeşil Parti sözcüsü Sergio Coronado, oylama sonuçlarının açıklanmasından sonra yaptığı açıklamada, beklenenden daha az ''evet'' oyu çıktığını kabul etti. Sözcü, bu sonuçtan sonra ülke genelinde AB Anayasası'nın kabul edilmesi için kampanya yürüteceklerini bildirdi. 
     Fransa'da son yapılan kamuoyu araştırmaları, mayıs sonu ya da haziran başında yapılacak referandumda, seçmenlerin yüzde 58'nin AB Anayasası'na ''evet'' diyeceğini ortaya koyuyor. 
     ''Fransa'da aralık ayında yapılan kamuoyu araştırmasında evet oylarının yüzde 65 olduğuna'' işaret eden siyasi gözlemciler, ''bu oranın kısa sürede yüzde 58'e düşmesinin endişe verici olduğunu'' belirtiyorlar. 
     AB Anayasası'na ''evet'' diyenlerin giderek azalmasına gerekçe olarak, yüksek işsizlik oranı ve işten çıkarmaların artması gösteriliyor. 
     Ana muhalefet partisi Sosyalist Parti, dün referandumda ''evet'' oyu verilmesi için ülke genelinde kampanya başlatmıştı. 
     Aşırı sağcı ve radikal sol partiler, daha önce yaptıkları açıklamalarda AB Anayasası'na ''hayır'' oyu vereceklerini bildirmişti. 
     
</TEXT>
</DOC>
