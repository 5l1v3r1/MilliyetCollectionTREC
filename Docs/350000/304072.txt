<DOC>
<DOCNO> 304072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy17.html </URL>
<DATE> 2005/01/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Anayasa Mahkemesi yurtdışı harcı için karar yeri olmadığını kararlaştırdı 
</HEADLINE>
<TEXT>

     Anayasa Mahkemesi, yurtdışına çıkış yapan Türk vatandaşlarından 50 dolar harç alınmasını öngören yasa hükmünün iptali istemiyle açılan davada, karar vermeye yer olmadığını kararlaştırdı. Yüksek Mahkeme, iptali istenen hükmün yeni bir yasa ile değiştirilmesini kararına gerekçe yaptı. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, toplantıda, dönemin anamuhalefet partisi olan DYP'nin 4705 sayılı Yurtdışına Çıkışlardan Harç Alınması ve 4481 Sayılı Kanunda Değişiklik Yapılması Hakkında Kanun'un 1. ve 2. maddelerinin iptali istemiyle açtığı davayı esastan görüştüklerini belirtti. 
     Yasanın 1. maddesinin iptal isteminde karar vermeye yer olmadığını kararlaştırdıklarını bildiren Kılıç, bu hükmün yeni bir yasa ile değiştirildiğini söyledi. Kılıç, bu nedenle bu kararı aldıklarını söyledi. 
     İptal istemi hakkında karar vermeye yer olmadığına karar verilen hüküm şöyle 
     ''Yurtdışına çıkış yapan Kuzey Kıbrıs Türk Cumhuriyeti hariç Türk vatandaşlarından çıkış başına 50 ABD Doları karşılığı Türk Lirası tutarında harç alınır. 
     Bakanlar Kurulu bu harçtan muaf tutulacaklar ile harcın ödenmesine ilişkin usul ve esasları belirlemeye ve harç miktarını bir katına kadar artırmaya veya kanuni oranlara kadar indirmeye yetkilidir.'' 
     
     BAŞKA BİR YASA ÇIKARILDI 

     Bu kanun uyarınca Bakanlar Kurulu, 28 Temmuz 2001 tarihli Resmi Gazete'de yayımlanan kararıyla ''Yurtdışına Çıkışlarda Harç Alınmasına İlişkin Usul ve Esaslar Hakkındaki Uygulama Talimatı'' yayımladı. 
     Talimat, yurtdışına çıkış yapan Türk vatandaşlarından çıkış başına alınması öngörülen 50 ABD Doları harcın 1 Şubat 2002 tarihinden itibaren 70 milyon lira olarak alınmasını öngörüyordu. 
     8 Ocak 2002 tarihinde 4736 sayılı yasa ile 4705 sayılı Yurtdışına Çıkışlardan Harç Alınması ve 4481 Sayılı Kanunda Değişiklik Yapılması Hakkında Kanun'un birinci maddesi değiştirildi. 
     Buna göre, yurtdışına çıkış yapan KKTC hariç Türk vatandaşlarından çıkış başına 70 milyon lira harç alınması öngörüldü. 
     Bakanlar Kurulu bu harçtan muaf tutulacaklar ile harcın ödenmesine ilişkin usul ve esasları belirlemeye ve harç miktarını üç katına kadar artırmaya veya kanuni haddine kadar indirmeye yetkili kılındı. 
     
</TEXT>
</DOC>
