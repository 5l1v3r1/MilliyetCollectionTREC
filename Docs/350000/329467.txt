<DOC>
<DOCNO> 329467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur60.html </URL>
<DATE> 2005/04/01/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Kötü hava koşulları dağcıları da etkiledi... 
</HEADLINE>
<TEXT>

     Dağcılık Federasyonu Başkanı Alaattin Karaca'nın da aralarında bulunduğu 81 ilden gelen 150 kişilik grubu taşıyan otobüs, Manisa Spil Dağı'na çıkarken yoğun sis ve buzlanma yüzünden yoldan çıktı. 
     Dağcılar, karayolları, belediye ve jandarma ekiplerinin yardımıyla kamp merkezine ulaştırıldı. 
     Dağcılık Federasyonu Başkanı Alaattin Karaca, AA muhabirine yaptığı açıklamada, 2005 yılı etkinliği için il ve ilçelerden gelen 150 federasyon üyesi ile 3 gün boyunca toplantı yapmak için Spil Dağı'nı seçtiklerini bildirdi. 
     Karaca, grubun Cumhuriyet Alanı'ndaki Atatürk Anıtı'na çelenk koyduktan sonra Manisa Belediyesi'nin sağladığı otobüslerle Spil Dağı'na çıkarken, yoğun bir sisin bastırdığını, görüş mesafesinin 5 metrenin altına düştüğünü belirtti. Yoldaki buzlanma nedeniyle araçlardan birinin Kırgebe Oluk mevkiinde dağ tarafına doğru kayarak durduğunu kaydeden Karaca, soğukkanlılıklarını koruyarak, herhangi bir olumsuzluk yaşanmadan, karayolları ve jandarmaya durumlarını ilettiklerini söyledi. 
     Yoldan çıkan otobüsü kurtarmak için 22. Karayolları Şube Şefliği, Manisa Belediyesi ve Jandarma ekipleri olay yerine gelerek, aracı zincirle kurtarıp, kafilenin kamp yerine ulaşmasını yardımcı oldu. 
     Karaca, basit bir tabiat olayı ile karşılaştıklarını, ekiplerin yardımıyla kısa sürede bunun aşıldığını belirterek,''Bu olay çalışmalarımızı engellemez. Biz, dağcıyız, zorlukları biliriz ve çalışma programımızı aynen uygulayacağız'' dedi. 
     Jandarma timleri, olaydan sonra Spil Dağı zirvesine yönelen araçlarda, zincir ve takoz bulundurmaları için sürücüleri uyardı. 
     
</TEXT>
</DOC>
