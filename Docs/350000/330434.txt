<DOC>
<DOCNO> 330434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy27.html </URL>
<DATE> 2005/04/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Emniyet'te hiyerarşik yapı korunacak... 
</HEADLINE>
<TEXT>

     Aynı dönemde rütbe alan emsaller arasında ortaya çıkan eşitsizliğin giderilerek, polislik mesleğinin temeli olan ''hiyerarşik yapının'' korunmasına yönelik tasarı, TBMM Başkanlığı'na sunuldu. 
     Buna göre, mesleğe başlamadan önce ve polislik yaparken yapılan askerlik hizmeti fiili çalışma süresinden sayılacak. Fiili çalışma süresine ilişkin her türlü değerlendirmede ''emsali geçememe'' yönündeki objektif kıstas uygulanacak. 
     ''Emniyet Teşkilatı Kanununda Değişiklik Yapılmasına Dair Kanun Tasarısı''na göre, mevzuat hükümlerine göre kazanılmış hak aylığında değerlendirilmesi yapılan her türlü uzmanlık, master, doktora ve avukatlık stajı, rütbe kıdeminde gözönünde tutulmayacak. Ancak, rütbeler içerisinde yapılan askerlik hizmeti, yurtdışı misyon koruma, yurtdışı kurs ve diğer görevler sebebi ile geçirilen süreler ile tedavi ve istirahat süreleri, hangi rütbe sırasında yapılmış veya geçirilmiş ise o rütbedeki fiili çalışma süresi içerisinde değerlendirilecek. 
     Emniyet teşkilatına girmeden önce yapılan askerlik hizmeti, atanılan ilk rütbede ve adaylığın onanmasından sonra fiili çalışma süresinde sayılacak. Bu sürelerin sayılması sonucu emsallerine göre kıdemli sayılanlar rütbe terfilerinde her ne sebeple olursa olsun rütbe olarak emsallerini geçemeyecek. 
     
</TEXT>
</DOC>
