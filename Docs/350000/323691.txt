<DOC>
<DOCNO> 323691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy02.html </URL>
<DATE> 2005/03/14/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Sağlık Bakanı Akdağ Yanlış sağlık sisteminden kurtuluyoruz 
</HEADLINE>
<TEXT>

     Sağlık Bakanı Recep Akdağ, ''Yanlış bir sağlık sisteminin elimizi kolumuzu bağlayan prangalarından bir bir kurtuluyoruz'' dedi. 
     Bakan Akdağ, İstanbul İl Sağlık Müdürlüğü'nce 14 Mart Tıp Bayramı dolayısıyla Grand Cevahir Otel'de düzenlenen kutlamada yaptığı konuşmada, bu günleri sorunları tartışmak için bir fırsat olarak değerlendirdiklerini söyledi. 
     Hekimlerin sosyal sorumluluk ve sanat duygularının çok yüksek olduğunu kaydeden Akdağ, hekimliğin de bir fedakarlık ve sorumluluk mesleği olduğunu belirtti. 
     Bakan Akdağ, bütün öğrenciler içinde öğrencilik yılları en zor geçenlerin hekimler olduğunu, bu mesleğin hata kabul etmediğini kaydetti. 
     ''Hekimlerin bazen sistem hatalarının yansımasıyla karşı karşıya kaldıklarını'' belirten Akdağ, şöyle dedi 
     ''Size gelinceye kadar örselenmiş olan birey, bazen bunun hesabını sizden sorar. Aslında belki de en son hesap sorulması gereken sizlersiniz. Gereksiz suçlama ve yüklenmelerle karşı karşıya kalabilirsiniz.'' Tüm bu yaşananlara karşı Sağlıkta Dönüşüm Programı'nı başlattıklarını anlatan Akdağ, her gün yeni bir iyileştirmeyi hedeflediklerini söyledi. 
     Sağlık çalışanlarının ve hekimlerin hakları olan itibarlarına kavuşmaya başladıklarını vurgulayan Bakan Akdağ, şunları kaydetti 
     ''Yanlış bir sağlık sisteminin elimizi kolumuzu bağlayan prangalarından bir bir kurtuluyoruz. Artık hastalar ve hasta yakınları, hastalarını hastanede rehin tutan, acil servis kapılarında, ambulanslarda para talep edebilen bir yanlış sistemden dolayı hekimlerle karşı karşıya gelmiyor. Kalabalık hastane polikliniklerinde günde bazen 100 rakamlarına varabilen hasta muayene sayıları süratle azalıyor. Hedefimiz, bu sayıyı 2005 yılı sonuna kadar 40'ın altına düşürmek.'' 
     
     SSK HASTANELERİNİN BAKANLIĞA DEVRİ 
     SSK hastanelerinin Sağlık Bakanlığı'na devri konusuna da değinen Akdağ, bunun zor bir süreç olduğunu, ancak her gün bir bürokratik sıkıntıyı gidererek yollarına devam ettiklerini söyledi. 
     Sağlık çalışanları ve hekimlere performanslarına göre katkı payı ödediklerini belirten Akdağ, bu yıl, bu konudaki eksikliklerin büyük ölçüde giderileceğini ve artık sağlık çalışanlarının geçimlerini sağlamak için başka yollar aramasına gerek kalmayacağını ifade etti. 
     Hekimler adına konuşan Dr. Selami Albayrak da ''sağlığını kaybedenin umudunu, umudunu kaybedenin de her şeyini kaybedeceğini'' söyledi. Albayrak, sağlık çalışanlarının özlük haklarının iyileştirilmesinin, hastalara yapılacak en önemli yardım olacağını kaydetti. 
     Konuşmaların ardından, Sağlık Bakanlığı'nca bu yıl 81 ilde ilk kez uygulanan ''yılın doktoru'' ödülleri dağıtıldı. 
     Başbakan Erdoğan, aralarında görev şehidi hekimlerin de bulunduğu 81 hekim ve yakınlarına, gösterdikleri başarıdan dolayı ''yılın doktoru'' ödüllerini verdi. 
     Etkinlikte, Ebru Gündeş de sevilen şarkılarını seslendirdi. 
     
</TEXT>
</DOC>
