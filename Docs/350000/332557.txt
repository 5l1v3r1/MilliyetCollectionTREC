<DOC>
<DOCNO> 332557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko53.html </URL>
<DATE> 2005/04/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
MB Kurdaki gelişmeler, enflasyon açısından önemini koruyor 
</HEADLINE>
<TEXT>

     Merkez Bankası raporunda, geçen yıl dövizdeki dalgalanmaların fiyatlara yansıtılması eğiliminin zayıfladığı belirtilirken, döviz kurundaki gelişmelerin, enflasyon performansı açısından hala önemini koruduğu vurgulandı. 
     Rapora göre, dalgalı kur rejimi sonucunda kurlarda görülen aşağı-yukarı hareketler, kur hareketlerinin kısa sürede fiyatlara endekslendiği mekanizmaları zayıflattı. Bunun yanı sıra 3 yıldır sürdürülen parasal ve mali disiplin, düşen enflasyon ve artan rekabet ortamı, firmaların fiyatlama davranışlarını ve bekleyişlerini etkileyerek, döviz kurundan enflasyona geçiş etkisinin zayıflamasına katkıda bulundu. 
     Geçen yıl, ekonomik programın kararlılıkla uygulanmasına karşın uluslararası emtia piyasalarında gözlenen dalgalanmaların etkisiyle, imalat sanayii fiyatları, yılın büyük kısmında enflasyonu artırıcı etkide bulunurken, tarım fiyatlarının doğa koşullarına bağlı olarak yüksek değişkenlik göstermesi, toptan eşya enflasyonunun dalgalı bir seyir izlemesine neden oldu. Buna karşılık üretim sürecinde önemli bir maliyet unsuru olan elektrik, gaz ve su fiyatlarının gerilemesi, TEFE enflasyonundaki artışı sınırlandırdı. 
     
     PARA POLİTİKASI VE PİYASALAR 

     Raporda, 2004 yılında da dalgalı kur rejimi altında örtük enflasyon hedeflemesine devam edildiği belirtilirken, ''TCMB para politikası uygulamalarının doğruluğu, olumlu enflasyon performansıyla bir kez daha teyit edilmiştir'' denildi. 
     TCMB'nin, temel politika aracı olarak kısa vadeli faiz oranlarına ilişkin kararlarını, fiyat istikrarı temel hedefine yönelik olarak, gelecek dönem enflasyonundaki olası gelişmeleri değerlendirerek aldığı, bu çerçevede, 2004 yılı başında yüzde 26 olan gecelik borçlanma oranının yol sonunda yüzde 20'ye çekildiği kaydedildi. 
     Raporda, 2002 yılında başlayan enflasyondaki düşüş eğiliminin 2004 yılında da hızlanarak devam ettiği, böylece üst üste üçüncü kez yıl sonu hedefine ulaşıldığı vurgulandı. 
     Rapora göre, uluslararası piyasalarda metal hammadde ve petrol fiyatlarındaki artış, enflasyon endeksi üzerinde olumsuz etki yaparken, mal ve hizmet fiyatları arasındaki farklılaşma daha da belirgin hale geldi ve mal grubunda yüzde 6.1, hizmet grubunda yüzde 15.3 fiyat artışı oldu. 
     Dalgalı kur rejimi altında döviz kurundan enflasyona geçiş ilişkisi giderek zayıflamakla birlikte, döviz kurundaki gelişmelerin, enflasyon performansı açısından hala önemini koruduğu vurgulanan raporda, geçen yıl boyunca TCMB'nin ihale ve müdahale yoluyla toplam 5.4 milyar dolar döviz alımı yaptığı belirtildi. 
     
     CARİ İŞLEMLER DENGESİ 

     Merkez Bankası raporunda, cari işlemler açığının geçen yıla göre genişleyerek, 15.5 milyar dolar seviyesine çıktığı kaydedildi. 
     Raporda, daha sonra dış ticaretteki gelişmeler irdelendi ve 2004'de yurtiçi sanayi üretimindeki ve tüketimindeki artış ile yatırım harcamalarının hızlı yükselişinin ithalattaki artışı etkilediği belirtildi. 
     Uluslararası piyasalarda ham petrol fiyatlarında gözlenen yükselmenin de 2004 yılı ithalatını artırdığı kaydedilen raporda, ihracattaki artışa ise en büyük katkıyı kara taşıtları ve bunların aksamlarının yaptığı vurgulandı. 
     2004'de dış ticaret açığındaki genişlemenin cari açığın genişlemesine de en büyük etken olduğu ifade edilen raporda, turizm sektörü de cari işlemler dengesine en büyük olumlu katkıyı yapan sektör olarak nitelendirildi. 
     Raporda, kararlılıkla uygulanan makro ekonomik programın, ekonomideki belirsizlikleri ve risk primini azaltarak, yatırımlar için uygun ortam hazırladığına da işaret edildi. 
     
     DIŞ BORÇLAR 

     Merkez Bankası raporunda, orta ve uzun vadeli dış borçların, Eylül ayı sonu itibarıyla 123.8 milyar dolara ulaştığı da bildirildi. 
     Bu artışta bankacılık dışı özel sektörün uzun vadeli net borçlanmaları ile Hazine'nin yurt dışında tahvil ihracının etkili olduğu belirtilen raporda, bankaların yoğun kısa vadeli borçlanmalarına karşın, bankalar ve Merkez Bankası döviz rezervlerinin artmasının brüt rezervler ile kısa vadeli borçlar farkının artmasında belirleyici yönüne dikkat çekildi. 

     
</TEXT>
</DOC>
