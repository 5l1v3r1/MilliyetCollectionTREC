<DOC>
<DOCNO> 333743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo20.html </URL>
<DATE> 2005/04/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Avrupa Güreş Şampiyonası'nda şike dedikoduları... 
</HEADLINE>
<TEXT>

     Bulgaristan'ın Varna kentinde yapılan 48. Avrupa Büyükler Serbest Güreş Şampiyonası'nda 84 kiloda gümüş madalya kazanan Serhat Balcı'nın, final müsabakasını satın almak için federasyon başkanı Recai Ustaoğlu'na öneride bulunduğu, ancak Ustaoğlu'nun bu öneriyi reddettiği ortaya çıktı. 
     Almanya'da yaşayan eski milli güreşçilerden Fatih Özbaş'ın, Serhat Balcı ile Ukraynalı sporcu Teras Danko arasındaki final müsabakası öncesi Ustaoğlu'na gelerek 45 bin dolar karşılığında Ukraynalı sporcunun kasden yenilmesini sağlayabileceğini söylediği, Ustaoğlu'nun ise şike önerisine, ''Böyle birşeye ihtiyacımız yok. Ayrıca sana güvenmiyorum'' diye yanıt verdiği belirtildi. 
     Final müsabakasının Serhat Balcı'nın yenilgisiyle sonuçlanmasının ardından, Fatih Özbaş'ın federasyon başkanı Ustaoğlu'nun üzerine yürüdüğü ve, ''Şike teklifini kabul etseydin, altın madalya bizimdi'' dediği öğrenildi. Bunun sonucunda Özbaş ile Ustaoğlu arasında sert bir tartışma yaşandığı ifade edildi. 
     Federasyon başkanı Ustaoğlu, daha önce Fatih Özbaş ile arasındaki tartışmayla ilgili olarak, ''Milli takım antrenörlüğü talebini geri çevirdiğim için tartıştık'' açıklamasında bulunmuştu. 
     Öte yandan Ustaoğlu'nun şampiyona sonrası teknik komiteye sunacağı raporla, Serbest Güreş Milli Takımı antrenörlerinden Ahmet Ceylan ile Gürsel Uzunca'nın görevden alınmasını isteyeceği öğrenildi. 
     
</TEXT>
</DOC>
