<DOC>
<DOCNO> 311015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko49.html </URL>
<DATE> 2005/01/31/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Yapı Kredi Bankası'nın satışı... Özel durum açıklaması SPK'ya ulaştı 
</HEADLINE>
<TEXT>

     Yapı Kredi Bankası'nın satışına ilişkin durum netleşmeye başladı. Banka'nın satışı konusunda Çukurova ve Koç Grubu'nun, hisse devri sözleşmesinin imzalandığına dair ''özel durum'' açıklamasının Sermaye Piyasası Kurulu'na SPK ulaştığı öğrenildi. 
     SPK'dan edinilen bilgiye göre, özel durum açıklamasında hisse devri sözleşmesinin imzalandığı belirtilirken, resmi makamlardan gerekli izinler alındıktan sonra, bu işlemin gerçekleştirileceği ifade edildi. 
     Hisse bedelinin, 30 Haziran 2004 tarihli mali tabloda yer alan Yapı Kredi Bankası'nın tamamı için hesaplanan 2 milyar 50 milyon euronun yüzde 57.4'üne tekabül eden bedel olduğu kaydedilirken, satış tarihinde revizyon gerekirse, değişiklik yapılabileceği belirtildi. 
     Devir bedelinin büyük bölümünün Çukurova Şirketler Grubu'nun, Yapı Kredi Bankası'na olan borçlarına mahsuben, Çukurova Grubu tarafından, Yapı Kredi Bankası'na ödeneceği de ifade edildi. Borsaya, Turkcell ile ilgili herhangi bir açıklama gelmezken, ilgili taraflardan bu şirketle ilgili de açıklama istendiği öğrenildi. 
     
</TEXT>
</DOC>
