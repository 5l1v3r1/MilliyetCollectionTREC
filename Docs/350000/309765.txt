<DOC>
<DOCNO> 309765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/axspo03.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın son Hakan'ı 
</HEADLINE>
<TEXT>


Galatasaray, Hagi'nin sert çıkışının ardından 24 saat geçmeden İstanbul'a getirdiği Hakan Yakın'a dün 6 aylık sözleşme imzalattı. Maç eksiği bulunan gurbetçi oyuncu, "Beni birkaç hafta içinde görün" mesajını verdi 


Kontrolden geçti 
SARI - Kırmızılı kulüp, Şükür ve Ünsal'dan sonra kadrosuna üçüncü Hakan'ı da kattı. Teknik Direktör Gheorghe Hagi'nin gündeme bomba gibi düşen açıklamalarının ardından transfer için seferber olan yönetim, önceki gün İstanbul'a getirdiği Hakan Yakın'a sözleşme imzalattı. Bakırköy Acıbadem Hastanesi'nde sabah sağlık kontrolünden geçen gurbetçi futbolcu, öğle saatlerinde de kendisini altı aylığına Sarı-Kırmızılı renklere bağlayan imzayı attı. 

İmza mağazada 
KULÜP binasının karşısındaki Bilano Çadır Mağazası'nda düzenlenen törende Fatih Gökşen de hazır bulundu. Basel'de yıldızı parlayan, son olarak Alman Stutgartt'ta forma giyen gurbetçi oyuncu imza töreninde konuşmadı. Gökşen, Hakan'dan memnun kalmaları halinde kendilerinde bulunan opsiyon hakkını kullanabileceklerini açıkladı. Hakan, menajeri vasıtasıyla ise, "İdman eksiğim yok. Sadece maç eksiğim var. Beni birkaç hafta sonra görün" mesajını gönderdi. 

'Sevdiğimiz için affettik' 

BAŞKAN Yardımcısı Turgay Kıran, Hagi ile yönetim arasında yaşanan sorunları hiç olmamış kabul ettiklerini söyledi. Kıran, "Onu sevdiğimiz için başarısına inandığımız için affettik. Yaşananları da unuttuk. Zaman zaman hatalar yapılabilir. Paramız olsaydı da Hagi'yle devam ederdik. Ceza vermemiz de gerekmiyor" dedi. 

Ve iyileştiler 

GALATASARAY'DA maddi sıkıntılar nedeniyle isyan ederek, önceki günkü idmana çıkmayan Song ve Tomas dünkü çalışmada yerlerini aldı. Başkan Özhan Canaydın'la görüşen ikiliye 15 gün içinde sorunun çözüleceği garantisinin verildiği öğrenildi. Dün çift idman yapan takımda sakat Hasan Şaş, Orhan ve Cafercan ayrı çalıştı. Galatasaray, bugün öğleden sonra Konya'ya uçacak. 

Petre pes etti 

YÖNETİMİN takımdan gönderilmesi konusunda baskı yaptığı ortaya çıkan Ovidiu Petre umudunu kesti. Rumen oyuncu, Teknik Direktör Hagi'ye takımdan ayrılmak istediğini iletti. Petre'nin Spartak Moskova'nın transfer listesinde olduğu öğrenildi. 

İki büyük unutkanlık 

GÜNEY Asya'da yaşanan deprem felaketine maddi yardım amacıyla organize edilen "İnsanlık için toptan destek" kampanyası çerçevesinde, İnönü Stadı'nda 2 Şubat'ta oynanacak maçın Türk ve yabancılar karması belirlendi. Federasyon'dan yapılan açıklamada, Beşiktaş Kaptanı Tayfur ile Sakaryaspor Kaptanı Mesut unutuldu. Daha sonra geçilen yazıyla bu iki isim ilave edildi. Yerlilerin başında Yanal, yabancılar karmasının başında ise Daum, Hagi ve Bosque görev yapacak. 

Süper lig karması 
Rüştü, Ümit Fenerbahçe , Bülent, Cafercan Galatasaray , Fatih Trabzonspor , Serhat Denizlispor , Tayfur, Ramazan Beşiktaş , Kürşat Çaykur Rizespor , Mert Malatyaspor , Erhan Gaziantepspor , Ümit, Ali Gençlerbirliği , Yasin Konyaspor , Serkan Samsunspor , Saffet Ankaraspor , Burhan Diyarbakırspor , Hakan Ankaragücü , Saffet İstanbulspor , Serkan, İlhan Kayserispor , Muzaffer Akçaabat Sebatspor , Mesut Sakarya 

Yabancı karması 
Alex, Aurelio Fenerbahçe , Tomas, Song Galatasaray , Yattara Trabzonspor , Kratochvil, Souleymanou Denizlispor , Cordoba, Carew Beşiktaş , Victoria, El Tabie Ç.Rizespor , Mbayo Malatyaspor , El Tabib Gaziantepspor , Skoko Gençlerbirliği , Krita Samsunspor , Wederson, Jaba Ankaraspor , Stavrevski Diyarbakırspor , Effa Ankaragücü , Yordanov İstanbulspor , Johnson Kayserispor , Bakadal Akçaabat Sebatspor 


</TEXT>
</DOC>
