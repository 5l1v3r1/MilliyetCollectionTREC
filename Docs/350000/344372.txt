<DOC>
<DOCNO> 344372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur28.html </URL>
<DATE> 2005/05/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Mülkiyeliler İnek Günü'nde buluştu 
</HEADLINE>
<TEXT>

     Ankara Üniversitesi Siyasal Bilgiler Fakültesi’nin Mülkiye geleneksel İnek Bayramı başladı. 
     Fakültenin eski mezunları, açılış töreninin yapıldığı salona girerken öğrencilerce ayakta alkışlandı. 
     Fakülte Dekanı Prof. Dr. Celal Göle, öğrencilere, "sevgili ineklerim" diye seslenerek başladığı konuşmasında, eğitim kurumlarının gelenekleriyle yaşadıklarını vurgulayarak, Mülkiye’nin geçmişten bugüne birçok geleneği taşıdığını ifade etti. 
     1940 yılından bu yana kutlanan İnek Bayramı’nın, başka üniversite 
     ve fakültelerde yapılan bahar bayramlarından çok farklı ve özgün olduğunu vurgulayan Prof. Dr. Göle, mezunlarla öğrencilerin buluşmasını sağlayan bayramın, geleneklerin sonraki yıllara taşınmasında da önemli bir rol üstlendiğini anlattı. Fakültenin eski mezunlarının Atatürk ilke ve devrimleri yolunda başarılı çalışmalar yaptıklarına dikkati çeken Prof. Dr. Göle, öğrencilerinin mezun olarak ülkeye hizmet etmek için sabırsızlık içinde bulunduğunu kaydetti. Prof. Dr. Göle, öğrencilere, 30 Mayıs Pazartesi günü dönem sonu sınavlarının başlayacağını anımsatarak, "Emin olabilirsiniz mezbahaları arkadaşlarımız pırıl pırıl yapıyorlar. Bıçaklarımızı biliyoruz. Kesimlerimiz çok sağlıklı olacaktır. Sizlere acısız, bol kanlı ve sütlü kesimler diliyorum" dedi. 
     
     ÖĞRENCİLERİN YANITI 
     İmam cüppesi ve sarığı giyip, takma sakalla kürsüye çıkan Barış Düzel isimli öğrenci, arkadaşlarına "dua" ettirdi. 
     Zaman zaman dersler çalışmanın dışında eğlenip, "yanlış yollara saptıkları" itirafında bulunan Düzel, yaklaşan sınavları kastederek Mülkiye’nin üzerinde karabulutlar dolaştığını, raflardaki notların her geçen gün arttığını dile getirdi. Düzel, hazırlanan mezbahalar ve bıçaklara karşı sınavlarda başarılı olmayı dilerken, arkadaşları hep ağızdan "amin" diye kendisine katıldı. 
     Duasında, hocalarına yönelik esprili dileklerde bulunmayı ihmal etmeyen Düzel, Dekan Prof. Dr. Göle’nin "Mülkiye Üniversitesi’ne rektör" olmasını, "azınlıkların dostu" olarak nitelendirdiği Prof. 
     Dr. Baskın Oran’ın da kısa zamanda Türk Dış Politikası isimli eserinin üçüncü cildini yazmasını diledi. 
     Açılış töreninde, 1965 yılı mezunlarından Atilla Ege ve Mülkiyeliler Birliği Başkanı Ali Çolak da birer konuşma yaptı. 
     Törene katılanlar daha sonra yenilenen bilgisayar laboratuvarının açılışını gerçekleştirdi. 
     
     BAYRAM YÜRÜYÜŞÜ 
     Açılış törenin ardından, fakülte bahçesinde toplanan öğretim görevlileri, eski mezunlar ve öğrenciler bayramın sembolü inekle yürüyüş yaptı. 
     Yürüyüş kortejinin en önünde yer alan inek, katılımcıların ve çevredeki vatandaşların büyük ilgisini çekti. 
     Cebeci Kampusü dışına çıkarak Cemal Gürsel Caddesi’nde yürüyen öğrenciler, üzerinde inek karikatürleri bulunan renkli flamalar taşıdılar. 
     İşçi tulumu giyip baret takan Çalışma Ekonomisi Bölümü öğrencileri, "ameleler" yazılı dövizler taşıyıp, "İşçiyiz haklıyız kazanacağız" şeklinde slogan attı. 
     
</TEXT>
</DOC>
