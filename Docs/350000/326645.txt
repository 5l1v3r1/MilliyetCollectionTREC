<DOC>
<DOCNO> 326645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko31.html </URL>
<DATE> 2005/03/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
BDDK Başkanı Kredi kartlarındaki sorunlu müşteri sayısı, artıyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, ''Kredi kartlarındaki sorunlu müşteri sayısı, aksi iddia edilse ve bankalar bazı enstrümanlarla yavaşlatma gayretinde olsalar da artıyor'' dedi. 
     Bilgin, Müstakil Sanayici ve İşadamları Derneği MÜSİAD tarafından düzenlenen Geleneksel Perşembe Toplantısı'nda yaptığı konuşmada, Türk finans sistemine değinerek, bankaların artık finans sisteminde sadece bankalarla değil, diğer oyuncularla da rekabet ettiğini ifade etti. 
     Türkiye'de finansal sistemi oluşturan unsurların büyüklüğünün istenilen hacimde olmadığını, bir anlamda güdük kaldığını kaydeden Bilgin, son yıllarda sayıları azalmasına rağmen bankaların hala sistemin en ağırlıklı aktörü olduğunu vurguladı. 
     1980'de 31 olan ve 2000'de 79'a çıkan banka sayısının 2004 sonunda 48'e düştüğüne işaret eden Bilgin, şöyle konuştu 
     ''Demek ki bir dönem, özellikle 1990-2000 döneminde çok sayıda patrona banka lisansı verilmiş. Ancak öyle olaylar olmuş ki, şimdi 48'e inmiş. Milyonlarca kişinin mevduatını emanet edeceği bir bankaya lisans vermek çok hassas bir konu. Her şey lisans vermeyle başladı. Eğer ehil değilse, ya da kafalarında başka şey varsa lisans verilmemelidir. Bir bankayı soymanın en iyi yolu, o bankaya sahip olmaktır.'' 
     
     ''HAZİNE BONOSUNUN TATLI KARLI DÖNEMİ BİTTİ'' 

     Tevfik Bilgin, 2004 sonu itibariyle 306 katrilyon lira olan bankacılık büyüklüğünde, kamu bankalarının 108 katrilyon lira payı bulunduğunu anımsatırken, kamu bankalarının aktiflerinin yüzde 70'e yakının bölümünün Hazine kağıtlarından oluştuğunu, dolayısıyla bu bankaların büyüklüğünün sadece 45 katrilyon lira civarında olduğunu söyledi. 
     BDDK Başkanı Bilgin, bunun sektörün yaklaşık yüzde 15'ine tekabül ettiğini belirterek, ''Kamu bankalarının büyüklükleri bir anlamda kuru büyüklüktür. Bu da bir anlamda devlet, Hazine kağıtlarından kaynaklanan büyüklüktür. Dünyanın hemen hemen her yerinde kamu bankacılığı vardır'' şeklinde konuştu. 
     Bankaların 2004 sonu itibariyle toplam karının, 2.9 katrilyon lirası kamu bankalarından olmak üzere 6.3 katrilyon lira olduğuna işaret eden Bilgin, şöyle devam etti 
     ''2002'den 2003'e geçerken bankalar yüzde 100 kar etmiş, 2003'den 2004'e geçerken yüzde 30 kar etmiş. Artık Hazine bonosunun tatlı, karlı dönemi bitti. Tabii ki kar edecekler. Ama bu çok zor, çok uğraş vermeleri gereken bir süreç. Bundan sonra bankalar reel sektör ve bireysel müşterilerden maliyetlerini karşılamak için masraf alacaklar. Bedava bankacılık olmaz, ancak bu fiyatların da fahiş olmaması gerekir.'' 
     
     ''KREDİ KARTLARINDA SORUNLU MÜŞTERİ SAYISI ARTIYOR'' 

     Tüketici kredilerine de değinen Bilgin, 2003'te 12 katrilyon lira civarındaki tüketici kredilerinin, 2004'de 13 katrilyon lirası kredi kartı olmak üzere 26 katrilyon liraya çıktığına dikkati çekerek, şunları kaydetti 
     ''Bu artışı biz yakından izledik. BDDK hep hasar tespit komisyonu gibi çalışıyor yönünde eleştiriler vardı. Ancak biz hep önceden tedbir alıyoruz. Kredi kartlarındaki sorunlu müşteri sayısı, aksi iddia edilse ve bankalar bazı enstrümanlarla yavaşlatma gayretinde olsalar da artıyor. Bir bozulma ihtimali gördüğümüz zaman bunun önlemini almak zorundayız. Bir bozulma eğilimi olduğunu söylemiyorum, ancak bunu önceden görüp, gerekli tedbirleri almalıyız diye düşünüyorum.'' Tevfik Bilgin, kredi kartlarında sorunların belirsiz ortamdan dolayı ortaya çıktığını, Kredi Kartları Kanun Taslağı'nın konuyla ilgili bir standart getireceğini kaydederek, taslakta taksitli kartlarla ilgili husus bulunmadığını söyledi. 
     Dünyada kredi kartına taksidin ortalama 3-6 ay olduğuna, Türkiye'de ise bu vadelerin 20-24 aya kadar uzadığına işaret eden Bilgin, ''bu, karlı bir iş olmaktan çıkmak üzere. Bankalar aralarında anlaşıp önlem alamadılar. Gıda ve benzinde sanırım bir mutabakata varıldı. Biz izliyoruz, trende ve harcama büyüklüklerine göre istediğimiz zaman gerekli önlemi alırız'' diye konuştu. 
     
     ''MARJİNAL FİRMALARLA ÇALIŞMAK MALİ YAPIYA ZARAR'' 

     Bilgin, şu anda bankacılığın en büyük sorunlarından birinin vade uyumsuzluğu olduğunu, ancak bunun makul seviyelere inmesini beklediklerini söyledi. 
     Türk bankacılık sisteminin güçlü ve zayıf yönlerini anlatan Bilgin, sistem için en önemli tehdidin dışsal şoklar olduğunu, enflasyonun düşmesiyle karları azalan bankaların yoğun rekabet ortamında marjinal firmalarla çalışmaları durumunda bunun mali yapılarına zarar vereceğini, dolayısıyla rekabet açısından zorlu bir süreç yaşayacaklarını ifade etti. 
     
     SORULAR 

     Konuşmasının ardından soruları da yanıtlayan Bilgin, bankacılık sisteminin yaralarının sarılmaya başladığını kaydederek, ''Yara kabuk bağlamıştı. Yaranın üstündeki kabuk düşmek üzeredir'' dedi. 
     Tevfik Bilgin, bankaların sağlıklı işleyebilmesi için kredi vermek zorunda olduğunu vurgularken, ''artık bankaların genel müdürlüklerinde, şubelerindeki bankacılar, genel müdürler çok makbul değil. En az ayda bir tane ayakkabı eskiten müdürler makbul. Sizlerin kapısını aşındırması lazım. Yoksa kredi satamaz. Rekabet had safhada. Bankacılık anlayışı da değişmekte'' şeklinde konuştu. 
     Yabancı bankaların payına ilişkin soru üzerine Bilgin, şu anda bankacılık sisteminde yüzde 3 olan bu payın kaçınılmaz olarak artacağını söyledi. Bilgin, ''Ancak bu ülkenin her zaman yabancı bankalar kadar milli bankalara da ihtiyacı var'' dedi. 
     
     ''BDDK, HERŞEYİ KAFASINA GÖRE YAPAN KURUM DEĞİL'' 

     Tevfik Bilgin, ''Bankacılıkla ilgili taslakta isteğiniz dışında değişiklikler yapılması, BDDK ile hükümet arasında gerginliğe neden oldu mu '' sorusunu şöyle yanıtladı 
     ''BDDK aslında bağımsız bir kurum değildir. Bağımsız derken, her şeyi kafasına göre yapan, makro ekonomiyi ve çevresinde olup bitenleri dinlemeyen bir kurum değildir. BDDK, özerk bir kurumdur. Bana göre bağımsızlık o anlamda kullanılmalı. BDDK, teknik bir kurum. Ben de teknik bir kurumun başkanıyım. BDDK özerk bir kurum olsa da, görevi hazırlık yapmaktır. Taslak Bankalar Kanununda Değişiklik Taslağı hazırlanırken olayın teknik yönüne baktık. Son karar siyasi otorite ve TBMM'nindir.'' Bilgin, başka bir soru üzerine, ''bazı işler, konular, BDDK'nın çok daha iyi bildiği konular. Eğer bunları çift yaparsak farklı sorunlar olabilir'' dedi. 
     Batık bankalara ilişkin soruyu ise Bilgin, ''Pislikler hep halının altına atılmış. Halının altına süpürülen pislikler o kadar büyümüş ki, adeta bir dağ gibi olmuş. Bu pisliği temizlemek de TMSF ve BDDK'ya düştü'' diye yanıtladı. 
     Tevfik Bilgin, KOBİ'lere verilen kredilere ilişkin soru üzerine ise, KOSGEB'in işbirliğiyle işletmelerin bankalardan kredi kullanmasını kolaylaştıracak enstrümanlar geliştireceklerini, öncelikle firmaların bilançolarının anlaşılır hale getirilmesine yönelik çalışmalara destek vereceklerini bildirdi. 
     
     MÜSİAD BAŞKANI BOLAT 

     MÜSİAD Başkanı Ömer Bolat ise zora düşen bankaların Fon'a devredilmesini, son derece haksız ve yanlış bulduklarını savundu. 
     Bolat, ''çok taksitli kredi kartları, piyasaları kilitleyen bir duruma geldi. Bankalar adeta gecikme faizinden dolayı kredi kartları borcunu ödemeyenleri seviyor gibi bir durum var. Taksitlendirmeye sınır getirilmeli'' diye konuştu. 
     Reel sektördeki açık pozisyonun kendilerini de endişelendirdiğini ifade eden Bolat, buna hukuki bir sınır getirilmesi konusunda önerileri bulunduğunu kaydetti. 
     
     ''KREDİ KARTLARI KANUN TASLAĞI'NI GELECEK HAFTA SAYIN BAKANA ARZ EDECEĞİZ'' 

     Bankacılık Düzenleme ve Denetleme Kurumu BDDK Başkanı Tevfik Bilgin, Kredi Kartları Kanun Taslağı'nı muhtemelen gelecek hafta ilgili bakana arz edeceklerini belirterek, ''kredi kartını öldürmek, yok etmek gibi gayret, teşebbüs ve amacın kesinlikle olamayacağını'' bildirdi. 
     Finans Kulüp tarafından düzenlenen ''Türk Bankacılık Sektöründe Yabancı Sermayenin Yeri Fırsatlar, Riskler'' konulu konferansta gazetecilerin sorularını yanıtlayan Bilgin, Kredi Kartları Kanun Taslağı'nın esasının, kartları kullananlar ile bankaların hak ve yükümlülüklerinin çerçevesini çizmek olduğunu söyledi. 
     Bilgin, ''Şu anda bir mevzuata tabi olmayan kredi kartları işlemlerini taslak halinde düzenlemek istedik. Muhtemelen gelecek hafta sayın Bakana arz edeceğiz. Kredi kartlarını öldürmek, kayıt dışı ekonomiyi önlemede önemli bir enstrüman olan kredi kartını yok etme gibi gayret, teşebbüs, amaç kesinlikle olamaz'' şeklinde konuştu. 
     Tevfik Bilgin, taksitli kartlarla ilgili önümüzdeki dönemde bir mutabakata varılacağına inandığını ifade ederek, ''Vadelerin uzunluğu, bankaların mali bünyelerini olumsuz etkilememesi gerekir. Biz BDDK olarak bunu sağlamaya çalışıyoruz'' dedi. 
     
     YABANCI SERMAYELİ BANKALAR 

     Bilgin, konferansta yaptığı konuşmada da, yabancı sermaye yatırımlarının küreselleşmeyle birlikte hız kazandığını vurguladı. 
     Finansal piyasalardaki bu küreselleşmenin, fırsatlar ve riskler ve bir dizi değişiklikleri de beraberinde getireceğini belirten Bilgin, bu çerçevede bankacılık sektöründeki düzenlemelerin de uluslararası nitelik kazandığını ve Basel-II kriterlerinin de buna iyi bir örnek olduğunu söyledi. 
     Son yıllarda ekonomilerin entegrasyon sürecinde uluslararası bankaların yerel pazarlardaki payının gittikçe arttığına işaret eden Bilgin, Türk bankacılık sektörünün küreselleşme ile birlikte önemli gelişmeler kaydettiğini vurguladı. 
     Tevfik Bilgin, gelişmekte olan ülkeler, özellikle Doğu Avrupa ülkelerinde son yıllarda yabancı sermayeli bankaların payının çok arttığını ifade ederek, Asya ülkelerinde bu artış oranının çok fazla olmadığını, yabancı bankaların payının çok az düzeyde seyretmesinin bankaların girişini sınırlamaya yönelik tutumdan kaynaklandığını söyledi. Bilgin, şöyle devam etti 
     ''1980'de Türkiye'de yabancı sermayeli bankaların büyüklüğü dar anlamda, sayın Özince geniş değerlendirerek, İMKB'yi de kattı, 48 milyar lira, 2000'de 5.6 katrilyon lira, 2004 Aralık sonunda 10.3 katrilyon lira olmuştu. Bunu oransal olarak değerlendirdiğimizde yabancı sermayeli bankaların payı yüzde 3.38 civarında. Piyasadaki görüşmeler, İMKB'ye yapılan deklarasyonlar ve ekonomik, politik istikrar devam ettiği sürece, yıl sonunda bu oranının yüzde 15'lerin üzerine çıkması muhtemel. 
     Artan yabancı banka girişini Türk bankacılık sektörüne tesiriyle ilgili mutlak olumlu ya da olumsuz bir sonuçtan bahsetmemiz bana göre mümkün değil. Etkinin yönünü ülkelerin ve sektörlerin iç dinamikleri belirleyecektir, belirlemektedir.'' 
     
</TEXT>
</DOC>
