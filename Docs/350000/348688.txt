<DOC>
<DOCNO> 348688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur01.html </URL>
<DATE> 2005/06/03/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
IMF Heyeti İstanbul'da temaslarını sürdürüyor... 
</HEADLINE>
<TEXT>

     Türkiye Masası Şefi Lorenzo Giorgianni başkanlığındaki IMF Heyeti, Vergi Konseyi Başkanı Mustafa Uysal ile görüştü. 
     Anadolu Grubu’nun Bostancı’daki binasında basına kapalı gerçekleştirilen görüşme, yaklaşık 2 saat sürdü. Görüşmede, IMF Türkiye Temsilcisi Hugh Bredenkamp da yer aldı. 
     Görüşmenin ardından gazetecilere açıklama yapan Uysal, genel olarak vergi sisteminin yeniden yapılandırılması konusunu ele aldıklarını söyledi. 
     Ekonomide yeniden yapılanma döneminde 2 yıldır uygulanan programla ekonomik istikrarın sağlanması yönünde önemli adımlar atıldığını, fakat bunun karşısındaki en büyük engelin vergi sisteminin yapısı olduğunu anlatan Uysal, şöyle devam etti 
     "Görüşmede, vergi sisteminin yapısıyla ilgili çarpıklıkları anlatmaya çalıştık. Özellikle dünyada vergi rekabetinin hızla arttığı, vergi oranlarının süratli bir şekilde düştüğü bir dönemde Türk vergi sisteminin yeterince rekabetçi olmadığını, dolayısıyla bunun ekonomide istikrarlı ve sürdürülebilir bir büyümenin sağlanması açısından mutlaka bir yeniden yapılanma gerektirdiği üzerinde durduk." Uysal, Katma Değer Vergisi’nde bu dönemde bir indirimin çok gerekli olmadığı kanaatinde olduklarını belirterek, AB’de genel oranın yüzde 15, Türkiye’de ise yüzde 18 olduğunu hatırlattı. 
     Görüşmede, özellikle ücretlilerden alınan vergi yüküne değindiklerini bildiren Uysal, ücretlilerden alınan vergi ve sigorta primleri yükünün yüzde 42 olduğunu ve bu oranın OECD ülkeleri arasındaki en yüksek oran olduğunu kaydetti. 
     Uysal, görüşmede, kayıt dışı ekonominin önlenmesi ve ihracata rekabet gücü kazandırmak açısından ücretlilerden alınan vergi ve sigorta primlerinin indirilmesi gerektiğini ortaya koyduklarını anlattı. 
     
     KURUMLAR VERGİSİ KONUSU 
     Görüşmede, Kurumlar Vergisi konusuna da değindiklerini belirten Uysal, Türkiye’de yüzde 30 olan Kurumlar Vergisi oranının Polonya ve Slovakya’da yüzde 19, Macaristan’da yüzde 16, İrlanda’da ise yüzde 12.5 olduğuna dikkati çekti. 
     Uysal, IMF ile yaptıkları görüşmede, kayıt dışı ekonominin önlenmesi ve doğrudan sermaye girişini hızlandırmak için Kurumlar Vergisi oranının düşürülmesi gerektiğini dile getirdiklerini kaydetti. 
     Geçen yıl 630 bin mükelleften 9.6 katrilyon lira civarında Kurumlar Vergisi toplandığını ifade eden Uysal, ancak bu verginin yüzde 90’ının mükelleflerin yüzde 1’i tarafından ödendiğini, geriye kalan ve yüzde 99’u oluşturan mükelleflerin ise neredeyse aylık apartman aidatı kadar vergi ödediğini bildirdi. 
     Uysal, görüşmede, mükelleflerin yüzde 99’unu teşkil eden kurumların vergiye uyumlarının sağlanması için Kurumlar Vergisi oranının iki kademeli olarak uygulanması teklifini getirdiklerini söyledi. 
     Mustafa Uysal, Gelir Vergisi Kanunu’nun çıktığını, ancak bekledikleri gibi güçlü bir yapıda olmadığını vurguladı. 
     Uysal, başta Kurumlar Vergisi ve Gelir Vergisi olmak üzere kanunların basit, anlaşılabilir ve uygulanabilir olarak yeniden yazılması ve vergi sayısının azaltılarak verimsiz vergilerin kaldırılması teklifini getirdiklerini de kaydetti. 
     Görüşmede, yapısal kriterler arasında yer alan bu hedefin Eylül 2005 tarihine kadar tamamlanmasının öngörüldüğünü dile getiren Uysal, ancak böylesine büyük bir projenin dar bir zamanda yetiştirilmesinin, çok iddialı bir hedef olduğundan, sağlıklı ve ihtiyaçları karşılayabilecek sonuçlar alınmasını zorlaştırabileceğinden de bahsettiklerini bildirdi. 
     Gelir İdaresi’nin yapılandırılmasına ilişkin kanun tasarısının çıkmasının önemli bir adım olduğunu kaydeden Uysal, ancak güçlü bir Gelir İdaresi kurulması bakımından beklentilerin karşılanamadığını da belirtti. 
     
     SOSYAL GÜVENLİK PRİMLERİ 
     Görüşmede, sosyal güvenlik primlerinin yeniden yapılandırılması konusunda görüşlerinin sorulduğunu belirten Uysal, bunun, vergi barışı gibi önemli bir husus olduğunu dile getirdiklerini anlattı. 
     Uysal, şunları kaydetti 
     "Esasen faizler nedeniyle bunlar ödenemeyebilir hale gelmiştir. 
     Sigorta primlerinin yeniden yapılandırılmasının doğal bir şey olduğunu, bunun aslında bir af değil, bugüne kadar ödenemeyen primler için iyi bir fırsat ve mükellefler açısından da bir rahatlama getireceğini söyledik ve bunun desteklenmesi gerektiğini belirttik. Bu konu da gündemde yer aldı. Özellikle tüketim vergilerinin, AB ölçülerine göre yüksekliklerinden bahsettik. Hassas dengeler var. 
     Öncelikle akaryakıt, özel tüketim vergilerinin düzeltilmesini istedik. 
     Çünkü ihracat konusu için bu önemli dedik. Bütün bunlar yapılamadığı takdirde Türkiye üretim merkezi olmaktan çıkar, tüketim merkezi haline gelir. Tüketim merkezi haline gelirse, ülkede o zaman müthiş bir işsizlik olur. O zaman da buradaki fabrikaların yerinden sökülüp Çin’e, Suriye’ye ve güney ülkelerine kaydığını görürüz dedik. 
     Bütün bunları çözecek tek şey, vergi oranlarının düşürülmesi ve vergi tabanının genişletilmesi. Diğer vergilerde de bu manada yeniden bir yapılanma olursa, bence bu aşılabilir. Ve bunun da kritik performans ölçüsü, gelişmiş Gelir İdaresi’ne sahip olmamızdır." 
     
</TEXT>
</DOC>
