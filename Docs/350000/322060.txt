<DOC>
<DOCNO> 322060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/siy13.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Süt izninde 'iş' tartışması 
</HEADLINE>
<TEXT>


ANKARA Milliyet 


Çalışan kadınların doğumdan sonra ilk 6 ay günde 3 saat, sonraki 6 ay ise 1.5 saat süt izni kullanmasını öngören tasarı, TBMM Plan ve Bütçe Komisyonu'nda görüşülürken AKP Samsun Milletvekili Musa Uzunkaya'nın, "Keşke ekonomik koşullar elverseydi de kadınların çalışması gerekmeseydi, annelik görevlerini yapabilselerdi" sözleri, tartışmaya yol açtı. CHP'li Bülent Baratalı, bunun 1950'ler öncesinde kalan bir ideolojinin uzantısı olduğunu savunarak, bu anlayışın kadınları eve hapsetmeyi amaçladığını öne sürdü. Devlet Bakanı Güldal Akşit, kadının istihdam dışında tutulmasının aile ve ülke ekonomisi açısından doğru olmayacağını, Uzunkaya'nın da sadece kadının annelik görevinin önemine dikkat çekmeye çalıştığını söyledi. Komisyonda kabul edilen tasarıya göre, doğum sonrası kadın çalışanlara çocuklarını emzirmeleri için ilk 6 ayda günde 3 saat, ikinci 6 ayda ise günde 1.5 saat süt izni verilecek. Süt izninin hangi saatler arasında ve kaça bölünerek kullanacağı, kadın çalışanın tercihine bırakılacak. 


</TEXT>
</DOC>
