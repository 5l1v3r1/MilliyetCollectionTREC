<DOC>
<DOCNO> 310436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/axspo01.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca değil ağabey 
</HEADLINE>
<TEXT>


Beşiktaş'ın yeni Teknik Direktörü Rıza Çalımbay, futbolcularıyla dün geniş bir toplantı yaptı, daha ilk günden oyuncularına güven aşıladı. Genç çalıştırıcı, kendisiyle her şeyi paylaşabileceklerini ifade etti 

ORHAN YILDIRIM 


Çalımbay gönül aldı 
BEŞİKTAŞ'IN çiçeği burnunda Teknik Direktörü Rıza Çalımbay, ilk olarak futbolcularıyla bir toplantı yaptı, eksik gördüğü özgüvenin sağlanması için çaba gösterdi. İlk günden futbolcularına moral aşılayan Rıza hoca, kendisine yalnızca bir teknik adam gözüyle bakılmaması gerektiğini vurgulayarak, "Beni bir ağabey olarak görüp, her şeyinizi samimi olarak paylaşmanızı istiyorum" dedi. 

'Başarıya mecburuz' 
SİYAH - Beyazlı ekipte bir dönemin kapandığını, yeni bir sayfanın açıldığını belirten Çalımbay, "Hep birlikte başarılı olmaya mecburuz. Sizlere güveniyorum" ifadesini kullandı. Takım arkadaşları adına söz alan Menajer - Kaptan Tayfur Havutçu ise şunları söyledi "Geçmişi unuttuk. Artık önümüze bakıyoruz. Nasıl başlarsak öyle gider. Bu nedenle ilk maçımızda üç puan kazanacağız." 

Camiadan destek istedi 
RIZA Çalımbay destek ve zaman istedi. Tecrübeli hoca, "Her şey bir anda oldu. Bu değişimin dezavantajları da var. Biz bu handikapları avantaja çevireceğiz. Öncelikle oyunculara özgüven duygusunu aşılayacağız. Camianın bu şansı bize vereceğine inanıyorum. Bu takımı sadece biz değil, camia olarak ayağa kaldırmak zorundayız" ifadelerini kullandı. 

400 bin YTL alacak 

BEŞİKTAŞ Yönetimi, İMKB'ye bir yazı göndererek, son gelişmeler konusunda yatırımcıları bilgilendirdi. Şirketin açıklamasına göre Rıza Çalımbay'a bu sezon için 400, gelecek sezon ise 800 bin YTL ödeneceği duyuruldu. Öte yandan Futbol Şube Sorumlusu Kıvanç Oktay, görevlerine son verilen teknik heyetin tazminatlarının konuşulduğu gibi yüksek olmadığını söyledi, Bosque'ye 400, yardımcılarına da 250 bin olmak üzere toplam 650 bin YTL verileceğini açıkladı. 

Panel günü 

BEŞİKTAŞ tarafından organize edilen "Sporda Şiddet" konulu panel bugün İstanbul Conrad Oteli'nde yapılacak. Panele, Devlet Bakanı ve Başbakan Yardımcısı Mehmet Ali Şahin ile İçişleri Bakanı Abdülkadir Aksu da davet edildi. 

Ronaldo'ya büyük piyango 

İlk on birde 
TEKNİK Direktör del Bosque tarafından aforoz edilen Ronaldo, Rıza Çalımbay'ın göreve gelmesiyle ilk 11'de şans bulacak. Brezilyalı oyuncunun bugün Malatya karşısında forma giyeceği belirtildi. Siyah - Beyazlılar'da Emre Aşık cezası, Ahmed Hassan ise sakatlığı nedeniyle görev yapamayacak. Sol omuzunda ağrı bulunan Tümer'in yüzde 100 iyileşmediği ifade edildi. 

Juanfran gerçeği 
KULÜP doktoru Ayhan Optur, Tümer'in bugün görev yapabileceğini açıkladı. Optur, Bosque'nin gönderildiği ilk gün idmana çıkmayan Juanfran'ın gerçekten sakat olduğunu belirtti. Beşiktaş'ın doktoru, şunları söyledi "Kendisi antrenmana çıkmak istedi, çünkü çıkmaması halinde yanlış bir değerlendirme yapılabileceğini düşünüyordu. Ancak biz izin vermedik.." 

Bir var, bir yok 

Koray'a izin çıktı 
KARTAL, yerli transfer için harekete geçti. Juanfran'ı gönderememesi nedeniyle, Kleberson'u yedekte tutan Siyah - Beyazlılar, Çaykur Rizespor'dan Okan ile Koray'a talip oldu. Karadeniz ekibi Okan için olumsuz yanıt verirken, Koray'ın transferine sıcak baktıkları vurgulandı. 

Takas önerisi 
ÇALIMBAY'IN Gençlerbirliği'nden Mustafa Özkan ile Ali Tandoğan'ı da istediği öğrenildi. Bu iki oyuncunun da takas yoluyla alınması için girişimlerin sürdüğü belirtildi. Öte yandan Rıza Çalımbay'ın, Ronaldo ile Youla'nın takas edilebileceği konusunda yönetime rapor verdiği ifade edildi. 


</TEXT>
</DOC>
