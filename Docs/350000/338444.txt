<DOC>
<DOCNO> 338444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy17.html </URL>
<DATE> 2005/04/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan Bu yıl sonuna kadar genel sağlık sigortasını çıkaracağız 
</HEADLINE>
<TEXT>

     Başbakan Recep Tayyip Erdoğan ''Huzur ortamını gölgelemek isteyenler olursa, bu millet onları affetmez, bu huzur ortamına kimse gölge düşürmeye kalkmasın'' dedi. 
     Başbakan Erdoğan, Uşak'ta evsel atıksu arıtma tesisinin temel atma töreni ile doğalgaz, bölünmüş yol ve kent ormanı temsili açılışı törenlerinde, Türkiye'nin artık ekonomik alanda kriz şartlarını aşarak iyileşme yolunda ciddi adımlar attığını söyledi. 
     Ülkenin yeniden tarihteki güzel günlerini yakalamaya başladığını belirten Başbakan Erdoğan, iktidara geldiklerinde, Türkiye'de 2 bin 72 dolar olan kişi başına düşen milli gelirin, bugün 4 bin 172 dolara çıktığını anlattı. 
     Milli gelirin de 160 milyar dolardan 300 milyar dolara ulaştığını vurgulayan Başbakan Erdoğan, bunların durup dururken olmadığını, çalışarak yapıldığını kaydederek şöyle konuştu 
     ''Ama bunu göremeyen gözler, konuşamayan diller var. Bunu maalesef duymayan kulaklar var. Önemli değil, önemli olan milletimizin feraseti. Unutmayın, Türkiye'de 3 Kasım 2002'de enflasyon yüzde 34'tü, bugün yüzde 8. Nereden nereye Unutmayın, gecelik faizler yüzde 8 bindi. Bunun bir günlük bedeli 2,5 katrilyondu. Bunları benim vatandaşım ödedi. Ve hala onların açtığı o yaralar tedavi ediliyor. Göreve geldiğimizde nominal faiz yüzde 70'di, bugün yüzde 17. Yüzde 'lük fark, halkımın cebinden çıkıyordu. Şimdi devlet borçlanırken, o farkı ödemiyoruz. Bu para halkımın cebinde kalıyor. Mesele bunu halkın cebine iade edebilmekti. İşte hükümet bunu yapıyor. Kabına sığmayan, Avrupa'da, Uzakdoğu'da, Asya'da ve dünyada büyüyen bir Türkiye var.'' 
     
     ''2010'DA KİŞİ BAŞINA 10 BİN DOLAR MİLLİ GELİR'' 

     Geçmişte sık sık zam olurken, şimdi sadece yurt dışıyla bağlantılı ürünlerde zam yapıldığını, beyaz eşyada, elektrik ve elektronik eşyalarda fiyatların düştüğünü dile getiren Erdoğan, Türkiye'nin kendine güvenini yakaladığını, ''alnı dik yürüdüğünü, Türk Milleti'ne de alnı dik yürümenin yakıştığını'' ifade etti. Başbakan Erdoğan, şöyle devam etti 
     ''Yeter ki biz birbirimize inanalım. Ele ele ve omuz omuza verelim. Nifak tohumlarına asla taviz vermeyelim. Bizim gündemimiz bellidir. Gündemimiz, bu milletin refahıdır, huzurudur. Ama bu huzur ortamını gölgelemek isteyenler olursa, onları bu millet affetmez. Bu huzur ortamına kimse gölge düşürmeye kalkmasın. Zaman zaman ülke ayağa kalktığında, birileri hemen bir virüs oluvermiş ve o huzur ortamını gölgelemiş. Bu huzur ortamına kimse gölge düşürmemeli ve Türkiye, kısa zamanda kişi başına milli geliri 10 bin dolara çıkmış bir ülke haline gelmeli. 2010 yılında inşallah bu rakamı yakalayacağız. Onun için gece gündüz koşturmamız lazım.'' 
     
     ÖZGÜRLÜĞÜN EGEMEN OLDUĞU ÜNİVERSİTELER 

     Türkiye'yi ''eğitim, sağlık, adalet ve emniyet üzerine inşa ettiklerini'' belirten Erdoğan, okuma-yazma bilmeyenin kalmaması gerektiğini, bu yılın sonuna kadar internet ağı ulaşmamış okul kalmaması için çaba harcadıklarını, öğretmenlere dizüstü bilgisayarların teslimine başlandığını ve bütün bunların ''çağdaş bir iktidarın uygulamaları'' olduğunu anlattı. 
     Başbakan Erdoğan, ''Özgürlüğün egemen olduğu üniversiteler anlayışını bu ülkede egemen kılmak durumundayız. Bize düşen, Parlamento'nun yapabileceği ne varsa yapmaktır'' dedi. 
     Hastane, sağlık ocakları ve sağlık merkezlerini çoğalttıklarını, ülkenin en ücra köşesine kadar doktor, hemşire ve ebeleri götürerek halka hizmet vermeyi amaçladıklarını kaydeden Erdoğan, ''Bunların hemen olması beklenmemeli. Önce ekonomide güçlenilecek ve bu alanlarda önemli adımlar atılacak'' diye konuştu. 
     Başbakan Erdoğan, yargının güvenilir hale gelmesi ve daha hızlı kararlar verebilmesi için çalıştıklarını, adalet saraylarını modernleştirdiklerini, e-adalet sistemini adalet saraylarına hakim kıldıklarını, emniyet teşkilatını güçlendirmek için de çaba harcadıklarını kaydetti. 
     
     DUBLE YOL, TOPLU KONUT ÇALIŞMALARI 

     Trafik kazalarında kaybedilen insan sayısının çok olduğuna işaret eden Erdoğan, bunu önlemek için yollarda altyapı çalışmaları yapıldığını ve duble yollara ağırlık verildiğini bildirdi. 
     Erdoğan, cumhuriyet tarihi boyunca 3 bin 280 kilometre duble yol yapılmasına karşılık, iktidarları döneminde 4 bin 800 kilometre duble yol inşa edildiğini belirtti. 
     Toplu Konut İdaresi'nin, kurulduğu günden AK Parti iktidarına kadar 19 bin konut yaptığını belirten Erdoğan, ''Bizim dönemimizde temeli atılan, bir kısmı teslim edilen ve hala inşaatları devam eden 94 bin konut var. 10 bin civarında konut teslim edildi, diğerlerinin inşaatı devam ediyor'' dedi. 
     Başbakan Erdoğan, konut sahiplerinden kar ve faiz alınmadığını, sadece enflasyon farkı konulduğunu dile getirdi. 
     
     GENEL SAĞLIK SİGORTASI 

     Genel sağlık sigortası çalışmaları hakkında da bilgi veren Erdoğan, şöyle devam etti 
     ''Bu yıl sonuna kadar genel sağlık sigortasını çıkaracağız. Herkes bu ülkede genel sağlık sigortasıyla doğacak. Bazıları diyor ki Bunun altından kalkamayız . Başkaları nasıl kalktıysa biz de öyle kalkacağız. Kalkamayız diyenler, hortumcularla ortak çalıştılar da onun için. Bizim öyle bir derdimiz yok. Biz diyoruz ki hortumcuya gidenler, bu milletin evladına gidecek. Hortumlar kesildiği için feryatlar yükseliyor. Fakat ne kadar feryat yükselirse yükselsin, bu mesafe kapanacak. Sıkıntılar yok mu, tabii ki var. Ama bunları da aşacağız. Eski alışkanlıkları değiştirmek kolay değil. Biliyorsunuz alışmış... Ne yapacak, işte o var... SSK ve Sağlık Bakanlığı hastanelerini birleştirdiğimizde ne kıyametler koptu. Bazı yerlerde bizi provake eden eylemler yapıldı.'' Erdoğan, köye hizmet götürme birlikleri vasıtasıyla yolu ve suyu olmayan köy bırakmayacaklarını da belirtti. 
     
     ''KUSURA BAKMA, SAKATATÇI DEĞİL BURASI...'' 

     Başbakan Erdoğan'ın konuşması sırasında bir kişi, elindeki ''satılık böbrek'' yazılı dövizini gösterince Erdoğan, ''Kusura bakma, sakatatçı dükkanı değil burası'' dedi. 
     Erdoğan, eğitim çalışmalarına değinirken, yaşlı bir vatandaş, Uşak'a üniversite talebini dile getirince, ''Hacı amca, üniversiteye torun gidecek. Sen ne alemdesin, ondan haber ver. Okuma yazman var mı Ben istiyorum ki herkes kadınıyla erkeğiyle yediden yetmişe herkes okuma yazma bilsin'' yanıtını verdi. 
     Temel atma temsili açılışları sırasında havai fişek gösterisi yapıldı. 
     Uşak Belediyesi yetkilileri, kente 17 yıl sonra bir başbakanın geldiğini bildirdi. 
     
</TEXT>
</DOC>
