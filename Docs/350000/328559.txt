<DOC>
<DOCNO> 328559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy14.html </URL>
<DATE> 2005/03/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AKP'den iki istifa daha... 
</HEADLINE>
<TEXT>

     AKP Erzurum milletvekili İbrahim Özdoğan ile İzmir Milletvekili Serpil Yıldız bu sabah, ayrı ayrı yaptıkları açıklamalarla partilerinden istifa ettiklerini açıkladılar. 
     Özdoğan ve Yıldız'ın istifalarıyla AKP’nin milletvekili sayısı 357'e düşerken, bağımsız milletvekili sayısı 12'ye yükseldi. 
     
     SUÇLADI, GİTTİ... 

     Özdoğan, ''AK Parti içindeki çürümeden korunmak için istifa ediyor ve Başbakan'ın gerçeklerden adım adım uzaklaşmasını, eski bir Yunan trajedisini seyreder gibi izliyoruz'' dedi. 
     İstifasını TBMM'de düzenlediği basın toplantısıyla açıklayan Özdoğan, kendisini kararından vazgeçirmek için Erzurum'dan gelen partinin yerel yöneticileri ve Erzurum milletvekilleri ile görüşmedi. Özdoğan'ın TBMM Basın Bürosu'na gelişi sırasında, AK Parti Konya Milletvekili Ahmet Işık ile Erzurum Milletvekili Ömer Özyılmaz kendisi ile görüşmek istediler ancak, Özdoğan onlarla ve basın koridorunda bekleyen diğer milletvekilleri ile görüşmedi. Görüşmek için koluna giren milletvekilleri, Özdoğan'ın yanındakiler tarafından engellendi. 
     Basın toplantısında, kurucu il başkanlığını yaptığı Erzurum'un, 3 Kasım seçimlerinde AK Parti'nin en çok oy aldığı ikinci il olduğunu hatırlatan Özdoğan, ''Memleketim için yeni bir hizmet heyecanını yakalayacağımı düşündüğüm AK Parti saflarına katıldım. Lakin, iki senedir yakinen müşahede ettiğim keyfiyetler ve maruz kaldığım engeller sebebiyle ve bugün gelinen ümitsiz nokta itibariyle bunun mümkün olmadığını ve olmayacağını büyük bir sükut-u hayal içinde tespit etmiş bulunuyorum'' dedi. 
     Erzurum'da her gittiğinde ıstırap duyduğunu, çiftçinin, hayvancılığın, şehrin belediyeciliğinin sahipsiz olduğunu ifade eden Özdoğan, AK Parti Genel Merkezi'nin ise ''bu durumdan şikayet eden bir köylüyü azarlayabilecek ve bu memleketin sahibinin o çiftçi olduğunu unutacak kadar kendini bilmez olduğunu'' öne sürdü. 
     Özdoğan, ulusal basının sayfalarını bir müddettir bazı AK Parti milletvekillerinin ''kamuya ait kurumlardan kendi şirketleri için aldıkları ihalelerin'' kapladığını da kaydederek, ''Ben, bunun için mi yola çıktım '' dedi. 
     Asayişsizliğin ülke genelinde arttığını, bu konuda hükümetin ''gıkının dahi çıkmadığını'' savunan Özdoğan, ''Türkiye'de esen bu kriminal terör belasında, bu hükümetin yönetici kadroları vakitlerinin neredeyse tamamını yurtdışı gezilerinde geçirmektedirler'' diye konuştu. 
     Özdoğan, ''hiçbir soruna çare getirmeyen hükümetin, türban sorunu ve meslek okulları ile imam hatiplerde okuyanların üniversiteye girişlerindeki eşitsizliği ortadan kaldıracak cesaret ve atılımı göstermede kelimenin tam anlamıyla sınıfta kaldığını'' söyledi. 
     ''Milli Eğitim Bakanı'nın adını, basında en çok usulsüz ihaleler konusunda duymak nasip oldu bizlere'' diyen Özdoğan, ''Bu nasıl bir ülke yönetmektir ki hakkında usulsüz ihale iddiaları olan bir bakanla ilgili 4 aydır bir netlik sağlanamamıştır. 'Benim olanın yaptığı usulsüzlük, usulsüzlük değildir' mi demektir bu Evet, bu demektir'' dedi. 
     Hükümetin dış politikalarını da eleştiren Özdoğan, şunları söyledi 
     ''Parti teşkilatı ve milletvekilleri genel merkezin dar hakimiyeti altında, eli kolu bağlı, memleketin sorunlarını çözmeye aktif müdahale imkanlarından yoksun, gün tüketmektedir. Sivil bir demokrasi toplumunu böyle yönetmek, dertlerine bu şekilde çözüm bulmak imkansızdır. Ve bu dediklerimizi müşahede imkanına bu millet, önümüzdeki dönemde çok daha net bir şekilde sahip olacaktır. Başbakan sorunların kaynağı olarak, 'Birileri düğmeye bastı' demektedir. Mesele ise Başbakanın sorunları çözecek düğmelere basamamasında yatmaktadır. Düğmeye basan büyük Türk milletidir, halk kitleleridir. Esnaf, köylü, işçi, memur, emeklidir işsiz, aç insanlardır.'' Özdoğan, AK Parti Hükümeti'nin Anayasada yapacağı değişiklikle, istifa eden milletvekillerinin başka siyasi partiye geçmesini engelleme hazırlığı içinde olduğunu da ileri sürerek, milletvekillerinin hür iradesine bu tarz bir müdahalenin suç olduğunu savundu. 
     ''Ben, milletin ve Erzurumlu seçmenimin iradesi doğrultusunda AK Parti'den istifa ediyorum'' diyen Özdoğan, sözlerini şöyle tamamladı 
     ''Başbakan geçtiğimiz günlerde 'İstifa eden milletvekilleri çuvaldaki çürüklerdir' buyurmuş. O, öyle buyursun... Biz ise AK Parti içindeki çürümeden korunmak için istifa ediyor ve Başbakanın gerçeklerden adım adım uzaklaşmasını, eski bir Yunan trajedisini seyreder gibi izliyoruz. Yüce Milletim... Bana verdiğin emaneti taşımaya devam ediyorum. Bana verdiğin emaneti AK Parti içerisinde taşımak artık mümkün olmadığı için de sana AK Parti'den istifamı arz ediyorum.'' Özdoğan bir soru üzerine, milletvekilliğini ''şu anda'' bağımsız olarak sürdüreceğini, ilerideki günlerde ise Erzurumluların iradesi doğrultusunda bir karar vereceğini bildirdi. 
     
     MECLİS'TE İTİŞ-KAKIŞ 

     Erzurum milletvekili İbrahim Özdoğan istifa etmeden önce Meclis koridorlarında milletvekileri arasında itiş-kakış yaşandı. 
     AKP milletvekilleri cep telefonuyla Özdoğan’a ulaşmaya çalışarak, İbrahim Özdoğan’ı istifa etmekten vazgeçirmeye çalıştı. Ancak istifa etmeye kararlı olan Özdoğan’ın telefonu kapalıydı. 
     
     HAYAL KIRIKLIĞI YAŞADIM 

     İzmir Milletvekili Serpil Yıldız, ''yaşadığı hayal kırıklığını millete de yaşatmamak adına'' mensubu olduğu AK Parti'den istifa ettiğini bildirdi. 
     Yıldız, yaptığı yazılı açıklamada, şunları kaydetti 
     ''Kuruluşundan bugüne içinde bulunduğum, emek verdiğim AK Parti'nin son zamanlarda iç ve dış siyasette izlemiş olduğu politikalar, parti içi antidemokratik ve adaletsiz uygulamalar, partiyi başlangıcındaki misyonundan uzaklaştırmıştır. Halkımız adına yaptığımız her türlü uyarılara rağmen birçok milletvekili arkadaşım gibi fikirlerimize kayıtsız kalınmış kolektif akıl anlayışı hiçe sayılmıştır. 
     Milletin vekili olma bilinci ve sorumluluğu ile yaşadığım hayal kırıklığını milletimize de yaşatmamak adına, mensubu bulunduğum AK Parti'den istifa kararımı saygıdeğer kamuoyu ile paylaşıyorum.'' 
     
     ANAP'A GEÇMESİ BEKLENİYOR 

     Kulislerde, partisinden bu sabah istifa eden İzmir milletvekili Serpil Yıldız'ın Erkan Mumcu'ya yakın bir isim olduğuğu ve önümüzdeki günlerde ANAP'a geçeceği konuşuluyor. 
     

     
</TEXT>
</DOC>
