<DOC>
<DOCNO> 339522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko15.html </URL>
<DATE> 2005/05/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Anadolu Endüstri Holding, Mc Donald's Türkiye'yi aldı 
</HEADLINE>
<TEXT>

     Anadolu Grubu, Mc Donald’s Türkiye’nin hisselerinin tamamını satın alarak, 20 yıllığına Mc Donald’s Türkiye lisansı ile restoran işletme, geliştirme ve yeni restoran açma hakkını elde etti. 
     Anadolu Grubu İcra Başkanı Tuncay Özilhan, Anadolu Grubu ile Mc Donald’s arasında yapılan lisans anlaşmasının imza töreninde yaptığı konuşmada, Mc Donald’s Corporation ile geçen yıl Kasım ayı sonunda imzalanan ön mutabakat ile başlayan çalışmaların, 5 aylık sürenin sonunda imza aşamasına geldiğini kaydetti. 
     Anadolu Grubu olarak, çok uluslu şirketlerle işbirliğine yeni bir halka eklediklerini ifade eden Özilhan, faaliyet gösterdikleri alanlara hızlı servis restoran sektörünü de kattıklarını söyledi. 
     Bunun Anadolu Grubu’nun 2000’li yılların başında oluşturup, geçen yıl revize edilen stratejik yapılanmaların yeni ve kendileri için önemli bir adımı olduğunu dile getiren Özilhan, şöyle devam etti 
     "Küreselleşme süreci içinde dışa açılma stratejimizi başarıyla sürdürüyoruz. Adriyatik Denizi’nden Pasifik Okyanusu’na kadar yer alan geniş coğrafyada ürün ve hizmetlerimizi 40’tan fazla ülkede tüketiciye ulaştırıyoruz. Çok uluslu şirketlerle işbirliği yapma ve ortaklık kurma yolundaki stratejimize ise Mc Donald’s örneğinde olduğu gibi başarıyla devam ediyoruz. Anadolu Grubu olarak gücümüzü artık Mc Donald’s Türkiye’nin çok daha başarılı olması için harcayacağız." Tuncay Özilhan, hızlı restoran sektöründeki liderliklerini sürdürmelerinin yanı sıra, ürün çeşitlerini Türk tüketicisinin ağız tadı ile Mc Donald’s sistemi ve standartlarına uygun yeni çeşitlerle zenginleştirmeye, restoranlardaki servis ve temizlik kalitesinin artırılmasına, müşterilerin en uygun değerinin sunulmasına çalışacaklarını anlattı. 
     
     3 YILDA 12 YENİ RESTORAN 

     Türkiye genelinde 81 olan restoran sayısının çoğaltılarak Mc Donald’s Türkiye’nin gelişmesi ve daha da büyümesi için destek vereceklerini ifade eden Özilhan, "Mc Donald’s Türkiye’nin yeni başarıları için var olan gücümüzle çalışacağız" dedi. 
     Özilhan, 3 yıl içinde 12 adet restoran açacaklarını, bu rakamın daha da yukarılara çıkabileceğini kaydetti. 
     Tuncay Özilhan, şunları kaydetti 
     "2000’li yılların stratejik planı içinde hızlı yemek sektörüne girme düşüncemiz vardı. Bir anekdotla anlatmak istiyorum. Ben ilk Mc Donald’s’a 1977 senesinde gittim. Daha sonra Frankfurt’taki ofise gittim. Mc Donald’s Türkiye için talepte bulundum. O tarihlerde Mc Donald’s’ın politikası daha ziyade bireysel teşebbüslerle çalışma yönündeydi. Beni geri çevirdiler. Zaman geçti, içimizde ilgi sönmemiş. 
     Mc Donalds’ın stratejik ortak aradığını duyduğumuz zaman müracaat ettik. 6 aylık süreçte bu gelişim oluştu. Bu keyif verici bir hadise. 
     Bu sektördeki yeni işimizi geliştirebileceğimize inanıyorum." 
     
     "TAMAMEN TÜRK SERMAYESİ OLAN BİR KURULUŞ OLDU" 

     Özilhan, bir gazetecinin Mc Donald’s’ın Amerikan şirketi olması nedeniyle karşılaşabilecekleri tepkileri sorması üzerine ise, "Türkiye ABD ilişkileri gayet iyi gidiyordu. Son dönemde Irak konusunda bir takım olaylar oldu. Ben bunun geçici olacağı düşüncecisindeyim. Mc Donald’s, Anadolu Grubu’na geçmesiyle tamamen Türk sermayesi olan bir kuruluş oldu. Tedarikinin yüzde 98’ini Türkiye’den yapıyor. Bütün çalışanları Türk. Dolayısıyla eti Türkiye’den, suyu Türkiye’den, kolası Türkiye’den... Bundan daha Türk firması olmaz diye düşünüyorum" diye konuştu. 
     Özilhan, 20 yılın sonunda anlaşmanın 10 yıl daha uzatılabileceğini belirterek, "İki taraf da memnunsa, beklediğini alıyorsa devam eden bir iş olacaktır" dedi. 
     Başka bir soru üzerine ise, başka bir ülkede lisansör olma düşünceleri olmadığını belirten Özilhan, "Yeni şartlar, imkanlar çıkarsa, bizim de bir çok ülkede olan tecrübelerimizle birleştirmeyi düşünebiliriz" dedi. 
     Özilhan, ayrıca, Mc Donald’s’ın İzmir Torbalı’daki besi çiftliğinin de sahibi olduklarını, bu alanda da başarı elde edeceklerini söyledi. 
     
     "TÜRKİYE’NİN GELECEĞİNE BÜYÜK BİR GÜVEN DUYMAKTAYIZ" 

     Mc Donald’s Başkan Yardımcısı Jim Kramer ise, 119 ülkede faaliyet gösteren Mc Donald’s’ın 31 binden fazla restoranı bulunduğunu, her gün 50 milyondan fazla müşteriye hizmet verdiklerini söyledi. 
     2004 yılı içinde satışlarının 50 milyar doları aştığını, net 
     gelirlerinin ise 2.2 milyar doların üstüne çıktığını belirten Kramer, şunları kaydetti 
     "Türkiye’de artık seçkin bir ortağımız olduğu için güven duymaktayız. Anadolu Grubu’nun doğruluğu, dürüstlüğü, iş etiği, mali gücü ve itibarı ile Tuncay Özilhan ve ekibinin Mc Donald’s Türkiye’nin daha da gelişmesi ve büyümesi ve mevcut yönetimle birlikte markamızı Türkiye’de güçlendirme alanındaki şahsi taahhüdü bizi fazlasıyla etkilemiş bulunuyor. Türkiye pazarı ve Türkiye’nin geleceğine büyük bir güven duymaktayız. Türkiye’deki restoranlarımızın sayısı da gelecek bir kaç yıl içinde artacaktır." Mc Donald’s Türkiye Genel Müdürü Sadi Fansa da, Mc Donald’s Türkiye’nin geçen yıl 73 milyon dolar ciro elde ettiğini ve karlı bir şirket olduğunu söyledi. 
     Fansa, Mc Donalds Türkiye’nin 2005 yılı ciro beklentisinin ise açılacak yeni restoranlara bağlı olduğunu belirterek, yemek sektörü içinde fast foodların yüzde 10’luk bir pazar payına sahip olduğunu, Mc Donald’s’ın ise bunun içindeki payının 6.5 olduğunu kaydetti. 
     
</TEXT>
</DOC>
