<DOC>
<DOCNO> 345349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko36.html </URL>
<DATE> 2005/05/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tekirdağ Rakısı'na da emniyetli kapak... 
</HEADLINE>
<TEXT>

     Mey İçki, ürettiği Tekirdağ Rakısı’nda, emniyetli kapağa geçeceğini bildirdi. 
     Mey İçki’den yapılan açıklamada, yurtdışından getirilen ve taklit edilmesi mümkün olmayan kapakla tüketicilere güvenli içim olanağı sağlandığı kaydedildi. 
     Mey İçki açıklamasında, Yeni Rakı’dan sonra en çok tercih edilen 2. rakı markası olan Tekirdağ Rakısı’nın taklit edilemeyen yeni kapağı 
     ile tüketicinin beğenisine sunulduğu belirtilerek, yumuşak içimi ve beğeni kazanan tadıyla tüketicilerin tercih ettiği Tekirdağ Rakısı’nın, 2000 yılından bu yana üretildiği hatırlatıldı. Mey İçki’nin Tekirdağ’daki fabrikasında üretilen Tekirdağ Rakısı’nın, sürekli artan pazar payı ile dikkat çektiği vurgulanan açıklamada, Tekel’in alkollü içecekler bölümünü satın alarak 2004 Şubat ayında faaliyetlerine başlayan Mey İçki’nin, devir işlemlerinden sonra başlattığı kapsamlı yeniden yapılanma programının sürdüğü kaydedildi. Yıllık 70 milyon litrelik üretim kapasitesi ile Türkiye’nin en büyük, dünyanın da sayılı tesislerinden birine sahip olduklarını belirten Mey İçki CEO’su Galip Yorgancıoğlu, iyileştirme ve yeni ürün konusunda çalışmalarının devam ettiğini söyledi. Tekel’in devrinden sonra önce Tekel Birası’nın relansmanını yaptıklarını hatırlatan Yorgancıoğlu, "Votkada iki yeni markayı piyasaya çıkardık, Bazooka ve Binboa. Yeni ürünlerin yanı sıra mevcut ürünlerde de şişe, etiket gibi değişiklikleri aşamalı olarak hayata geçiriyoruz. Sırada Tekirdağ Rakısı’nda emniyetli kapağa geçiş var" dedi. Mey İçki Sanayi Ticaret A.Ş, Tekel’in alkollü içkiler bölümünün özelleştirme ihalesini kazanan Nurol Holding, Özaltın İnşaat, Limak İnşaat ve Tütsab Ortak Girişim Grubu tarafından alkollü içki üretim ve pazarlama faaliyetlerini yürütmek üzere kuruldu. 2004 yılının Şubat ayında faaliyete geçen Mey İçki’nin, 17 üretim tesisi ve 70 milyon litrelik üretim hacmi bulunuyor. 
     
</TEXT>
</DOC>
