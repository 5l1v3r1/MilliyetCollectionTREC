<DOC>
<DOCNO> 338689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo16.html </URL>
<DATE> 2005/05/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sivas'ta Süper Lig coşkusu... 
</HEADLINE>
<TEXT>

     Sivasspor'un Birinci Süper Lig'e çıkmayı garantilemesi Sivas'ta büyük coşku yarattı. 
     İkinci Futbol Ligi A Kategorisi'nde deplasmanda Antalyaspor'u 2-0 yenerek, aldığı 3 puanla Birinci Süper Lig'e çıkmayı matematiksel olarak garantileyen Sivasspor'un başarısı, kentte büyük sevinçle karşılandı. 
     Maçın bitiş düdüğünün hemen ardından kentin cadde ve sokaklarına akın eden çok sayıda Sivaslı, Birinci Süper Lig sevincini doyasıya yaşadı. 
     Araçlarıyla konvoy oluşturan bazı taraftarlar klaksonlarla takımlarının Birinci Süper Lig'e çıkmasını kutlarken, çok sayıda taraftar ise Cumhuriyet Meydanı'nda toplandı. 
     Yağışlı havaya rağmen ellerindeki kırmızı-beyazlı bayraklar ve yaptıkları tezahüratlarla caddelerde tur atan vatandaşlar takımlarının 38 yıllık tarihinde ilk kez Birinci Süper Lig'e çıkmasını coşkuyla kutladı. 
     Kutlamaların sabaha kadar devam edeceği öğrenildi. 
     
</TEXT>
</DOC>
