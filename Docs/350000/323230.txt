<DOC>
<DOCNO> 323230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo28.html </URL>
<DATE> 2005/03/12/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Trabzonspor, Sakaryaspor maçının ardından... 
</HEADLINE>
<TEXT>

     Trabzonspor ile Sakaryaspor arasında yapılan karşılaşmayı Devlet Bakanı ve Başbakan Yardımcısı Abdüllatif Şener ile DYP Genel Başkanı Mehmet Ağar da izledi. 
     Bakan Şener, maçın ardından yaptığı açıklamada, bol gollü bir karşılaşma izlediklerini belirterek, ''7 golün atıldığı bir maçtı. Heyecanlı bir karşılaşma izledik'' dedi. 
     Trabzonspor'u galibiyetinden dolayı tebrik ettiğini ifade eden Şener, ''Umut ederim sezon sonunda Trabzonspor, hak ettiği iyi bir görüntüyle gelecek sezona daha güçlü bir şekilde çıkar'' diye konuştu. 
     Şener, teşvik primi söylentilerinin gündemde olmasıyla ilgili bir soruya ise şöyle yanıt verdi 
     ''Maçı izlerken bazı değerlendirmeler ister istemez insanlar yapıyor. Futbolcunun, seyircinin ve herkesin de lehine olan, doğru olan şey sahada hangi takım iyi oynuyorsa o takımın maçı almasıdır. Eğer iyi oynayan takım, hak eden takım, maçı kazanmazsa, araya başka şeyler girerse Türk futbolunun uluslararası kalitesi yükselmez. Topyekün ülkeye kötülük yapmak anlamına gelir. Onun için tüm görevlilerin, sorumluların hassasiyet içinde olmaları ve görevlerini hakkıyla yapmaları en doğru olanıdır.'' 
     
     AĞAR'IN YORUMU 
     DYP Genel Başkanı Mehmet Ağar ise Trabzonspor'un Sakaryaspor maçında çok basit goller yediğini savundu. 
     ''Trabzonspor'a şaşırmamak mümkün değil diyen'' Ağar, ''Bu kadar mükemmel pozisyon buluyor. Mükemmel bir forvet var. Ama çok basit defans hataları yapıyor. Trabzonspor'u Şenol Güneş hızla düzeltecektir. Sakaryaspor da iyi mücadele verdi. Ancak Trabzonspor, basit gol yeme alışkanlığını bırakmalı'' diye konuştu. 
     
</TEXT>
</DOC>
