<DOC>
<DOCNO> 323486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur23.html </URL>
<DATE> 2005/03/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Başkan Topbaş Tankerler kotrol altında, şu an problem kalmadı 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Zeytinburnu açıklarında batan gemiden denize düşen 7 tankerin kontrol altına alındığını ve şu an bir problem kalmadığını söyledi. 
     Topbaş, dün akşam Zeytinburnu'nun bir mil açıklarında ro-ro tarzında bir geminin battığını ve gemide bulunan 4'ü büyük 7 likit gaz yüklü tankerin de denize düştüğünü hatırlattı. 
     Ekiplerin, Sahil Güvenlik'le birlikte olay bölgesinde güvenlik önlemi aldığını kaydeden Topbaş, 4 tankerin lodosun tesiriyle Ahırkapı önlerinde karaya ulaştığını, 3 tanesinin de boğaz girişinde römorkörler tarafından yedeğe alınarak, Haydarpaşa Mendireği'nin içine çekildiğini anlattı. 
     Topbaş, şu an sadece Ahırkapı'daki 4 tankerden birisini kontrol altına alma çalışmalarının devam ettiğini belirterek, ''Batan gemiden denize düşen 7 tanker kontrol altına alındı. Şu an problem kalmadı. Şehir hatları trafiğe açık'' dedi. 
     Likit gaz yüklü bu tankerlerin lodosla birlikte karada patlamalara sebebiyet vermesinden endişelendiklerini dile getiren Topbaş, şunları kaydetti 
     ''Sızıntıya karşı tedbir olarak itfaiye konuşlandı. Ayrıca sahil boyunca olası enerji akımının likit gazla buluşmasını önlemek için aydınlatmayı kapattık. Denize batan gemiye ait 8 mürettebat da kurtarıldı. Hiçbir sağlık problemi yok. Mendirek içine alınan 3 tanker de akşam üzeri lodosun etkisini kaybetmesiyle birlikte Sahil Güvenlik ekipleri tarafından kaldırılarak başka bir noktaya götürülecek.'' 
     
</TEXT>
</DOC>
