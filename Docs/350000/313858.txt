<DOC>
<DOCNO> 313858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy28.html </URL>
<DATE> 2005/02/09/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
Bağ-Kur borçlarının taksitlendirilmesi yasa teklifi... 
</HEADLINE>
<TEXT>

     CHP Manisa Milletvekili Hasan Ören, Bağ-Kur sigortalılarının prim borçlarının yeniden hesaplanarak, 36 aya kadar taksit yapılması istemiyle kanun teklifi hazırladı. 
     Ören ve arkadaşlarının TBMM Başkanlığı'na sunduğu, ''1479 Sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kanunu'na Ek Geçici Madde Eklenmesine Dair Kanun Teklifi''nde, Bağ-Kur'luların biriken prim borçlarının ana parasının tamamını, 3 ay içinde başvurmaları halinde, 36 ay taksitle ödeyebilmeleri öngörülüyor. 
     Teklifte, bugüne kadar uygulanan faiz alacaklarından vazgeçilmesi, gecikme cezasının aylık yüzde 2'ye indirilerek yeniden hesaplanması da isteniyor. 
     Teklife göre, borcunun tamamını ödeyecek sigortalıların borca konu süreleri sigortalılık sürelerine eklenecek. Bağ-Kur tarafından bu kanun kapsamındaki alacaklar için başlatılmış idari ve kanuni takibat işlemleri de durdurulacak. 
     
</TEXT>
</DOC>
