<DOC>
<DOCNO> 347984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur42.html </URL>
<DATE> 2005/06/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Sahte avukatı yakalatan tesadüf... 
</HEADLINE>
<TEXT>

     İstanbul’da 13 yıldır sahte belgelerle avukatlık yapan kişi, Sakarya’nın Kocaali İlçesi’nde girdiği bir duruşmada, savcının eski avukatlık sicil numarasını kullanınca yakalandı. 
     Sakarya İl Jandarma Komutanlığı’nın yürüttüğü silah kaçakçılığı operasyonu kapsamında Kocaali İlçesi’nde yakalanan Cevat Ö’nün avukatlığını yapan F.Ö, Cumhuriyet Savcısı Ersoy Yüce’nin dikkati sayesinde yakalandı. 
     Ersoy Yüce, AA muhabirine yaptığı açıklamada, F.Ö’nün duruşma sırasında yanlışlıkla daha önce kendisine ait olan sicil numarasını söylediğini ve bu nedenle şüphelendiğini söyledi. 
     Bunun üzerine F.Ö’ye bazı sorular sorduğunu belirten Savcı Yüce, şunları kaydetti 
     "1992 yılında İstanbul Barosu’nda avukatlık yaparken aldığım 18842 No’lu sicil numaramın kendisine ait olduğunu söyledi. Ardından yanlışlık olduğunu ifade etti. Ben de bu durumdan şüphelendim ve bazı yanıltıcı sorular sordum. Profesyonelce hareket etmeye çalıştı. Ben de daha sonra İstanbul Barosu’na faks çekerek bilgi istedim. Böyle bir avukatın olmadığı bildirildi. Eksik belge olduğu gerekçesiyle ilçeye çağırdığım F.Ö’yü yakalattım." Saüvcı Yüce, üzerinde sahte avukat kimliği bulunan F.Ö’nün, İstanbul’da 13 yıl avukatlık yaptığının belirlendiğini ifade ederek, "Avcılar Belediyesi’nde de Hukuk Danışmanlığı görevinde bulunduğunu öğrendik" dedi. Kendisine ait hukuk bürosu olan ve duruşmalara daha çok yanında çalıştırdığı avukatları gönderdiği belirlenen F.Ö, çıkarıldığı mahkemece, Avukatlık Yasası’nın 63. maddesine muhalefet ve sahte kimlik kullanmak suçlarından tutuklandı. 
     
</TEXT>
</DOC>
