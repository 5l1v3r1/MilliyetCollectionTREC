<DOC>
<DOCNO> 331766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo03.html </URL>
<DATE> 2005/04/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Galatasaray'da futbolculara sürpriz... 
</HEADLINE>
<TEXT>

     Galatasaray Yönetimi, Trabzonspor maçı öncesinde takıma toplam 4 milyon dolar dağıttı. 
     
     Fedakarlık zamanı 
     Maddi anlamda sıkıntılı günler yaşayan Galatasaray Yönetimi, takımın 100. yılda şampiyonluğa ulaşabilmesi için elinden gelen tüm fedakarlığı yapıyor. Oyuncuların biriken alacaklarını yarınki Trabzonspor maçı öncesinde dağıtmayı planlayan idareciler hummalı bir çalışma içindeydi. Gerekli kaynağın son anda bulunduğu ve dün Florya’da 4 milyon dolar dağıtıldığı öğrenildi. 
     
     Ekstra prim yok 
     Daha önceden biriken primlerle birlikte 4 milyon doları bulan paranın dağıtılması, zorlu karşılaşma için takımda doping etkisi yarattı. Galatasaray Futbol Şube Sorumlusu Ergun Gürsoy, Trabzonspor galibiyeti için ayrıca özel bir prim belirlemediklerini açıklarken, futbolcuların iç saha galibiyeti için 3’er bin dolar prim alabilecekleri öğrenildi. 
     
</TEXT>
</DOC>
