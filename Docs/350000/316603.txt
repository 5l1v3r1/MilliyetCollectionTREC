<DOC>
<DOCNO> 316603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/gun04.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lilere yeni düzen 
</HEADLINE>
<TEXT>


YILDIZ YAZICIOĞLU 

SSK sağlık kuruluşları, bugün itibarıyla devredileceği Sağlık Bakanlığı bünyesinde hizmet vermeye başlayacak. Türkiye'nin sağlık alanındaki en önemli dönüşümlerden biri olan SSK'nin sağlık hizmetlerini Sağlık Bakanlığı'na devretmesi süreci şöyle işleyecek 

SSK'nin neyi, nasıl devredildi 
- SSK'ye bağlı 145 hastane, 212 dispanser, 11 ağız diş sağlığı merkezi ile 2 özel dal merkezi olmak üzere toplam 370 sağlık tesisi Sağlık Bakanlığı'na geçecek. SSK'nin sağlık tesisleri, arsaları, binaları, tıbbi cihazları gibi tüm taşınır - taşınmazları da devredilecek. Hastane isimleri değişecek. SSK hastaneleri, artık "devlet hastanesi" olarak tanımlanacak. SSK'nin fatura takibi işlemlerini yürütecek olan 4 bin 36 personeli hariç toplam 49 bin 949 personeli de Sağlık Bakanlığı'na geçecek. 

Sağlık Bakanlığı hizmetleri nasıl etkilenecek 
- Türkiye'deki yataklı tesislerin yüzde 12'sini elinde bulunduran SSK varlıklarını devralan Sağlık Bakanlığı, toplam 813 hastaneye sahip olacak. Böylece Türkiye'deki sağlık tesislerinden yüzde 71'inin kontrolü tek merkezde toplanacak. Yaklaşık 35 milyon SSK'liye hizmet vermeye başlayacak olan Sağlık Bakanlığı, her muayene ettiği hasta için SSK'ye fatura gönderecek. SSK, artık sadece sigortacılık hizmetlerini yürütmekle yükümlü olacak. 

SSK'li hastalar, ne yapacak 
- SSK'liler, sağlık karnesi veya vizite k ğıdıyla kendisine en yakın devlet hastanesine veya sağlık ocaklarına doğrudan başvurabilecek. Telefonla randevu sistemi ve "sevk" tarihe karışacak. Ancak SSK'liler, Emekli Sandığı veya Bağ - Kur'lular gibi üniversite hastanelerine "doğrudan" gidemeyecekler. Kamu veya vakıf üniversitesi hastanelerine gidiş için SSK'den sevk alınması gerekecek. 

SSK'liler için ilaç uygulaması nasıl olacak 
- Sağlık kuruluşları içindeki mevcut SSK eczaneleri, en erken 1 Nisan'da kapanabilecek. SSK'liler, geçiş sürecinde hastanelerde hizmet vermeyi sürdürecek olan bu eczanelerden ilaç alacak. 10 Şubat itibarıyla serbest eczanelerden ilaç alma yolu açılan SSK'liler, bir süre sonra Emekli Sandığı ve Bağ - Kur'lular gibi sadece hastane dışındaki sözleşmeli eczanelerden ilaçlarını alacak. 

Sağlık Bakanlığı'na geçen personele ne olacak 
- Eskiden SSK'li olan personel, maaşlarını 15 Mart'tan itibaren Sağlık Bakanlığı'ndan almaya başlayacak. Ancak Sağlık Bakanlığı personelinden daha az ücret alan SSK kökenli personel için devralınan tüm hastanelerde döner sermaye işletmesi kurulacak. Böylece SSK kökenli personel de, en geç 1 Nisan'dan itibaren performansa bağlı olarak döner sermayelerden pay almaya başlayacak. 


</TEXT>
</DOC>
