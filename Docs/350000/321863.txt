<DOC>
<DOCNO> 321863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy12.html </URL>
<DATE> 2005/03/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şahin Polisin müdahalesinde ölçünün kaçtığı anlaşılıyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İstanbul'da 8 Mart Dünya Kadınlar Günü dolayısıyla yapılan gösterilere polisin müdahalesinde, ''ölçünün kaçırıldığını'' söyledi. 
     TBMM'de gazetecilerin sorularını yanıtlayan Şahin, ''polisin göstericilerin dağılmasını beklemesi, uyarılara rağmen dağılmamaları durumunda ölçüye kaçırmayacak şekilde dağıtılması gerektiğini'' kaydetti. 
     ''Sanıyorum, İstanbul'daki gösterilere müdahalede biraz ölçünün kaçırıldığı anlaşılıyor'' diyen Şahin, buna benzer görüntüleri batı ülkelerinde, AB üyesi ülkelerde de gördüklerini, bunu, kendilerinin de yadırgadığını ifade ederek, İstanbul'daki gösterinin dağıtılmasında da yadırganan bazı görüntüler olduğunu belirtti. Şahin, ''Bizi şiddetle eleştirenler, kendilerinde meydana gelen bu olayları da göz ardı etmemelidir. Amaç, hataları en aza indirmek olmalı. Bunu büyütmeye gerek olmadığını düşünüyorum'' dedi. 
     İstanbul'daki gösteride kadınların ağırlıklı olduğunu hatırlatan Şahin, ''Hanımlara biraz daha nazik davranmakta yarar var. Emniyet mensuplarımız bir-iki uyarı daha yapsalardı, sanıyorum kendiliğinden dağılırlardı. Biraz ölçünün kaçırıldığını düşünüyorum'' görüşünü ifade etti. 
     Şahin, ''AB sürecinde, hükümet olarak demokrasinin geliştirilmesi için çaba harcarken, bu görüntüler, bu çabaları bir anda silip atmıyor mu '' sorusuna karşılık, benzer görüntüleri AB üyesi ülkelerde televizyonlarda izlediklerini belirterek, ''Biz de yadırgadık, hatta şok olduk. Demek ki başkalarında gördüğümüzü eleştirirken, biz de bu eleştirilere uygun davranışlarda bulunmalıyız'' diye konuştu. 
     
     ''TASVİP EDİLEMEZ'' 
     TBMM İnsan Haklarını İnceleme Komisyonu Başkanı Mehmet Elkatmış, İstanbul'daki eylemlere polisin müdahalesiyle ortaya çıkan tabloyu tasvip etmenin mümkün olmadığını belirterek, ''Bu olaylar vahim...Vahim olduğu kadar da düşündürücü'' dedi. 
     Olaylarla ilgili olarak sadece güvenlik güçlerini suçlamanın doğru olmadığını vurgulayan Elkatmış, göstericilerin de dikkatli davranması ve hassas olması gerektiğini savundu. Elkatmış, yasadışı eylemlere katılmayı doğru bulmadığını ifade ederek, gerekli özenin gösterilmesi konusunda sadece güvenlik güçlerine değil herkese göre düştüğünü, herkesin sorumluluk içinde davranması gerektiğini belirtti. 
     Elkatmış, Cuma günü İstanbul'a giderek olaylarla ilgili olarak yetkililerden bilgi alacaklarını bildirdi. 
     
     ''AB NORMLARI NEYSE GEREĞİNİ YAPACAĞIZ'' 
     TBMM Dışişleri Komisyonu Başkanı Mehmet Dülger, konuyla ilgili sorular üzerine, ''Bazı konularda tavırlarınızı düzeltmezseniz, AB ciddi olarak tedbir alacaktır. Polonya'da mı başka bir ülkede mi polis kurumunun başına bir yabancıyı getirip koydular. Bizim böyle bir şeyi kabul etmemiz mümkün değil, kendi kendimizi toplayacağız. AB normları neyse kesin olarak onları kabul edip, gereğini yapacağız. Eğitimse eğitim, tedbirse tedbir. Başka çözümü yok'' dedi. 
     Dülger, İstanbul'daki olaylara iki taraflı bakmak gerektiğini vurgulayarak, ''Her ne kadar 8 Mart Dünya Kadınlar Günü için eylem yapılmışsa, gösteride kadınlarla ilgili 1 pankart varsa, 5 tane PKK pankartı olunca polis de ona göre tavır koymuş. Ama sabırlı olacak'' diye konuştu. 
     Türkiye'nin yaşanandan ders çıkarması gerektiğine işaret eden Dülger, ''Kim, neyi düzeltmesi gerekiyorsa onu düzeltecek. Gösteri en tabii haktır. Kanunlarla da tanınmıştır. Nizam içinde gösteri yapacağız. Bu çeşit şeyler bizde daha yeni. Yaşayarak öğreneceğiz. Onlar da bir günde gelmedi bu noktaya. Ama önemli olan, kabul ettirilmeyi beklemeyelim. Biz kendiliğimizden bunu yapalım'' dedi. 
     Sorumlular hakkında soruşturma başlatılmasının normal olduğunu, AB Troykası'nın da bunu memnuniyetle karşıladığını belirten Dülger, ''Yadırgadığım bir şey oldu 'biz, düşene coplama emri vermedik' deniyor. Eee... bir de cop vereydin'' dedi. 
     
     AKTAŞ'IN TEPKİSİ 
     Öte yandan, AK Parti Grup toplantısına katılan İçişleri Bakanı Abdülkadir Aksu, gazetecilerin konuyla ilgili sorularını yanıtsız bıraktı. 
     Aksu'nun arkasında oturan AK Parti Gaziantep Milletvekili Nurettin Aktaş, gazetecilere tepki göstererek, ''Batı basını gibi davranıyorsunuz. Bizdeki basın kadar çifte standartlı davranan başka bir basın yok. Başörtülüler olunca sorumuyorsunuz da başkaları olunca soruyorsunuz'' dedi. 
     
</TEXT>
</DOC>
