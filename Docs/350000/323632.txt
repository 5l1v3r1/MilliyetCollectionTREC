<DOC>
<DOCNO> 323632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun43.html </URL>
<DATE> 2005/03/14/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Gorbaçov, Putin'den, hükümeti görevden almasını istedi 
</HEADLINE>
<TEXT>

     Sovyetler Birliği'nin son devlet başkanı Mihail Gorbaçov, Rusya Devlet Başkanı Vladimir Putin'den, Rus hükümetini görevden almasını istedi. 
     Gorbaçov radyo Eko Moskova'ya yaptığı açıklamada, hükümetin başarısız sosyal reformlardan dolayı görevden alınması gerektiğini belirterek, ''Başkan, ikinci kez seçildiği zaman yaptığı ulusa sesleniş konuşmasından farklı bir istikamette'' dedi. 
     Putin'in konuşmasında küçük işyerlerinin geliştirilmesi, ücretsiz eğitim ve bedava ilaç taahhüdünde bulunduğunu ifade eden Gorbaçov, şunları kaydetti 
     ''Ancak aniden her şey yaşlı insanların aleyhine oldu ve her şey kontrolden çıktı. Bu yolu seçen devlet başkanı değil. Bunun sorumlusu o değil, aksine onun desteklenmesi gerekiyor. Ben net konuşmak istiyorum ya başkan hükümetin yarısına güle güle der veya hepsini görevden alır. Derin nefes alarak bunu yapması lazım.'' Rus hükümetinin emekli ve gazilerin sosyal haklarını iptal ederek bunun yerine onlara kısmi nakit yardımında bulunması üzerine Rusya'nın değişik bölgelerinde başlayan protesto gösterileri hala devam ediyor. 
     Göstericiler, Başbakan Fradkov'un istifasını isterken, Putin'in halk arasındaki desteğinde de bir önceki yıla nazaran önemli oranda düşüş meydana geldi. 
     
</TEXT>
</DOC>
