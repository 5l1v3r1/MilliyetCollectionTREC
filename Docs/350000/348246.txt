<DOC>
<DOCNO> 348246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko54.html </URL>
<DATE> 2005/06/02/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Gönensin Türkiye, tam üyelik gibi önemli bir fırsatın eşiğinde 
</HEADLINE>
<TEXT>

     Garanti Bankası Genel Müdür Yardımcısı Turgay Gönensin, Türkiye'nin Avrupa Birliği'ne AB uyum ve tam üyelik gibi çok önemli bir fırsatın eşiğinde olduğunu bildirdi. 
     Turgay Gönensin, Garanti Bankası, Adapazarı Ticaret ve Sanayi Odası TSO ile Dünya Gazetesi'nin işbirliğiyle Adapazarı'nda düzenlenen ''Garanti Anadolu Sohbetleri'' toplantısında, ''AB sürecinin tartışmalı konum ve sorunlara rağmen ekonomik kalkınmanın itici gücünü işletmelerin hizmetine sunduğunu'' söyledi. 
     Bu sürecin, aynı zamanda ekonominin tüm birimlerine, istemeleri halinde gelişme fırsatları sunan bir yol haritası çizdiğini ifade eden Gönensin, ''Türkiye, AB'ye uyum ve tam üyelik süreci gibi önemli bir fırsatın eşiğindedir'' dedi. 
     Son yıllarda ulaşılan ekonomik gelişmenin değerlendirilerek, kalıcı istikrara dönüştürülmesinin küçük ve orta boy işletmelerin KOBİ sorumluluğunda olduğunu dile getiren Gönensin, ''İnancımıza göre sürdürülebilir ekonomik kalkınma ve istikrara giden yol, çağdaş üretim ve daha önemlisi çağdaş üretim araçlarıyla donatılmış KOBİ'lerdir'' diye konuştu. 
     Gönensin, Garanti Bankası'nın, KOBİ'lerin Türk ekonomisi için ayrıcalığını çok önceden gördüğünü ve KOBİ'lerin ihtiyaçlarına yönelik ürün, hizmet ve vizyon geliştirmeye çalıştıklarını kaydetti. 
     Toplam mevduatlarının 13.3 milyar dolar olduğunu ve bu mevduatın ekonominin büyümesi için firma ve iş sahiplerinin hizmetine sunulduğunu belirten Gönensin, tüm sektörlere yönelik çalışmalarının bulunduğunu sözlerine ekledi. 
     
     ESNAF VE TÜCCARA 1.2 MİLYAR DOLAR KREDİ 
     Garanti Bankası Genel Müdür Yardımcısı Nafiz Karadere ise 504 bin KOBİ müşterilerinin bulunduğunu kaydetti. 
     KOBİ'lere Türkiye genelinde 900 özel ekiple hizmet verdiklerini belirten Karadere, 47 ilde ticaret odaları ile esnaf ve sanatkarları odaları birlikleriyle kredi protokolü imzaladıklarını söyledi. 6 bin 700 kişinin kredi kullandığını ve bunun 1.2 milyar dolara ulaştığını belirten Karadere, 2005 yılı sonu hedeflerinin ise 2 milyar dolar olduğunu ifade etti. 
     Bilgi Üniversitesi İktisadi ve İdari Bilimler Fakültesi Ekonomi Bölümü Öğretim Üyesi Prof. Dr. Asaf Savaş Akat da, Türkiye'nin son 4 yılı çok iyi geçirdiğini söyledi. 
     Akat, birçok kişinin geride kalan 4 yıl içinde Türkiye'nin batacağı beklentisi içinde olduğunu, ancak bunu gerçekleşmediğini ifade ederek, ''Yeni bir ekonomiyle karşı karşıya olduğumuzu unutmamalıyız. 2005 yılındaki Türkiye'nin kurumları, siyasi ve ekonomik yönüyle, 1990'lardan çok farklıdır'' dedi. 
     Adapazarı TSO Başkanı Erol Öztürk ise Sakarya'nın rekabet üstünlüğü ve avantajı olan bir il olduğunu kaydetti. 
     Sakarya'nın ulaşım, enerji, coğrafya, nitelikli işgücü açısından avantajlarının bulunduğunu ifade eden Öztürk, tarıma dayalı sanayinin gelişmesine yönelik çalışmaların bulunduğunu söyledi. 
     
</TEXT>
</DOC>
