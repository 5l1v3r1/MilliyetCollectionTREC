<DOC>
<DOCNO> 348295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo21.html </URL>
<DATE> 2005/06/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Vestel Manisaspor, "4 büyükler"le İzmir'de oynayacak... 
</HEADLINE>
<TEXT>

     Birinci Süper Lig'e yükselen Vestel Manisaspor'un Asbaşkanı ve kulübün ana sponsoru Vestel Şirketler Grubu'nun İcra Kurulu Başkanı Ömer Yüngül, ligde 4 büyük takımla maçlarını İzmir'de yapmayı planladıklarını söyledi. 
     Manisalı Sanayici ve İşadamları Derneği'nin düzenlediği ''Vestel Manisaspor'un Dünü, Bugünü ve Yarını'' konulu söyleşiye katılan Ömer Yüngül, Türkiye'nin örnek kulüplerinden olmayı istediklerini belirtti. 
     Başarılarının sırrının birlik ve beraberliğin yanı sıra ''güven'' olduğunu söyleyen Yüngül, ''Bugüne kadar hiçbir futbolcumuza borçlu kalmadık. Herkesin hakkını son kuruşuna kadar ödedik. Bugün Türkiye'deki her futbolcu Vestel Manisaspor'a gelmek istiyor'' dedi. 
     Yabancı oyuncuların kendilerine vaad edilen paraları alamayacakları endişesiyle Türkiye'ye gelmeye sıcak bakmadığını söyleyen Yüngül, ''Bizde böyle bir şey söz konusu olamaz. Ne söz verdiysek, yaparız'' dedi. 
     Manisalılardan takımlarına sahip çıkmasını beklediklerini söyleyen Yüngül, şöyle konuştu. 
     ''Ben Manisalılardan bir tek şey istiyorum. Stadı doldursunlar. Her yerde Vestel Manisaspor'un 'Süper Lig'deki hedefi ne olacak ' diye soruyorlar. Hedefimiz ligde kalmak değil. Böyle bir hedef olamaz. Biz ligde ilk 5 takım arasına girmek istiyoruz, gireceğiz de. Gereken transferler yapılacak.'' 
     
     BÜYÜK MAÇLAR İZMİR'DE 
     Vestel Manisaspor'un maçlarını yaptığı 19 Mayıs Stadı'nın kapasitesinin yeterli olmadığını ifade eden Yüngül, şöyle konuştu 
     ''Gelecek sezon 4 büyüklerle yapacağımız maçları İzmir'de oynamayı planlıyoruz. Hatta 31 Temmuz'da Beşiktaş ile bir hazırlık maçı yapacağız. Bu maçı da İzmir'de oynamak zorundayız. Çünkü stadımız yeterli değil ve beklediğimiz hasılatı elde edemeyiz.'' Manisa'ya Türkiye'nin en güzel stadını yapmayı istediklerini kaydeden Yüngül, bu konuda herkesin desteğini beklediklerini söyledi. 
     Belediye Başkanı Bülent Kar da söyleşide, Süper Lig'in Manisa'ya sağlayacağı katkıları en iyi şekilde değerlendirmeye çalışacaklarını ifade etti. Kar, ''Öncelikle Manisa'nın stat sorununu çözmemiz gerekiyor. Manisa'ya, Vestel Manisaspor'a yakışan bir stat yapmak için el ele vermek zorundayız'' dedi. 
     
</TEXT>
</DOC>
