<DOC>
<DOCNO> 323737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo17.html </URL>
<DATE> 2005/03/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Galatasaray'da Ankaraspor maçı hazırlıkları başladı... 
</HEADLINE>
<TEXT>

     Galatasaray, Büyükşehir Belediyesi Ankaraspor ile 20 Mart Pazar günü yapacağı Süper Lig maçının hazırlıklarına bir günlük izinin ardından başladı. 
     FIFA Futbol Komisyonu toplantısına katılmak üzere İsviçre'nin Zürih kentine giden Ghorghe Hagi'nin katılmadığı antrenmanı, yardımcısı Gabi Balint yönetti. 
     İstanbulspor maçında 90 dakika oynayan futbolcular kısa bir süre koşu yapmakla yetinirken, diğer futbolcular yarı sahada çift kale maç yaptılar. Çift kale maçta Conceiçao ve Hakan Yakın attıkları gollerle dikkat çekti. 
     Antrenmana, sakatlığı süren Hakan Ünsal'ın yanı sıra Orhan, Cihan ve Ergün katılmadılar. 
     Galatasaray, Büyükşehir Belediye Ankaraspor maçının hazırlıklarını yarın yapacağı antrenmanla sürdürecek. 
     
</TEXT>
</DOC>
