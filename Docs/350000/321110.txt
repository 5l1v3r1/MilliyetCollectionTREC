<DOC>
<DOCNO> 321110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas09.html </URL>
<DATE> 2005/03/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Etiyopya'da iki ayaklı bir canlıya ait en eski iskelet bulundu.. 
</HEADLINE>
<TEXT>

     Etiyopya'da yaklaşık 4 milyon yıllık olduğu sanılan, iki ayaklı bir canlıya ait en eski iskelet bulundu. 
     Araştırmayı yapan ekipten Bruce Latimer, Addis Ababa'daki Etiyopya Milli Müzesi'nde düzenlediği basın toplantısında, iskeletin, 1974'te iki ayaklı bir canlıya ait, dönemin en eski iskeletinin ortaya çıkarıldığı bölgeye 60 kilometre mesafede bulunduğunu söyledi. 
     ABD'nin Cleveland kentindeki doğal tarih müzesinin müdürü olan Latimer, ''Bu, dünyanın en eski, iki ayaklı canlıya ait iskeleti. Bu, insanlığın gelişimine bakışımızda devrim yaratacak'' dedi. 
     İskeletin ilk kemiğinin 3 hafta önce ülkenin kuzeydoğusunda Afar bölgesinde bulunduğu ve 3,8-4 milyon yıllık olduğunun tahmin edildiği belirtildi. 
     Araştırmacılar, ayak bileğindeki kemikler sayesinde iskeletin 2 ayaklı bir canlıya ait olduğunu tespit etti. Latimer, ''Şu an nasıl yürüdüğünü ayrıntılı olarak anlatamam, ancak yürüdüğünü biliyoruz'' dedi. 
     
</TEXT>
</DOC>
