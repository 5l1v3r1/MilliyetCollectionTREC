<DOC>
<DOCNO> 326182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun11.html </URL>
<DATE> 2005/03/23/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD'den İsrail'e yerleşke uyarısı 
</HEADLINE>
<TEXT>

     ABD yönetimi, Batı Şeria'daki Yahudi yerleşkelerinde yeni konutlar inşa etme niyetindeki İsrail'i bu niyetinden vazgeçmeye çağırdı. 
     ABD Dışişleri Bakanlığı sözcü yardımcısı Adam Ereli, yaptığı açıklamada, yerleşkelerdeki yeni konut inşasına son verilmesi gerektiğini belirterek, bunun Ortadoğu barışı için hazırlanan ''Yol Haritası'' için hayati öneme sahip olduğunu kaydetti. 
     Batı Şeria'daki Yahudi yerleşkelerinin geliştirilmesinin Yol Haritası'na aykırı olduğunu söyleyen Ereli, İsrail'i ziyaret edecek Amerikalı yetkililerin bu konuyu İsrailli yetkililerle görüşeceğini belirtti. 
     Ereli, ''Hangi taraftan gelirse gelsin, tek taraflı eylemlere karşıyız'' dedi. 
     İsrail yönetimi, 2 gün önce, Kudüs'ün doğusundaki Maaleh Adumim, Kudüs'ün güneyindeki Guş Etzion ve Batı Şeria'nın kuzeyindeki Ariel yerleşim birimlerinde konut inşa etmeye devam edeceğini açıklamıştı. 
     
</TEXT>
</DOC>
