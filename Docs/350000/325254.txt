<DOC>
<DOCNO> 325254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun01.html </URL>
<DATE> 2005/03/20/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Japonya 7.0 ile sallandı 1 ölü, 400 yaralı... 
</HEADLINE>
<TEXT>

     Japonya'nın güneyini vuran, Richter ölçeğine göre 7.0 büyüklüğündeki depremde 1 kişinin öldüğü, yaralı sayısının 400'e çıktığı bildirildi. 
     Kyodo haber ajansı, Fukuoka kentindeki hastanelerde 400 yaralının tedavi edildiğini, kentteki 782 kişinin evlerini tahliye ettiğini duyurdu. 
     Kyodo ajansının haberinde depremde Fukuoka kentinde üzerine duvar yıkılan 75 yaşındaki bir kadının öldüğü, bunun felakette ilk can kaybı olduğu belirtildi. 
     Depremde Kyuşu yakınındaki, 700 nüfuslu Genkai adacığından tahliye edilenlerin sayısının 500'e yükseldiği, adacıkta 20 binanın yıkıldığı, birçoğunun hasar gördüğü bildirildi. 
     Kyuşu'da bazı bölgelere elektrik verilemediği, Saga ve Kagoşima'daki iki nükleer santralin zarar görmediği adaya helikopterle 120 askeri görevlinin gönderildiği ve Fukuoka havaalanın geçici bir süre kapandıktan sonra uçuşlara tekrar açıldığı ifade edildi. 
     Bu arada yetkililer, Richter ölçeğine göre büyüklüğü 6'yı bulabilecek artçı sarsıntılar konusunda halkı uyardı. 
     Japonya'da 1995'de ülkenin batısındaki Kobe kentinde meydana gelen, Richter ölçeğine göre 7.3 büyüklüğündeki depremde 6433 kişi ölmüştü. 
     
</TEXT>
</DOC>
