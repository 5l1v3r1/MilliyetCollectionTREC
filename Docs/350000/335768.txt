<DOC>
<DOCNO> 335768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo09.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Herküle vız geldi 
</HEADLINE>
<TEXT>


SEDAT HARDAL 


Bulgaristan'daki Avrupa Halter Şampiyonası'nda rakiplerini podyumdan silen Halil Mutlu, sakat çıktığı müsabakalarda 3 altın madalyanın sahibi oldu. 
Türkiye'den ayrılmadan 3 hafta önce arka adalesindeki lifler kopma noktasına gelen Mutlu, müsabaka gününe kadar doktor kontrolleriyle hazırlığını sürdürdü. Son antrenmanında yarışmaya karar veren Cep Herkülü, birincilik kürsüsüne çıkarak, kariyerine yeni bir zafer daha eklemeyi başardı. 
Spor yaşamını riske attığını itiraf eden Halil Mutlu, "Liflerin 3'te 2'si kopmak üzereymiş. Ciddi bir tedaviden geçtim. En çok istediğim 4. Olimpiyat Şampiyonluğu'nu tehlikeye attım, ama Bulgaristan'daki görevimi de yerine getirdim" dedi. Bulgar taraftarların, basında çıkan haberlerden etkilendiğini söyleyen Cep Herkülü, "Bulgaristan basını, beni Türkiye'de değil de, orada yetişmişim gibi gösterdi. Türk olduğumuz için zamanında sokağa çıkamadığımız bu ülkede, çok büyük başarıları görünce kabullenemiyorlar" ifadesini kullandı. Mutlu, TRT'nin müsabakasını yayınlamamasına da büyük tepki gösterdi. 

Taner podyumda 
18 yaşında Olimpiyat Şampiyonu olarak tüm dikkatleri üzerine çeken Taner Sağır, bugün podyuma çıkıyor. Sofya'da düzenlenen organizasyonun dördüncü gününde mücadele edecek olan Sağır, İzzet İnce ile 77 kiloda yarışacak. 


</TEXT>
</DOC>
