<DOC>
<DOCNO> 321009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun29.html </URL>
<DATE> 2005/03/05/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
Esad Fikir birliği sağlanırsa, Lübnan'dan çekiliriz... 
</HEADLINE>
<TEXT>

     Suriye Devlet Başkanı Beşşar Esad, Beyrut hükümetinde, Suriye ordusunun Lübnan'dan çekilmesine ilişkin fikir birliği sağlanması halinde Suriye ordusunun Lübnan'da durmayacağını bildirdi. 
     Esad, parlamentoya hitaben yaptığı konuşmada, ''Lübnanlılar Suriye'nin çekilmesi üzerine bir oydaşma sağlarsa bir gün bile durmayız'' dedi. 
     Herkesin bir sorun olarak görmesine rağmen, çekilmenin en kolay şey olduğunu belirten Esad, ''Suriye çekilme ilkesini reddetmiyor. Lübnan'da kalmak istemiyoruz'' diye konuştu. 
     
     İSRAİL'İN İŞGAL ETTİĞİ TOPRAKLAR 

     Beşşar Esad, konuşmasında, ''İsrail tarafından işgal edilen Suriye toprakları geri alınmadan, Ortadoğu'da barıştan söz edilemeyeceğini'' de söyledi. 
     Esad, ''İşgal edilen topraklarımızı geri almadan, bölgede barış mümkün olmayacaktır. Müzakerelere yeniden başlamak için hazırız, ancak bu uluslararası kuralların ve kararların uygulanacağı anlamına gelmez'' dedi. 
     Golan Tepeleri, 1967'den bu yana İsrail işgali altında bulunuyor. İki ülke arasındaki barış görüşmeleri, 2000 yılı Ocak ayında dondurulmuştu. 
     Suriye ordusunun, 15 yıllık Lübnan iç savaşının 1975-1990 bitiminde önemli işlevi oldu. Suriye'nin bugün Lübnan'da 15 bin askeri bulunuyor. 
     
</TEXT>
</DOC>
