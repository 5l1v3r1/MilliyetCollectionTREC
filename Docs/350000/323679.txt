<DOC>
<DOCNO> 323679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko36.html </URL>
<DATE> 2005/03/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
AB'liler avroya alışmakta zorlanıyor... 
</HEADLINE>
<TEXT>

     Avrupa Birliği vatandaşlarının yüzde 48'inin ortak para birimi avro uygulamasına henüz alışamadığı bildirildi. 
     Brüksel'de yapılan, ''Avro ve Tüketici'' konulu bir konferans çerçevesinde açıklanan verilere göre, 12 AB ülkesinde 3 yıldır ortak para birimi olarak kullanılan avroya ''uyum sağladığını'' bildiren tüketici oranı yüzde 52'yi aşmıyor. 
     Uzmanlar, avroya alışmakta zorluk çekenlerin özellikle düşük eğitimli veya yaşlı kişiler olduğunu, bu alanda sorun yaşayan kadınların oranının da erkeklerden çok daha yüksek gözüktüğünü bildirdiler. 
     İrlandalıların yüzde 91'i, Fransızların yüzde 60'ı, Belçikalıların yüzde 58'i alışveriş yaparken hesapları avro olarak algılayabildiklerini belirtirken, Almanların yüzde 56'sı, İtalyanların yüzde 58'i eski ulusal para birimlerine göre hesap yapmayı sürdürdüklerini bildiriyor. 
     AB bünyesinde düzenlenen konferansta, avro alanındaki insanların ortak para birimine daha süratli uyum sağlamaları ve alışmaları için neler yapılabileceği tartışılıyor. 
     Uzmanlar, AB vatandaşlarının, ''avronun yararına inandıklarını'' ancak avro uygulamasının fiyatlarda büyük artışlar getirdiğini savunduklarını belirtiyorlar. Avro uygulamasının fiyat artışları getirdiği düşüncesini ''yanlış algılama'' olarak nitelendiren uzmanlar, ''tüketim maddelerinin sadece bir kısmında yüksek bir fiyat artışının gözlemlendiğini'' ancak genelleme yapılamayacağını ifade ettiler. 
     
</TEXT>
</DOC>
