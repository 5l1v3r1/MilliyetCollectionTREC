<DOC>
<DOCNO> 301354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur02.html </URL>
<DATE> 2004/12/27/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Halı sahada kalp krizi geçiren öğrenci öldü... 
</HEADLINE>
<TEXT>

     Çankırı'da, halı sahada futbol oynarken kalp krizi geçiren lise öğrencisi, hayatını kaybetti. 
     Nevzat Ayaz Anadolu Öğretmen Lisesi son sınıf öğrencisi Ebubekir Cebeci, Kırkevler Mahallesi'ndeki halı sahada futbol oynarken aniden yere yığıldı. 
     Öğretmenleri tarafından Çankırı Devlet Hastanesi'ne kaldırılan gencin yaşamını yitirdiği anlaşıldı. Cebecinin cesedi kesin ölüm nedeninin belirlenmesi için Ankara Adli Tıp Kurumu'na gönderildi. Yapılan otopside Cebeci'nin kalp krizi nedeniyle öldüğü belirlendi. 
     Ebubekir Cebeci'nin cenazesinin doğum yeri olan Düzce'de toprağa verileceği öğrenildi. 
     Cebeci'nin 4 yıl önce Çankırı Nevzat Ayaz Anadolu Öğretmen Lisesi'ni kazanarak Düzce'den Çankırı'ya geldiği belirtildi. 
     Okul Müdürü Güngör Çalışkan, başarılı bir öğrenci olan Cebeci'nin ölümünün kendisini ve öğrencileri çok üzdüğünü söyledi. 
     
</TEXT>
</DOC>
