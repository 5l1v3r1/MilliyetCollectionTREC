<DOC>
<DOCNO> 337245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo08.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya sil baştan 
</HEADLINE>
<TEXT>


IAAF'ın milli atletin cezasının indirilmesi üzerine yazdığı uyarı mektubunu görüşen Merkez Ceza Kurulu, davanın yeniden açılarak, IAAF Doping İnceleme Kurulu'na başvurulmasına karar verdi 

AYŞE YEŞİN 


Merkez Ceza Kurulu Süreyya Ayhan konusunda topu Uluslararası Atletizm Federasyonu'na IAAF attı. IAAF'ın Ayhan'ın cezasının bir yıla indirilmesi konusunda usül hatası yapıldığını, bu konuda tek yetkilinin IAAF Doping İnceleme Kurulu olduğunu ve 27 Nisan tarihine kadar kararın düzeltilmemesi halinde Türkiye Atletizm Federasyonu aleyhine dava açılacağını bildiren yazısı üzerine toplanan Merkez Ceza Kurulu, istisnai durumlar göz önüne alınarak davanın yeniden açılıp, IAAF Doping İnceleme Kurulu'nda görüşülmesini kararlaştırdı. 
IAAF Genel Sekreteri İstvan Gyulai imzası ile gönderilen yazıda belirtilen "Verilen cezanın 2 yıla çıkarılması veya davanın yeniden açılarak Doping İnceleme Kurulu'na başvurulması" maddeleri üzerinde görüşen kurul, "Süreyya Ayhan Kop ile ilgili davanın yeniden açılarak istisnai durum konusunu belirtip IAAF kurallarının 38.16 maddesi uyarınca nihai kararın verilmesi üzerine Doping İnceleme Kurulu'na iletilmesi" kararını verdi. 
Merkez Ceza Kurulu ayrıca milli atletin Uluslararası İnsan Hakları Sözleşmesi'nin 6. maddesine göre adil olarak yargılanmadığını ve tek taraflı yazılan rapor ile cezalandırıldığı kanaatini de IAAF'a bildirecek. 

IAAF karar verecek 
IAAF, bu karar sonrası Süreyya Ayhan Kop'un durumundaki "istisnai durum"un söz konusu olup olmadığının incelenmesi için dosyayı Doping İnceleme Kurulu'na sevk edecek. Kurul istisnai durum tespit ederse Ayhan'ın cezasında indirime gidilebilecek, aksi taktirde ceza iki yıl olarak tescil edilecek. 

İstisnai durumlar 

Merkez Ceza Kurulu, Süreyya Ayhan Kop'un ifadesini göz önünde bulundurarak iki yıllık cezanın indirimi ile ilgili istisnai durumları ise şöyle sıraladı 
Sporcunun doping numune alımına hile karıştırma veya teşebbüs ile ithamında olayla ilgili somut bir bulgu ve tutanak yok.13 Temmuz'da alınan kontrolde sporcunun kurallara göre hakkı olmasına rağmen WADA görevlilerinin yanlarında tercüman bulundurmaması, karşı tarafın kural ihlali yapması.Sporcunun doping kontrol alımındaki imzalarının sahteliği ile ilgili ithamda, sporcunun imzasının hangi şartlarda alındığı hakkında somut bir belge yok. Başka bir kimsenin imzaladığı ile ilgili olay sonrası bir tutanak tutulmamış.Doping numunesinin alınacağı oda ve yerin kontrolünün WADA görevlilerinin yetkisinde ve denetiminde olmasına rağmen ikinci kez istenen örnek alımı sırasında eski kabın odada bırakılmış olması görev ihmali ve kural ihlali. WADA görevlilerinin görevlerini yaparken kısmen kusurlu bulunması.Sporcunun doping numunesi vermediği iddiasına karşılık, 13 ve 25 Temmuz tarihlerinde istenilen değerlerin altında dahi olsa 2 adet numunenin görevlilere verilmesi. 


</TEXT>
</DOC>
