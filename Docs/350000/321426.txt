<DOC>
<DOCNO> 321426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun10.html </URL>
<DATE> 2005/03/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
U2'nun solisti Bono, Dünya Bankası Başkanlığı'na aday 
</HEADLINE>
<TEXT>

     Dünya Bankası Başkanlığı'na aday olanların arasına, İrlandalı şarkıcı Bono da katıldı. 
     Görev süresi 1 Haziran'da sona erecek olan Dünya Bankası Başkanı James Wolfensohn'un ardılını belirleyecek Amerikan yönetiminin üyelerinden Hazine Bakanı John Snow, kurumun başına geleneksel olarak bir Amerikalının getirilmesine karşın, yardım faaliyetleri ve AIDS hastalığıyla mücadele çabalarıyla tanınan Bono'nun isminin gözardı edilmediğini söyledi. 
     ''Hayranlık duyduğum birisi. Dünyanın ekonomik gelişimi için çok şey yaptı'' diyen Snow, ''Birçok kişi onu bir rock yıldızı olarak tanır. O dünyanın gelişiminin de rock yıldızı. Gelişme için gerekli altın kuralları biliyor. Akılcı, etkili ve idealist'' diye konuştu. 
     Nobel Barış Ödülü'ne de aday gösterilen U2 grubunun solisti Bono, Snow'un öncülü Paul O'Neill ile kısa bir süre önce ekonomik yardım için Afrika ülkelerini dolaşmıştı. 
     Snow, Dünya Bankası başkanlığı adayları arasında, bilgisayar firması Hewlett-Packard'ın kısa süre önce icra kurulu başkanlığını bırakan Carly Fiorina'nın da bulunduğunu belirtti. 
     İngiliz Financial Times gazetesi de kısa bir süre önce, Irak savaşının mimarlarından Amerikan Savunma Bakanlığı'nın iki numaralı ismi Paul Wolfowitz'in Dünya Bankası başkanlığı için ilk sıradaki aday olduğunu yazmıştı. 
     ABD'nin eski Endonezya Büyükelçisi Pentagon'un etkin ismi Wolfowitz'in bu göreve seçilmesinin büyük tartışma ve Dünya Bankası Başkanı seçimindeki süreç konusunda yeni soruları akla getireceği belirtilirken, bir Dünya Bankası yetkilisinin, Wolfowitz'in bu göreve getirilmesinin özellikle gelişmekte olan ülkeler arasında büyük yankı yaratacağını söylediği bildirilmişti. 
     Bu görevin adayları arasında, Beyaz Saray'ın desteklediği Paul Wolfowitz'in yanı sıra Eli Lilly ilaç şirketinin başkanı ve Amerikan hükümetinin AIDS'le mücadele biriminin başkan yardımcısı Randall Tobias, Hazine Bakanlığı'nın uluslararası işler şefi John Taylor ile Michigan Üniversitesi Rektörü Peter McPherson bulunuyor. 
     
</TEXT>
</DOC>
