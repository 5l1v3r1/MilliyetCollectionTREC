<DOC>
<DOCNO> 342811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sontur09.html </URL>
<DATE> 2005/05/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Konya'daki depremler için uzmanlar ne diyor 
</HEADLINE>
<TEXT>

     Selçuk Üniversitesi SÜ Mühendislik Mimarlık Fakültesi Uygulamalı Jeoloji Anabilim Dalı Öğretim Üyesi Yrd. Doç. Dr. Tahir Nalbantçılar, Konya’da gece meydana gelen çok hafif şiddetteki iki depremin, Konya havzasındaki fayların kendi iç dinamikleriyle oluştuğunu söyledi. 
     Nalbantçılar, gece Konya kent merkezindeki 3.2’lik depremin 6.2 kilometre derinlikte, daha sonraki 3.3 büyüklüğündeki depremin ise 5.4 kilometre derinlikte meydana geldiğini belirtti. Nalbantçılar, şunları kaydetti 
     "Deprem, yaklaşık 70 kilometre uzunluğundaki Konya fay zonu kaynaklıdır. Dikeye yakın eğimli olan Konya fay zonu, sığ, yani yüzeye yakın derinlikte meydana gelen özelliktedir. Sığ özelliği nedeniyle yaklaşık 4.5 büyüklüğünde hissedilen depremler, Konya havzasındaki fayların kendi iç dinamikleriyle oluşmuştur. Bu depremlere bağlı olarak ufak büyüklükte artçılar gelebilir. Ancak Konya çevresindeki fay hatlarından tamamen bağımsız meydana geldiğini düşündüğümüz deprem, başka fay hatlarını tetiklemez." Nalbantçılar, Bayındırlık ve İskan Bakanlığı Afet İşleri Genel Müdürlüğü tarafından hazırlanan Türkiye Deprem Bölgesi Haritası’nda 4. ve 5. derece risk taşıyan Konya’da, genç fay olarak ifade edilen ve en fazla 6 büyüklüğünde bir depreme neden olabilecek fayın, bağımsız olarak tekrar harekete geçebileceğini söyledi. Vatandaşların gerekli tedbirleri almasını isteyen Nalbantçılar, "Depremle yaşamaya alışılmalı" dedi. 
     
     DEPREM KORKUSU 3. KATTAN ATLATTI 
     Bu arada, merkez Karatay İlçesi Bulgur İmam Mahallesi’ndeki Beyazıt Sitesi’nin 3. katında oturan Mehmet Temel 18 , gece saat 01.30’da meydana gelen 3.2’lik deprem sırasında paniğe kapılarak pencereden atladı. 
     Deprem nedeniyle evlerinden dışarı çıkan komşuları tarafından Konya Numune Hastanesi’ne kaldırılan Temel’in sağlık durumunun iyi olduğu ve vücudunda herhangi bir kırığın bulunmadığı öğrenildi. 
     
</TEXT>
</DOC>
