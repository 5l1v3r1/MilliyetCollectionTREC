<DOC>
<DOCNO> 308241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonsiy02.html </URL>
<DATE> 2005/01/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan Türkiye'nin G.Asya'ya gösterdiği duyarlılık tartışma konusu 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Türkiye'nin Güney Asya'daki felakete ne kadar duyarlı olabildiğinin tartışma konusu olduğunu'' belirterek, ''Gönül şunu arzu ederdi ki, 1999 felaketini yaşamış Türkiye'de çıkan ses örnek olsun. Uzanan el, şüphesiz ki öncelikle bizim elimiz olsun'' dedi. 
     Başbakan Erdoğan, AK Parti İstanbul İl Başkanlığı'nca Lütfi Kırdar Uluslararası Kongre ve Sergi Sarayı Rumeli Salonu'nda düzenlenen bayramlaşma törenine katıldı. 
     Mikrofondaki arıza nedeniyle konuşmasına kısa bir süre gecikmeyle başlayan Erdoğan, herkesin Kurban Bayramı'nı kutladı. 
     Bayramın, ülkeye, millete, İslam Dünyası ile tüm insanlığa barış, sevgi ve kardeşlik getirmesini dileyen Erdoğan, ''bayrama maalesef Güney Asya'da yaşanan felaketle girildiğini'' söyledi. 
     Erdoğan, ''Güneydoğu Asya'da 250 bin civarında insanın ebediyete intikal etmesinin tüm insanlığın dramı olduğunu ve bu tablonun şu anda dünyanın dört bir yanını üzüntüye, kedere boğduğunu'' vurgulayarak, konuşmasını şöyle sürdürdü 
     ''Türkiye'de bu konuda ne derece duyarlı olabildik, bu tartışma konusudur. Gönül şunu arzu ederdi ki, 1999 felaketini yaşamış Türkiye'den çıkan ses dünyaya örnek olsun. Uzanan el, şüphesiz ki öncelikle bizim elimiz olsun. Tabii devlet olarak acil, ilk planda ufak bir gayretimiz olmadı değil. Oldu, ama bunu çok daha farklı bir zemine oturtmamız mümkündü. Şunu da biliyoruz ki bu konu bir günlük, haftalık, aylık değil, uzun soluklu bir konu. Dolayısıyla bu konuda bizim yol haritasını çok iyi çizmemiz, belirlememiz ve kısa süreç içinde oradaki insanları yalnız bırakmamamız gerekiyor. Bunun acısını yaşamış bir millet olarak, bunu ortaya koymamız gerektiğine inanıyorum.'' 

     
</TEXT>
</DOC>
