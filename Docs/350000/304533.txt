<DOC>
<DOCNO> 304533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/guncel/axgun01.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliyede ilaç içti hastanelik oldu 
</HEADLINE>
<TEXT>


Bulgaristan'da yakalanan Murat Demirel ve eşi, "karaya basmadıkları" için iade edildi. Demirel, adliyede bol miktarda ilaç içince yoğun bakıma alındı 

ESRA ALUS, MUSTAFA KURTARAN İstanbul, LÜTFÜ KARAKAŞ, KEMAL ÖZGÜLER DHA 

Bulgaristan, yılbaşı gecesi Burgaz Limanı'nda 'Rıza Terzioğlu' adlı bir balıkçı teknesinde yakalanan Egebank'ın eski sahibi Murat Demirel ve eşi Ayşenur Esenler Demirel'i "karaya çıkmadan yakalandığı ve suçun oluşmadığı" gerekçesiyle takipsizlik kararıyla Türkiye'ye sınır dışı etti. İstanbul'a getirilen Demirel, adliyede iddiaya göre avucunda taşıdığı birçok ilacı içince, hastaneye kaldırılarak yoğun bakıma alındı. 
Bulgar makamları, Demirel çiftiyle ilgili adli soruşturmaya son noktayı önceki gece koydu. Suçun oluşmadığına karar veren savcılık, çiftin serbest bırakılmasını ve sınır dışı edilmesini kararlaştırdı. 

'Belize vatandaşıyım' 
Burgaz Şehir Mahkemesi'ne ifade veren Demirel, "Yılbaşını teknede kutlayacaktık. Tekne arızalanınca limana girmek zorunda kaldık. Bulgaristan'a kaçak girmedik. Polisler bizi tekneden aldı. Biz karaya çıkmadık" dedi. Bulgaristan'da suç işlemediklerini ve eşinin ABD, kendisinin de Belize vatandaşı olduğunu söyleyen Demirel, sınır dışı edilmelerinin yasadışı bir uygulama olduğunu savundu. Ayşenur Demirel de, "Karar hukuk dışı. ABD'nin Sofya Büyükelçiliği bana yardım sözü vermişti" diye konuştu. 
Bulgar Özel Timleri, önceki akşam el konulan para ve eşyalarını teslim ettiği Demirel çiftini, dün 06.00'da da zırlı bir araçla Kırklareli'nin Dereköy Sınır Kapısı'nın karşısındaki Malko Tırnova Gümrük Kapısı'na götürdü. Türk polisine teslim edilen çift, karayoluyla İstanbul'a getirildi. Çift, sağlık kontrolünden geçirildikten sonra adliyeye götürüldü. Savcı Faruk Kurtoğlu tarafından ifadesi alınan Demirel, daha önce tutuksuz yargılandığı Bank Kapital ve Egebank davalarıyla ilgili çıkarılan gıyabi tutukluluk kararının vicahiye çevrilmesi için Nöbetçi Mahkeme'ye sevk edildi. 
Savcılıktan çıktıktan sonra adliye koridorunda aniden fenalaşan Demirel, ambulansla Haseki Hastanesi'ne kaldırıldı. Demirel'in yoğun bakıma alındığını belirten Dr. Yalçın Berberoğlu, "Yoğun ilaç zehirlenmesi geçirmiş. Şuuru kapalı ve derin uyku halinde" şeklinde konuştu. 
Demirel'in adliyede avucunda taşıdığı ilaçları yuttuğu ve şeker hastası olan eşinin yanındaki insülin iğnesini de kendisine enjekte ettiği öne sürüldü. 


</TEXT>
</DOC>
