<DOC>
<DOCNO> 301211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun11.html </URL>
<DATE> 2004/12/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bot Türkiye üye olduğunda diğer ülkelerle aynı haklara sahip olacak 
</HEADLINE>
<TEXT>

     AB dönem başkanı Hollanda'nın Dışişleri Bakanı Bernard Bot, Türkiye'nin AB'ye girmesinin 10-15 yıl alacağını, üyelik sürecinin tamamlanmasıyla diğer AB ülkeleriyle aynı haklara sahip olacağını belirtti. 
     The Washington Times gazetesinde ''Türkiye Avrupa'ya Aittir'' başlığıyla yayınlanan makalesinde, AB'ye üyelik sürecinin Türkiye'yi çoktan değişimden geçirmeye başladığını ve aynı şekilde Türkiye'nin üyeliğinin AB'yi de derinden etkileyeceğini kaydeden Bot, şu ifadelere yer verdi 
     ''10-15 yıl içinde 500 milyon nüfuslu AB halkı, 80 milyonluk bir ülkeyi içine alacak. Türkiye, diğer aday ülkelerle aynı haklara sahip olacak, büyüklüğü bu ülkeye AB kararlarında daha geniş bir söz hakkı verecek. Önümüzdeki yıllar Türkiye'deki ekonomik büyümeyi geliştirmek, AB'nin kurumsal, sosyal ve ekonomik çerçevesini geliştirmek için kullanılmalı. Eğer Türkiye ve AB başarılı olursa, Türkiye'nin üyeliğinin etkisini yumuşatabiliriz. Türkiye'nin kırsal alanlarından milyonlarca insanın AB'nin başka bölgelerine göç etmesi veya Türkiye'nin AB kaynaklarını emeceği korkularının da temelsiz olduğu kanıtlanacak''. 
     Hollanda Dışişleri Bakanı, AB'nin Türkiye ile ilgili kararının stratejik öneminin çok büyük olduğunu ve bu kararın, ''Batı ülkelerinin İslam'a karşı önyargısı olmadığına'' işaret ettiğini belirtti. Bot, Türkiye'nin AB'ye üyelik kararının, Avrupa'nın kendi sınırlarının ötesinde bir istikrar gücü olarak jeopolitik etkisini artıracağını ve bu durumun trans-Atlantik ilişkilerine de yarayacağını savundu. 
     Yazısında, ''Türkiye ile üyelik müzakerelerini başlatarak AB, kendi dinamik, amaçlı ve özgüveni tam olduğunu gösterdi. Bu adım, AB'nin Avrupa'da özgürlük, istikrar ve refahı sağlama alma amacının altını çiziyor. Aynı zamanda dünyaya bir mesaj gönderdik AB, dini veya kültürel temelde dışlamaya değil, paylaşılan değerler, ilkeler ve çıkarlarla sürdürülüyor'' ifadelerini kullanan Bot, Türkiye'nin son iki yılda gerçekleştirdiği reformları övdü ve ''örneğin dini azınlıkların haklarının korunması gibi, Türkiye'nin yapması gereken reformlara'' işaret etti. 
     Türkiye'nin üyeliğiyle birlikte AB'nin Suriye, Irak, Ermenistan ve Kafkaslar'a komşu olacağını, Avrupa ile Ortadoğu'nun yakınlaşacağını kaydeden Bot, bu durumun risklerle birlikte fırsatlar da yarattığını kaydetti. 
     Bot, bir taraftan AB'nin kendisini, bölgesel çatışmalar, terörizm ve kitle imha silahlarının tehlikeli karışımından oluşan bölgeye yakınlaşacağını, diğer taraftan ise ''siyasi, ekonomik ve kültürel köprüler kurmak için tarihi bir fırsata sahip olacağını'' ifade etti. 
     Türkiye'nin üyeliğinin, ''terörizmle savaşta ve uluslararası barış ve istikrarın sağlanmasında AB'nin siyasi ve askeri kapasitesini güçlendireceğini'' de vurgulayan Bot, makalesinde, ''ABD, küresel güvenlik sıkıntılarında Avrupa'dan omuz vermesini istemekte haklı. Türkiye'nin güçlü ordusunun da yardımıyla AB, bunu yapmakta daha başarılı olacak. Türkiye'nin Afganistan'daki NATO operasyonundaki önemli rolü, bu potansiyeli gösteriyor'' diye yazdı. 
     Hollanda, AB dönem başkanlığını yılbaşında Lüksemburg'a devredecek. 
     
</TEXT>
</DOC>
