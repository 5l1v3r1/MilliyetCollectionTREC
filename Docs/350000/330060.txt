<DOC>
<DOCNO> 330060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun20.html </URL>
<DATE> 2005/04/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Körfez basını Papa'nın ölümü Arap ve Müslümanlar için bir kayıp... 
</HEADLINE>
<TEXT>

     Körfez basını, Katoliklerin ruhani lideri Papa İkinci Jean Paul'ün ölümünü ''Arap ve Müslümanlar için bir kayıp'' olarak niteledi. 
     Körfez ülkelerinden Katar'da yayınlanan El Raya gazetesi, Papa İkinci Jean Paul'ün, özellikle Irak savaşına ve Batı Şeria'da İsrail'in inşa ettiği duvara karşı çıkması nedeniyle ölümünün ardından, Arap ve Müslümanların büyük boşluk hissedeceğini yazdı. 
     Katar gazetesi Vatan, ''Arap dünyası, Papa'nın Ortadoğu konusundaki ve Irak savaşına karşı tutumunu unutmayacak'' ifadesine yer verirken, ''Papa, tarihe barış ve uzlaşma adamı olarak geçti. Müslümanlar ve Hıristiyanlar arasındaki ilişkilerde yeni bir çağ açtı. Bu da yeni Papa'nın bu diyalog sürecini devam ettirmesini gerektiriyor'' diye yazdı. 
     ''Dünyanın barış, hoşgörü ve aşk insanını kaybettiğini'' belirten, Abu Dabi'de yayımlanan El İttihad gazetesinin haberinde de, ''Papa'nın Irak krizinin barışçı ve diplomatik yollarla çözülmesi çağrılılarını hatırlayacağız. Filistin halkının acılarına son verilmesi için Ortadoğu'daki barıştan yanaydı'' denildi. 
     Suudi Arabistan'da basın, yorumsuz olarak Papa'nın ölümüne yer verdi. El Riyad gazetesi, ''Dünya Papa'ya ağlıyor'' başlığını kullandı. 
     
</TEXT>
</DOC>
