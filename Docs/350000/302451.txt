<DOC>
<DOCNO> 302451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur13.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da şimdi de "gizemli" hastalık ortaya çıktı... 
</HEADLINE>
<TEXT>

     Erzurum'un Şenkaya İlçesi'ne bağlı Yanıkkaval Köyü'nde 9 kişi, henüz belirlenemeyen bir hastalık nedeniyle Numune Hastanesi'ne tedavi altına alındılar. 
     Numune Hastanesi Başhekimi Dr. Selçuk Bozhalil, AA muhabirine yaptığı açıklamada, Yanıkkaval Köyü'nde yüksek ateş şikayeti nedeniyle Oltu Devlet Hastanesi'ne götürülen biri çocuk 9 kişinin, hastanelerine sevk edildiğini söyledi. 
     Hastaların kanlarında lokosit ve trombosit değerlerinde düşüşlerin mevcut olduğunu anlatan Bozhalil, teşhis ve tedaviye yönelik çalışmaların sürdüğünü söyledi. Bozhalil, hastalığın belirlenmesi için Atatürk Üniversitesi Enfeksiyon Hastalıkları Bölümü öğretim üyelerinden yardım istediklerini kaydetti. 
     
     KAYMAKAM KARAMEŞE ''HASTALIK ARAŞTIRILIYOR'' 
     Şenkaya Kaymakamı Hüseyin Karameşe, iki köyde grip salgını bulunduğunu belirterek, ''Henüz bilinmeyen bir hastalık var demek yanlış olur. Araştırmalar sürüyor'' dedi. 
     Rahatsızlanan 9 kişinin olası ihtimallere karşı Erzurum'a gönderildiğini ifade eden Karameşe, ''Sağlık ekiplerimiz köyde inceleme başlattılar. Erzurum'dan gelecek sağlık ekipleri de köyde inceleme yapacaklar. Ağır kış şartları nedeniyle grip salgını da mevcut'' diye konuştu. 
     
     BİR GÜN ÖNCE YAŞANAN ÖLÜM OLAYI 
     Yanıkkaval Köyü'nde bir gün önce 24 yaşında bir çocuk annesi Sevim Gül Çelik'in ölümü, köylüleri tedirgin etti. 
     Yanıkkaval Köyü Muhtarı Salman Ünlü, bir süre önce rahatsızlanarak Oltu Devlet Hastanesi'ne kaldırılan Çelik'in daha sonra köye geri geldiğini fakat tekrar rahatsızlanarak hastaneye kaldırıldığını belirterek, ''Çelik hastanede yaşamını kaybetti. Neden öldüğünü bilmiyoruz. Köyde panik yaşanıyor. Herkes korku içinde'' diye konuştu. 
     
     ''KIRIM-KONGO HEMOROJİK HUMMASI'' 
     Şenkaya İlçesi'nin Özyurt Köyü'nde 2003 yılının nisan ve mayıs aylarında ortaya çıkan ve ''Gizemli Hastalık'' olarak adlandırılan ''Kırım- Kongo Hemorojik Humması''nın 2 kişinin ölümüne neden olduğu belirlenmişti. 
     Özyurt Köyü'nde 2 kişinin ölümü ve 30 kişinin de rahatsızlanması sonucu başlatılan çalışmalar sonucu, gizemli hastalığın Orta Asya ve Uzakdoğu ülkelerinde görülen ''Kırım-Kongo Hemorojik Humması'' olduğu tespit edilmişti. 
     
</TEXT>
</DOC>
