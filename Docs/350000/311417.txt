<DOC>
<DOCNO> 311417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo44.html </URL>
<DATE> 2005/02/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Ümit Özat Real Zaragoza maçı çok önemli, finale kadar yolu var... 
</HEADLINE>
<TEXT>

     Fenerbahçe Futbol Takımı'nın kaptanı Ümit Özat, UEFA Kupası'nda daha ileri gitmek istediklerini belirterek, ''Real Zaragoza maçı çok önemli. Bu işin finale kadar yolu var'' dedi. 
     Ümit, Futbol Federasyonu'nun aylık resmi dergisine yaptığı açıklamada, İspanyol takımlarının her zaman tehlikeli olduğunu ifade ederek, ''İspanyol takımları ligdeki sıraları ne olursa olsun iyi oynuyorlar. Orta sıralardaki bir İngiliz takımını tercih ederdim. Ama ne olursa olsun favoriyiz. Bu işin finale kadar yolu var'' diye konuştu. 
     Medyada kendisi hakkında çıkan yazıları okuduğunu kaydeden Ümit, ''Türkiye'de her önünü gelen yazı yazıyor. Bilen de var bilmeyen de. Anlamayanların yazmasına kesinlikle karşıyım. Oynayan gibi yazan da bu oyunu iyi bilecek'' dedi. 
     Milli futbolcu, kendisini hiçbir zaman sadece tek bir yerde oynayabilen oyunculardan biri olarak görmediğini ifade ederek, ''Benim asıl yerim diye bir şey yok. Futbola sağ bek başladım. Ama sağda, solda ve ortada da asıl yerimmiş gibi oynarım. Orta sahada hatta santrfor bile oynadığım olmuştur'' şeklinde konuştu. 
     Ümit Özat, futbolu bıraktığında teknik direktör olmak istediğini dile getirerek, ''Türk futboluna teknik direktör olarak hizmet etmek isterim. Kim bilir bir gün belki federasyon başkanı olurum. Ya da FIFA başkanlığına yükselirim'' dedi. 
     A Milli Takım'ın Dünya Kupası finallerine gideceğine inandığını anlatan Ümit, şöyle devam etti 
     ''Dünya Kupası'na gideceğiz. Belki direkt gidemeyiz, ama hiç değilse play-off oynar sonra gideriz. Daha önce de öyle olmadı mı Her seferinde yine play-off oynuyorduk. Bu sefer de en kötü ihtimalle bu olur ve gideriz. Kendimize güveniyoruz, kapasitemize ve hocamıza da inanıyoruz.'' 
     
     ''ALTI YABANCI, FUTBOLUMUZUN ÖNÜNÜ TIKIYOR'' 

     Ümit Özat, altı yabancı uygulamasının Türk futbolunun önünü tıkadığını söyledi. 
     ''Bir takımın 11'inin yarısından fazlası yabancı olursa o ülke futbolu zor gelişir'' diyen Ümit, ''Ne olursa olsun bu konuda bir önlem almak gerekiyor. Yabancı sayısı 5'e inse, Süper Lig'de 18 yeni yerli futbolcu forma giyer. Neden aralarından milli takımlar seviyesinde bir yetenek çıkmasın '' diye konuştu. 
     Oyuncuların örgütsüzlüğü konusunun çok önemli olduğunu belirten Ümit, ''Bir an önce gerçekleştirmemiz gerekiyor. Bir süre önce milli takımdaki arkadaşlarla böyle bir girişimimiz olmuştu, ama pek ikna edici olamadık. Çocukların hepsi bugünü kurtarmaya çalışıyor'' dedi. 

     
</TEXT>
</DOC>
