<DOC>
<DOCNO> 302062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/axspo01.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew fırtınası 
</HEADLINE>
<TEXT>


İspanyol medyası dün Beşiktaşlı futbolcunun transferiyle çalkalandı. El Mundo Deportivo Norveçli yıldızın menajerinin Barcelona ile anlaştığını ileri sürerken Marca PSG ile pazarlık yapıldığını iddia etti 

MEHMET ÇİFTÇİ - MEHMET DEMİRCAN 


BEŞİKTAŞ'TA yönetimin gözden çıkardığı John Carew'in transfer haberleri İspanyol medyasını ikiye böldü. Norveçli yıldızın transferine geniş yer ayıran İspanyol gazetelerinden El Mundo Deportivo, Carew'in Barcelona ile anlaştığını ileri sürdü. Haberde Larsson'un sakatlığı nedeniyle golcü arayan İspanyol kulübünün Carew'i kadrosuna katmaya kararlı olduğu da yer aldı. Gazete tarafların her konuda el sıkıştığını ve Barcelona'nın Carew için istenilen 5 milyon euroyu Beşiktaş'a ödemeyi kabul ettiğini de yazdı. 
MARCA Gazetesi ise tecrübeli oyuncunun menajeri aracılığıyla Fransa'nın ünlü kulübü Paris Saint Germain ile pazarlık yaptığını iddia etti. Fransa Ligi'nde istediği sonuçları alamayan PSG'nin golcünün işini bitirmek için yoğun uğraş verdiğini belirten gazete yıldız futbolcunun transferinin bir - iki gün içinde netlik kazanacağını da kaydetti. Sakatlığı geçen ve tatilini ülkesinde geçiren John Carew'in menajeri ile sürekli irtibat halinde olduğu bildirildi . 

Yıldızlar'a 7 milyon Euro 

LİGİN ilk yarısında beklenen çıkışı gösteremeyen Beşiktaş'ta yabancı futbolcuların fiyatları kesinleşti. Siyah - Beyazlı kulübün Genel Sekreteri Kenan Öner, Juanfran ve John Carew için istedikleri bonservis ücretinin toplam 7 milyon Euro olduğunu dile getirdi. Öner, iki futbolcudan ortalama 3.5'ar milyon Euro para kazanmayı hedefledikleri bildirdi. 

Ahmed Hassan'ın kafası karışık 

Mısır'da dinleniyor 
SÜPER Lig'e verilen arayı ülkesi Mısır'da dinlenerek geçiren Ahmed Hassan, transferiyle ilgili çıkan iddiaları yanıtladı. Yıldız futbolcu, "Beşiktaş'ta oynamaktan mutluyum. İlişkilerim de çok güzel. Aslında hiçbir sorunum yok. Şu anda dinleniyorum. İstanbul'a döndükten sonra neler olacağını bilemem. Belki devam ederim, belki de ayrılabilirim" diye konuştu. 

Tek sorunu forma 
AHMED Hassan, Beşiktaş'da devamlılık sağlayamadığı için üzgün olduğunu da dile getirdi. Mısırlı futbolcu sözlerini şöyle sürdürdü "Her futbolcu gibi ben de maçlarda direkt oynamak isterim. Zaten bir futbolcu bunu istemiyorsa, sorun var demektir. Bu açıdan biraz kırgınım, keyifsizim kısacası. Türkiye'de iyi bir futbolcu olduğum kanıtlandı. Ancak bu da yeterli olmuyor." 

'K bus gibi bir seneydi' 

SİYAH - Beyazlı takımın genç yıldızlarından İbrahim Toraman, ilk sezonunda beklenen performansını gösteremezken, gördüğü kartlarla da bir türlü gündemden düşmedi. Tatil için Sivas'a giden İbrahim, 2004 yılını unutmak istediğini açıkladı. Başarılı oyuncu, "Bir sene boyunca transferim dışında istediğim hiçbir şey olmadı" dedi. Yıldızının sönmediğini de iddia eden İbrahim, Gaziantepspor'daki kimliğini hiç kaybetmediğini vurguladı. 

Kartal farkı 

TEKERLEKLİ Sandalye Basketbol Ligleri'nde ilk yarı hafta sonunda oynanan maçlarla tamamlandı. Birinci Lig'de Beşiktaş, Fatih ESK'yı 91 - 66 yenip devreyi yenilgisiz lider tamamladı. Siyah - Beyazlı takım ilk yarı boyunca gösterdiği başarılı performansla herkesin alkışını aldı. İkinci Lig'de ise A Grubu'nu Karabük, B Grubu'nu Adana Martı, C Grubu'nu Çankaya Bld., D Grubu'nu ise İskenderun lider bitirdi. 


</TEXT>
</DOC>
