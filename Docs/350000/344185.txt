<DOC>
<DOCNO> 344185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun02.html </URL>
<DATE> 2005/05/20/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
D’Estaing Türkiye AB’ye dahil olamaz 
</HEADLINE>
<TEXT>

     Londra DHA 

      AVRUPA Anayasası’nı hazırlayan Avrupa Konvansiyonu’nun eski başkanı ve eski Fransa Cumhurbaşkanı Valery Giscard D’Estaing, Türkiye’nin Avrupa’nın siyasi sitemine dahil olamayacağını iddia etti. 
     İngiliz BBC televizyonuna Fransa’daki Avrupa Birliği Anayasası referandumuna ilişkin bir demeç veren Valery Giscard D’Estaing, referandumla birlikte Fransa’da yeniden hararetlenen Türkiye’nin AB üyeliği tartışmalarıyla ilgili olarak, "Türkiye Avrupa için önemli bir komşu olsa da, asla Avrupa siyasi sistemine üye olamaz" dedi. 
     
     ’ANAYASA YENİDEN MÜZAKERE EDİLEMEZ’ 
     Fransız halkının anayasayı reddetmesi durumunda yeni bir anayasanın tekrar müzakere edilmesinin mümkün olmayacağını savunan D’Estaing, zaten anayasanın yıllar süren müzakereler ve pazarlıklar’ sonucunda oluşturulduğunu hatırlattı. 
     Referandum için ’Hayır’ kampanyası yürütenlerin aşırı sağ ve aşırı solun temsilcileri olduğuna dikkat çeken Giscard D’Estaing, anayasının ne Brüksel’in konumunu güçlendirdiğini, ne de Fransa’nın sosyal yapısına tehdit oluşturduğunu söyledi. Fransız siyasetçi, 29 Mayıs’taki referandumdan, küçük bir farkla da olsa ’Evet’ çıkmasını beklediğini sözlerine ekledi. 
     AB Anayasası’nın mimarlarından olan D’Estaing, Türkiye karşıtı görüşleriyle de biliniyor. 
     
</TEXT>
</DOC>
