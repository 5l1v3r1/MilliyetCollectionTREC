<DOC>
<DOCNO> 317826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun25.html </URL>
<DATE> 2005/02/23/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çinliler Fener Bayramı'nı kutluyor... 
</HEADLINE>
<TEXT>

     Çinlilerin geleneksel bayramlarından Fener Bayramı, bu gece kutlanıyor. Bu, aynı zamanda Çin yeni yılı kutlamalarının da sonunu simgeliyor. 
     Çinliler, Fener Bayramı'nda yedikleri ''yüenşiao'' adlı tatlıdan dolayı, bugünü ''Yüenşiao Bayramı'' olarak da adlandırıyorlar. 
     Son günlerde özellikle büyük şehirlerdeki marketlerde yüenşiao tatlısı almak isteyenler kuyruklar oluşturdular. 
     China Daily gazetesindeki habere göre, başkent Pekin'deki bir markette dün 6 saat içinde 500 kilogram yüenşiao tatlısı satıldı. 
     Fener Bayramı'nda ailecek yüenşiao tatlısı yemek Çinlilerin vazgeçemedikleri geleneklerinden biri. Pirinç unundan yapılan bu ufak, yuvarlak tatlıların içine fıstık ve susam da konuluyor. Son yıllarda çikolatalı yüenşiaolar rağbet görmeye başladı. Ayrıca sebzeli ve etli çeşitleri de bulunuyor. Bu tatlı, ailenin yeni yıl için dile getirdiği mutluluk ve şans dileklerinin sembolü kabul ediliyor. 
     Çin takvimine göre, ilk ayın 15. günü kutlanan Fener Bayramı dolayısıyla evler, caddeler ve meydanlar kırmızı kağıtla kaplanmış fenerlerle süslendi. Ayrıca ayın gökte en parlak olduğu bu gece, özellikle köylerde ejderha dansı ve tahta çubuklar üzerinde yürüyen cambazların gösteresi gibi geleneksel eğlenceler düzenleniyor. 
     Kutlamaların 1900 yılı aşkın geçmişi var. MS 58-75 yılları arasında tahtta bulunan Han Hanedanı İmparatoru Mingdi, Buda'ya şükran ve saygı sunmak için Tarım Ay takviminin her yılının ilk ayının 15. günü, saray ve manastırların fenerlerle süslenmesini emretmiş. Buna zamanla fenerle yapılan gösteriler, panayırlar ve gece eğlenceleri de eklendi. 
     
</TEXT>
</DOC>
