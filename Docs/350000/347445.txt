<DOC>
<DOCNO> 347445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun46.html </URL>
<DATE> 2005/05/31/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Bush Rapor saçma, İran ile ilerleme var 
</HEADLINE>
<TEXT>

     ABD Başkanı George Bush, Irak'taki hükümetin ''ülkedeki isyanı bastırmak için yeterince güçlü olduğunu'' söyledi. 
     Bush, Beyaz Saray'da düzenlediği basın toplantısında, ''Irak hükümetinin isyancılarla başa çıkma gücüne sahip olduğunu'' belirterek, ''Iraklıların geçen ocak ayındaki seçimde isyana sert bir darbe indirdiğini'' kaydetti. 
     Irak'taki yaklaşık 140 bin Amerikan askerinin ülkelerine görevleri bittiği zaman döneceğini söyleyen Bush, Irak'taki şiddet olaylarının arkasında ''ifade özgürlüğüne karşı çıkan kişilerin bulunduğunu'' belirtti. Bush, Irak hükümetinin 40 bin Irak askerini Bağdat'ta görev yapmak üzere eğittiğini açıklamasından memnuniyet duyduğunu kaydetti. 
     
     İRAN 
     İran'ın nükleer faaliyetleriyle ilgili olarak Fransa, İngiltere ve Almanya ile İran arasında yürütülen görüşmelerde ilerleme sağlandığını da söyledi. 
     Bush, ''İranlıları nükleer programlarından vazgeçmeye ikna etmek için Fransa, İngiltere ve Almanya ile çalışıyoruz. Görünüşe göre ilerleme sağladık'' dedi. 
     
     ULUSLARARASI AF ÖRGÜTÜ 
     Bush, ABD'nin Guantanamo Üssü'nün, Sovyetler Birliği döneminde Sibirya'da kurulan çalışma kamplarına benzetildiği Uluslararası Af Örgütü'nün raporunu ''saçma'' olarak nitelendirdi. 
     ''Uluslararası Af Örgütü'nün raporundan haberim var. Rapor saçma'' diye konuşan Bush, ''ABD, dünyada özgürlüğü savunan bir ülkedir. Böyle suçlamalar yöneltildiğinde şeffaf bir şekilde soruşturmalar açıyoruz'' dedi. 
     ABD'nin elinde gözetim altındaki binlerce kişi bulunduğunu belirten Bush, ''Bu kişilerle ilgili her şikayet için soruşturma yürütüyoruz. Uluslararası Af Örgütü, bazı iddialarını tutukluların, bazı durumlarda gerçeği söylememek için eğitilmiş kişilerin beyanatlarına dayandırıyor'' dedi. 
     Bush, basın toplantısında, Fransa'da yapılan AB Anayasası referandumuna ''hayır'' denilmesi konusuna hiç değinmedi. 
     
</TEXT>
</DOC>
