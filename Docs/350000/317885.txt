<DOC>
<DOCNO> 317885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko17.html </URL>
<DATE> 2005/02/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Vatandaş konut kredilerine temkinli yaklaşıyor... 
</HEADLINE>
<TEXT>

     ''Kira öder gibi ev sahibi olma'' imkanı olarak sunulan, uzun vadeli, uygun koşullu'' finansman modeli olan ''mortgage'' benzeri konut kredisi uygulaması başlatan bankalar, kredi faiz oranını düşürme yarışına girerken, 20 yıla kadar uzayan vadeler konusunda vatandaşın temkinli davrandığı bildirildi. 
     Vakıfbank Genel Müdürlüğü yetkililerinden edinilen bilgiye göre, konut kredilerinde vadeyi 15 Şubat 2005 tarihinden itibaren 20 yıla çıkararak en uzun vadeli ilk konut kredisini veren Vakıfbank, yüzde 2.0 olan aylık faiz oranını piyasadaki rekabet koşulları nedeniyle 22 Şubat 2005 tarihinden itibaren yüzde 1.75'e çekti. Banka, 120 ay vadeli krediler için ise daha önce yüzde 1.90 olan faiz oranını yüzde 1.70'e düşürdü. 
     Bankanın kredi pazarlama departmanı yetkililerine göre, konut sahibi olmak isteyenler ise avantajlarına karşılık uzun vadeden ürküyor. Bu nedenle Vakıfbank'a gelen toplam konut kredileri taleplerinin yüzde 75'ini 10 yıla kadar olan vadeler oluşturuyor. 20 yıl vadeli konut kredilerin toplam talep içindeki payı ise yüzde 20-25 civarında. 
     Konut kredilerinde kredi tutarı konutun fiyatına değil, ekspertizin biçtiği değere göre belirleniyor. Kredi miktarı ekspertiz değerinin yüzde 75'i olarak belirleniyor. 
     Ziraat Bankası Adana Bölge Müdürlüğü Pazarlama Müdür Yardımcısı Mehmet Emin Tosmur ise 28 Ocak 2005 tarihinden itibaren konut kredilerinde 120 ay için ayda 1.65 faiz uyguladıklarını, satın alınacak konutun toplam değeri üzerinden verilecek kredi miktarının ise krediyi talep edenin aylık gelirine göre değiştiğini bildirdi. 
     
     30 YAŞIN ALTINDAKİ KONUTLAR AVANTAJLI 

     Tosmur, müşterilerin, yaşı 30'un altında olan konutlar için ekspertizin biçtiği değerin yüzde 25'ini, 30 yaşın üzerinde olanlar için ise yüzde 40'ını karşılamak zorunda olduklarını ifade etti. 
     Aynı bankanın pazarlama uzmanı Mustafa Ceyhan ise kredi kartı kullanım oranındaki artış ve kullanıcıların bütçelerini aşan harcamalarının neden olduğu ödeme sorununun konut kredisine olan talebi frenlediğini gözlemlediklerini bildirdi. 
     İlerleyen aylarda konut kredisine talebin artacağını düşündüklerini ifade eden Ceyhan, ''Vatandaş konut kredisi almadan önce kredi kartı borçlarını bitirmek istiyor. Çok uzun vadeli taksitli satışlar nedeniyle kabaran borçları düşük faizli kredi çekerek kapatmak isteyenler çoğunlukta'' dedi. 
     Ceyhan, kredi talebinde 20 yılın çok uzun vade olarak düşünüldüğünü bu nedenle, taleplerin 7 yıllık vadelerde yoğunlaştığını ifade ederek, şunları söyledi 
     ''Konut kredisi talep edenlerin öncelikle gelir durumu araştırılıyor. Bunun yanı sıra başvuru sahibinin bankalar arası kart merkezi aracılığıyla başka bankalara borcu ya da daha önceden alıp geciktirmiş olduğu borç bulunup bulunmadığı araştırılıyor.'' Konut kredisinde vadeyi uzatan ikinci banka olan HSBC Bank A.Ş 20 yıl vade uygulamasını 21 Şubat 2005 Pazartesi gününden itibaren başlattı. Daha önce YTL Konut Kredileri'ne 12 yıl vade ve yüzde 1.55 faiz uygulayan HSBC, YTL cinsinden Konut Kredileri'nde 20 yıl vade için yüzde 1.49 faiz uyguluyor. 
     Bu arada, Finansbank 12 yıl vade ve yüzde 1,55 faiz oranlı, İş Bankası 120 ay vade ve 1.70 faiz oranlı, Akbank 60 ay vade ve 1.60 faiz oranı, Oyakbank ise 120 ay ve yüzde 1.65 faiz oranıyla konut kredisi veriyor. 

     
</TEXT>
</DOC>
