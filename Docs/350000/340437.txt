<DOC>
<DOCNO> 340437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun13.html </URL>
<DATE> 2005/05/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Rum Savunma Bakanlığı Kıbrıslı Türkler RMMO'ya çağrılmıyor... 
</HEADLINE>
<TEXT>

     Güney Kıbrıs Rum yönetimi Savunma Bakanlığı, "Kıbrıs Cumhuriyeti" pasaportu taşıyan Kıbrıslı Türklerin Rum Milli Muhafız Ordusu’nda RMMO askere çağrılacağı yönündeki haberleri yalanladı. 
     Simerini gazetesine göre, Rum Savunma Bakanlığı, "Bakanlar Kurulu’ndan her yıl yayımlanan kararlara göre ve Milli Muhafız Ordusu kurallarına göre, Kıbrıslı Türkler Milli Muhafız Ordusu hizmetlerinden muaftır" açıklaması yaptı. 
     Rum Savunma Bakanı Kiriakos Mavronikolas ise "Pasaport temin edilmesi, bu kişilerin Kıbrıslı Rum olduğu anlamına gelmez" diye konuştu. 
     Mavronikolas, "Kıbrıslı Türklerin Milli Muhafız Ordusu’na çağrılması söz konusu mu " sorusuna, "Uygun bir zamanda bu konuda somut yanıtlar verebileceğim" dedi. 
     " Kıbrıs Cumhuriyeti vatandaşlarının devlete karşı bazı yükümlülüklerini yerine getirmesi gerekmez mi " sorusu üzerine Mavronikolas, "bunun her vatandaşın normal görevleri arasında olduğunu" belirterek, şunu söyledi 
     "Askeri hizmet konusunda biz somut tutum almış değiliz. Ancak bu yakın zamanda ve AB üyesi ülke olarak belli bir safhada her vatandaşın ’Kıbrıs Cumhuriyeti’ vatandaşı ve AB üyesi olarak yararlandığı haklara göre uygun yükümlülükleri olduğunu da belirtmeyeceğimiz anlamı taşımaz." 
     
</TEXT>
</DOC>
