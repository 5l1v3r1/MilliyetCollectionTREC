<DOC>
<DOCNO> 332766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/ekonomi/eko02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü Albarakalı 
</HEADLINE>
<TEXT>


Bir dönem Maliye Bakanı Unakıtan ve TMSF Başkanı Ertürk'ün görev yaptığı Albaraka Türk yönetiminden kamuya bir transfer de Halkbank Genel Müdürlüğü için gerçekleşti 

ANKARA Milliyet 

Ziraat Bankası ve Halk Bankası'nın dün yapılan genel kurullarında, eski yönetim kurulu üyelerinden Zeki Sayın, Burhanettin Aktaş ve İbrahim Hakkı Tuncay yönetim dışında kaldı. 
Halkbank'ın yeni yönetim kurulu Hasan Cebeci, Hasan Sezer, Adnan Büyükdeniz, Emin Süha Çayköylü ve Cemil Özdemir ile Ziraat Bankası yönetim kurulundan gelen Erol Berktaş ve Nur Zahit Keskin'den oluştu. Banka yönetim kurulunun önümüzdeki günlerde toplanarak genel müdür olan Hasan Cebeci'yi yönetim kurulu başkanlığına, Adnan Büyükdeniz'i de genel müdürlüğe getirmesi bekleniyor. 

Bredenkamp'ın okul arkadaşı 
1958 yılında Adana'da doğan Büyükdeniz, Boğaziçi Üniversitesi Ekonomi Bölümü'nü bitirdikten sonra The London School Of Economics'den ekonomi diploması aldı. Büyükdeniz'in bu dönemde şu anda IMF Türkiye Temsilcisi Hugh Bredenkamp'ın okul arkadaşı olduğu belirtiliyor. 1982 - 1992'de TÜSİAD'da ekonomi danışmanı olarak görev yapan Büyükdeniz, 1985'te Albaraka Türk'e geçti. Büyükdeniz, Haziran 2003'ten bu yana aynı kuruluşun genel müdürü olarak görev yapmakta. 
Maliye Bakanı Kemal Unakıtan da bir dönem Albaraka Türk yönetim kurulunda yer almıştı. TMSF Başkanı Ahmet Ertürk de 1992'de girdiği Albaraka Türk'te 2003'e kadar görev almış ve genel müdür yardımcısıyken ayrılmıştı. 
Dün sabah yapılan Ziraat Bankası genel kurulunda ise yönetim kurulu başkanlığına, Marmara Üniversitesi Bankacılık ve Sigortacılık Yüksek Okulu Kurucu Müdürü ve Bankacılık Bölüm Başkanlığı görevini yürüten, aynı zamanda kamu bankaları Ortak Yönetim Kurulu'nda Başkan Vekili olan Profesör Doktor İlhan Uludağ'ın getirilmesi kararlaştırıldı. Ziraat Bankası Genel Müdürü Can Akın Çağlar'ın ise yönetim kurulu üyeliği ve genel müdürlük görevini sürdürmesi bekleniyor. 

Ortak yönetim sona erdi... Genel kurul toplantılarında ana sözleşme değişikliği de görüşülerek karara bağlandı ve böylece, bu bankalardaki yönetim kurulu üye sayısı 11'den 7'ye düşürüldü. 
Önceki yapıda 11 kişilik yönetim kurulu, 5 murahhas üye ve 6 normal üyeden oluşuyordu. Söz konusu 6 üye aynı zamanda her iki bankada yönetim kurulu üyesi olarak görev yapıyor ve böylece ortak yönetim kurulu oluşturuluyordu. 
Kamu bankalarında genel müdür dahil 5 murahhas üyeden oluşan İcra Kurulu da ana sözleşme değişikliğiyle kaldırılıyor. Murahhas üyelerden oluşan İcra Kurulu kendi arasından başkan seçiyor. İcra Kurulu Başkanlığını her iki kamu bankasında da genel müdürler yapıyor. 


</TEXT>
</DOC>
