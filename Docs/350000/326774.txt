<DOC>
<DOCNO> 326774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur39.html </URL>
<DATE> 2005/03/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Alkollü olmadığını ispat için muayeneden geçti... 
</HEADLINE>
<TEXT>

     Konya'da, bir tur otobüsü şoförü, alkollü olduğunu iddia eden turistlerle rehbere bunun aksini ispat etmek amacıyla, alkol muayenesi yaptırdı. 
     AA muhabirinin edindiği bilgiye göre, Türkiye genelindeki turistik yerlere turlar düzenleyen bir turizm firmasında şoför olarak çalışan Bayram Kepez, Fransız turistlerle Nevşehir'e yaptıkları gezinin ardından 07 LJ 197 plakalı otobüsle Konya'ya hareket etti. 
     Yolculuk sırasında, Kepez'in alkollü olarak otobüs kullandığını iddia eden turistler ve tur rehberi, turizm şirketini telefonla arayarak şikayette bulundu. 
     Turizm firmasının kendisini araması üzerine Kepez, Konya'ya ulaştıklarında Konya Emniyet Müdürlüğü Trafik Şubesi'nden bir ekip isteyerek, alkol muayenesinden geçti. 
     Muayene sonucunda, alkol kullanmadığı belirlenen Kepez, ''Hayatım boyunca alkol almadım. Alkol kullandığım yolundaki iddiaların aksini ispatlamak için muayene yaptırdım'' dedi. 
     
</TEXT>
</DOC>
