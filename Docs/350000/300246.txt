<DOC>
<DOCNO> 300246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy05.html </URL>
<DATE> 2004/12/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'nin çaycısı, Erdoğan'ı cep telefonundan arayıp yardım istedi 
</HEADLINE>
<TEXT>

     TÜRKAN GENÇ Bursa DHA 

AKP Bursa Yıldırım ilçe örgütünde çaycılık yapan Mehmet Bektaş 42 , Başbakan Recep Tayyip Erdoğan'ın cep telefonunu arayarak, malülen emekli olması için yardım istedi. Erdoğan, AKP Grup Başkanvekili ve Bursa Milletvekili Faruk Çelik'e, Bektaş'a yardımcı olunması konusunda talimat verdi. 
     Evli ve 2 çocuk babası Bektaş, 13 Ocak 2003'te hastalığını gerekçe göstererek malülen emekli olmak için SSK'ya başvurdu. Başvurusu reddedilen Bektaş, emeklilik isteğini çalıştığı partideki üst makamlara iletmek için harekete geçti. Parti yönetiminden Erdoğan'ın cep telefonunu almayı başaran Bektaş, Fenerbahçe - Manchester United karşılaşmasının oynandığı akşam, evindeki telefondan Erdoğan'ı aradı. Telefonu açan Erdoğan'a derdini anlatan Bektaş, emekli olabilmek için yardım istedi. Bektaş'ın sorunlarını not alan Erdoğan, konuyla ilgilenmesi için Bursa Milletvekili Faruk Çelik'e talimat vereceğini söyledi. Çelik ertesi gün Bektaş'a ulaşarak sorunla ilgilendiğini, şu anda emekli olamayacağını, 4 yıl beklemesi halinde emekli olabileceğini söyledi. 
     Çelik, haftada iki gün Meclis'teki çalışmalar hakkında kendisine bilgi verdiğini belirterek, "O akşam, Başbakan'a, Brüksel'e yapacağı yolculuk öncesi başarılar diledim. Kendisi bana, Yıldırım İlçe Teşkilatı'ndaki çaycıyı tanıyıp tanımadığımı sordu. Ben de doğal olarak tanımadığımı söyledim. İsminin Mehmet olduğunu belirtip, sorununu iletti. Yardımcı olmamı rica etti. Çok şaşırdım. Sonra kendisine yardımcı olmak istedim ama yasalar buna müsade etmedi" dedi. 
     
</TEXT>
</DOC>
