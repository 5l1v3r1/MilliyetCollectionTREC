<DOC>
<DOCNO> 343177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/siy03.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek soruda aklandı 
</HEADLINE>
<TEXT>


MİT mensubu Kozinoğlu'nun, Çakıcı - Yargıtay - MİT skandalının ardından yapılan idari soruşturmada sorulan tek soruya yanıt verdikten sonra 'suçsuz' bulunduğu ortaya çıktı 

Tolga Şardan - Ankara 


Alaattin Çakıcı - Yargıtay - MİT skandalının kilit ismi MİT mensubu Kaşif Kozinoğlu hakkında teşkilat içinde yapılan idari soruşturmada, müfettişin tek soruyla yetindiği ve dosyayı 2 gün içinde tamamladığı ortaya çıktı. Müfettişin, savcılıkça hakkında "çeteye yardım" suçlamasıyla dava açtığı Kozinoğlu'na yönelttiği bir sorunun ardından aldığı yanıt sonrasında "suçsuz" saptamasında bulunması dikkati çekti. 
Milliyet, Çakıcı - Yargıtay - MİT skandalının kilit ismi Kozinoğlu hakkında MİT Müsteşarlığı'ndan emekliliğini isteyen Şenkal Atasagun'un talimatıyla yapılan idari soruşturmanın dosyasını ele geçirdi. Dosyaya göre, "MİT Operasyon Başkanlığı'nda 6. Daire Başkanı" olan Kozinoğlu hakkındaki soruşturma, Alaattin Çakıcı'nın Yargıtay'daki dosyasının geciktirilmesi için dönemin Yargıtay Başkanı Eraslan Özkaya ile görüştüğü haberleri üzerine, Müsteşar'ın talimatının ardından Müsteşar Yardımcısı Emre Taner'in imzasıyla 13 Ağustos 2004'te başlatıldı. Soruşturma için görevlendirilen başmüfettiş E.D. aynı gün Kozinoğlu'nun ifadesine başvurdu. 

İşte o soru 
E.D., Kozinoğlu'na, "Medyada yer alan haber ve yorumlarla ilgili bildiklerinizi açıklayınız. Yargıtay Başkanı Eraslan Özkaya, Alaattin Çakıcı ve Hakkı Süha Şen ile ilişkilerinizi de detaylı anlatınız" sorusunu yöneltti. 
Kozinoğlu, 4 sayfalık ifadesinde, bir görev için Bodrum'daki müteahhit Hakkı Süha Şen'den bilgi toplaması için yardım istediğini, daha sonra da görüştüğü Şen'e, Çakıcı'dan uzak durmasını söylediğini anlattı. 
Nisan 2004'te Şen'in, Yargıtay Başkanı Özkaya'nın kendisini tanımak istediğini belirterek davet ettiğini söylediğini anlatan Kozinoğlu, Bilkent Fish House'taki yemekte "Kurtlar Vadisi dizisinin konuşulduğunu", Özkaya'nın kendisini makamına davet ettiğini anlattı. Kozinoğlu, "Sayın müsteşarıma intikal ettirerek, uygun görmeleri halinde görüşeceğimi arz ettim" dedi. 
"Yemekten 3 - 4 gün sonra müsteşarın bilgisiyle Özkaya'yı ziyaret ettiğini" anlatan Kozinoğlu, "Özkaya, Cumhurbaşkanı'nın sınıf arkadaşı olduğunu söyledi, Şen'in Çakıcı ve çevresi ile herhangi bir ilişkisinin olup olmadığını sordu" diye konuştu. 

MİT, Şen'i bulamamış 
Kozinoğlu, "Özkaya bana, Çakıcı hakkında mahkeme kararının Yargıtay'ca bozulduğunu, tekrar tutuklanmasının söz konusu olabileceğini belirtti" ifadesini de kullandı. 
E.D. 2 gün içinde raporunu hazırlayıp 15 Ağustos 2004'te teslim etti. Raporda, o günlerde sık sık gazetelere konuşan, telefonları dinlenen Şen'e ulaşılamadığının belirtilmesi dikkat çekti. Raporda, "Cep telefonunun kapalı olması nedeniyle temas sağlanamamıştır" denildi. 
Üç sayfadan oluşan raporun "netice ve kanaat" bölümünde, Kozinoğlu'nun Özkaya ile biri müsteşarlık makamının bilgisi dahilinde yaptığı görüşmelerde güncel konularda sohbet edildiğinin "öğrenildiği" vurgulanarak, "Kozinoğlu'nun kendisine verilen görevlerin yerine getirilmesinde müsteşarlık çalışma prensipleri doğrultusunda hareket ettiği kanaatine varılmıştır" ifadesi kullanıldı. 

'Çeteye yardım' ile yargılanıyor 

MİT'in suçsuz bulduğu Kozinoğlu, İstanbul Başsavcılığı tarafından suçlanmıştı. Başsavcılık, Çakıcı'nın yurtdışına kaçışına ilişkin yürüttüğü soruşturma sonunda hazırladığı iddianamede, Kozinoğlu'nun da organize suç örgütü lideri tarafından oluşturulan çeteye yardım ettiğini belirtmişti. İddianamede, Kozinoğlu'nun Çakıcı'nın dava dosyasının geciktirilmesi için faaliyette bulunduğu iddia edilmişti. Kozinoğlu hakkındaki dava İstanbul Ağır Ceza Mahkemesi'nde sürüyor. 
Yargıtay'da olayla ilgili hazırlanan ön inceleme raporunda ise, Kozinoğlu'nun ifadelerinin telefon dinleme tutanakları ve sanık ifadeleriyle çeliştiği ve gerçeği yansıtmadığı vurgulanmıştı. Kozinoğlu'nun faaliyetleri, Şenkal Atasagun'un hükümet ile ilişkilerinin bozulmasında ve MİT Müsteşarlığı'ndan emekliliğini istemesindeki etkenlerden biri olarak yorumlanıyor. 

Telefondaki Kozinoğlu 

Alaattin Çakıcı hakkındaki soruşturma dosyasında kendisinden "komutan" diye sözedilen Kozinoğlu'nun mahkeme kararıyla yapılan yasal dinlemeye takılan görüşmelerinden birkaç örnek şöyle 
Kozinoğlu Alo. 
Müteahhit Hakkı Süha Şen Emret komutanım, beni emretmişsiniz. 
K Kağıt kalem çıkar. Cemal Çağala. 
Ş. Kim bu abi 
K Sen şimdi bunu A.Ç.'ye söyleyeceksin Alaattin Çakıcı . Bunu arayacak. Bunun İbrahim Bey'e borcu var, o biliyor ne kadar olduğunu. O borcu hemen ödesin, üzerine kara bulut gibi çökerim desin. Üzerinize kara bulut gibi çökerim lan... 
Ş. Zaten her zaman üzerimizde güneş gibisin, kara bulut olma şansın hiç yok. 
Şen'in savcılıkta sorgulanmasından sonra yapılan görüşme 
Ş Ben dedim herhalde seni de getirdiler oraya. Konuştu. 
K Kim çağıracak beni Öyle bir şey var mı lan. Öyle bir güç var mı 
Ş. Anjinkos ne demek diyor. 
K A.... a... deseydin. 
Eski Yargıtay Başkanı Eraslan Özkaya ile Kozinoğlu arasındaki görüşme 
K Sayın başkanım, hürmetler ediyorum. Müsaade ederseniz bugün öğleden sonra sizi rahatsız etmek istiyordum. 
Ö Özel kaleme bir sorayım ben şimdi size döneyim oldu mu 


</TEXT>
</DOC>
