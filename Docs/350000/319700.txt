<DOC>
<DOCNO> 319700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo41.html </URL>
<DATE> 2005/03/01/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Yanal "Bir tarzım, bir hedefim var" 
</HEADLINE>
<TEXT>

     Milli Takımlar Teknik Direktörü Ersun Yanal, ''Ben hiçbir misyona sahip değilim. Fenerbahçe'den, Trabzonspor'dan, Beşiktaş'tan ve Galatasaray'dan gelmedim. Bir tarzım, bir hedefim var'' dedi. 
     Yanal, Ondokuzmayıs Üniversitesi OMÜ Yaşar Doğu Beden Eğitimi ve Spor Yüksekokulu'nun davetlisi olarak Samsun'da, ''Futbol Antrenmanlarında Güncel Yaklaşımlar'' konulu konferans verdi. 
     Ersun Yanal, yaşanılan yüzyılda bilginin ve bilgiyi kullanmanın önemine değinerek, futbol antrenmanlarında uygulanan bilimsel yöntemler ile bir oyuncudan optimum verim alabilmek için uygulanan güncel antrenmanlar hakkında bilgi verdi. Bir futbolcunun kapasitesinin nasıl belirlendiğini ve kapasitesi belirlenen futbolcuya ne tür antrenmanlar uygulandığını dia gösteriyle anlatan Yanal, rekabet ortamında yaşandığını belirterek, ''Yaşadığımız rekabet ortamında yarışmanın kesintisiz devam etmesi gerekiyor'' dedi. 
     
     ''KURTLAR İSTEDİ DİYE ATLAR ÖLMEZ'' 
     Toplantıyı izleyenlerin sorularını da yanıtlayan Yanal, ''Önceden taktir edilen bir kişeyken, Milli Takımlar Teknik Direktörü olduktan sonra neden eleştirildiği'' şeklindeki bir soruyu, ''Teknik direktör Lucescu'nun bir sözü var, Kurtlar istedi diye atlar ölmez '' diye yanıtladı. 
     Yanal, Türkiye'nin bazı gerçekleri olduğunu ve bunları unutmamak gerektiğini kaydederek, ''Ben hiçbir misyona sahip değilim. Fenerbahçe'den, Trabzonspor'dan, Beşiktaş'tan ve Galatasaray'dan gelmedim. Bir tarzım, bir hedefim var. 42 yaşında Türk Milli Takımı'nın başına geldim. Başarılı olacağıma inanıyorum. 2006'da Dünya Kupası'na gideceğiz'' dedi. 
     
     DİNLEYİCİ TEPKİSİ 
     Bu arada konferans sırasında bir dinleyici Yanal'a, ''Hikaye okumayı bırak da Hakan Şükür'ü anlat, teşvik primini anlat. Hakan Şükür'ü neden Milli Takıma almıyorsun'' şeklinde tepki gösterdi. Yanal ise bu tepkiye sesiz kalmayı tercih ederken, dinleyiciler alkışlayarak Yanal'a destek verdi. 
     OMÜ Rektörü Prof. Dr. Ferit Bernay da konferansta Yanal'a yönelik yapılan hareketi kınayarak, söz konusu kişinin dışarıdan katılan bir seyirci olduğunu açıkladı. 
     Prof. Dr. Bernay, Yanal'a katılımlarından dolayı teşekkür ederek çiçek ve plaket verdi. 
     
</TEXT>
</DOC>
