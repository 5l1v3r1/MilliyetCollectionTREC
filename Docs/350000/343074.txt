<DOC>
<DOCNO> 343074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur19.html </URL>
<DATE> 2005/05/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cinsel sorunlarda doktora değil hocalara gidiliyor .. 
</HEADLINE>
<TEXT>

     Aile Sağlığı Araştırma Derneği ASAD 
     ve İstanbul Üniversitesi Cerrahpaşa Tıp Fakültesi Üroloji Anabilim Dalı Androloji Bölüm Başkanı Prof. Dr. Halim Hattat, Türkiye’de her 100 kişiden 70’inde cinsel fonksiyon bozukluğu bulunduğunu bildirdi. Hattat, Hilton Kayseri Oteli’nde düzenlediği basın toplantısında, cinsel sağlığın, genel sağlığın çok önemli bir parçası olduğunu söyledi. Cinsel sorunları olan kişilerin depresyona girdiklerini, aile düzenlerinin bozulduğunu ve eşlerin boşanma noktasına geldiğini belirten Hattat, bunun cinselliğin tabu olarak kabul edilmesinden kaynaklandığını kaydetti. Hattat, yaptıkları araştırmada her 100 kişiden 40’ının cinsel sorunlarını kimseye anlatmadığını, 10 kişiden sadece 1’inin doktora başvurduğunu tespit ettiklerini, bunun sonucunda sağlıklı ve mutlu bir aile ortamı oluşmadığını anlattı. Bütün dünyada insanların kimliklerini açıklamadan cinsel sorunları hakkında bilgi alabilecekleri telefon hatları bulunduğunu ifade eden Hattat, şöyle konuştu "2002’de Avrupa’da 15 ülkede organize olan Avrupa Cinsel Sağlık Derneği’nin ESDA üyesi olduk ve kurduğumuz telefon hattından bugüne dek 60 bin kişi yararlandı. 212-282 01 01 numaralı telefonu aradığınızda karşınıza sanal bir sekreter çıkıyor ve bilgi almak istediğiniz konularda sizi diğer bölümlere bağlıyor. Doktora başvurulması gereken durumlarda da hastalar her bölgede sistemi destekleyen hekimlere yönlendiriliyor. Arayanlar arasında 18-30 yaş arası önemli bir grubu oluşturuyor. Gençler eğitimsizlikten dolayı bilgiye muhtaç. Arayış içindeler." Hattat, Medialand ile gerçekleştirdikleri ve ESDA’nın desteklediği proje çerçevesinde de cinsel fonksiyon bozukluklarına sanatçıların sergilediği skeçlerle pozitif bir bakış açısı kazandırmaya çalıştıklarını kaydetti. Volkan Severcan, Kerem Atabeyoğlu, Necati Bilgiç, Ayşen Gruda ve Burcu Çağrı’nın rol aldığı ve daha önce Gaziantep ve Adana’da sergilenen "İnsanlar Konuşa Konuşa..." adlı oyunun, Kayseri, İstanbul ve Bursa’da da sahneleneceğini ifade eden Hattat, cinselliğin tabu olarak kabul edildiği bir ortamda insanları güldürmenin çok güç olduğuna işaret etti. 
     
     "CİNSELLİK TABU DEĞİLDİR" 
     Türkiye’de yaptıkları bir araştırmada her 100 kişiden 70’inde cinsel fonksiyon bozukluğu olduğunu tespit ettiklerini belirten Prof. 
     Dr. Hattat, şöyle devam etti 
     "Türkiye’nin her bölgesinden 2 bin insana, daha önce geçerliliği kanıtlanmış bir yöntemle sorular sorduk. Verilen cevaplar uzman hekim arkadaşlarımız tarafından değerlendirildi ve her 100 kişiden 70’inde cinsel fonksiyon bozukluğu olduğu ortaya çıktı. Ancak, bu sorun hafif, orta ve şiddetli olmak üzere üçe ayrılır. Bunun için 70 kişinin hepsi ileri derecede hasta diyemiyoruz. Çünkü, soruları algılayamayarak yanlış cevap verenler olabileceğini düşünüyoruz." Cinselliğin tabu olmadığına işaret eden Hattat, "Basit bir problem için hocaya gidiliyor, muska yazılıyor. Bize gelindiğinde ise çok geç kalınmış oluyor. İnsanlar çözümü olmayan bir derde düştüklerini sanıyorlar. Evli arkadaşlarına sorarak cinsellik hakkında bilgi sahibi olmaya çalışıyorlar. Bilgiler de anlatıla anlatıla değişiyor" diye konuştu. 
     Sanatçı Kerem Atabeyoğlu da sahneledikleri oyun öncesi Prof. Dr. 
     Halim Hattat’ın çeşitli bilgiler verdiğini ifade ederek, kendilerinin de daha çok akılda kalacak cinsellikle ilgili skeçler sergilediklerini belirtti. 
     
</TEXT>
</DOC>
