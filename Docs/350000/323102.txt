<DOC>
<DOCNO> 323102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/yaksoy.html </URL>
<DATE> 2005/03/12/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Ölümcül on bir 
</HEADLINE>
<TEXT>



Spor insanları din, ırk, renk ayırımı yapmadan birbirine yaklaştıran toplumsal etkinlikler zinciridir. Ama her devirde hasta ideolojiler, fanatik kişileri umulmadık davranışlara iterek, olmayacak oluşumlara götürürler. 
Her nedense futbol bu fanatizmin en çok yoğunlaştığı bir spor dalı olmaktadır. Geçmişte iki devlet savaş eşiğine gelmemiş miydi Ama bir futbol on birinin kazandığı maçtan dolayı ölüme mahkum edildiğini hiç işittiniz mi İkinci Dünya savaşında Ukrayna'da bir fabrika takımı işgalci Alman askerlerinin takımı ile karşılaşır. Ukraynalılar maçı 5-3 kazanırlar. Zira Ukraynalılar'ın takımında fabrikada çalışan Dinamo Kievliler vardır. Bunu öğrenen gestapo futbolcuların hemen hepsini tutuklar. Zira üstün bir ırk, kendini aşağılanmış hissetmiştir. Gestapo'nun işkencesinden daha başlangıçta futbolculardan biri ölür. Diğerleri kampa gönderilirler ve sonra da öldürülürler. 
Bu olay diktatörlerin ve onların maşası fanatiklerin spora nasıl el attıklarının ve insanın en güzel hareketi olan sporu nasıl çirkinleştirdiğini gösteren bir misaldir. Fanatizm her yönüyle kültürel yapıda yıkım yapmaktadır. İnsanlar güzeli sevdikçe birbirlerine yaklaşırlar ve ısınırlar. Ve bu böyle olmuyorsa toplumsal bir hastalık var demektir. Yukarıdaki olaydaki gibi. 


</TEXT>
</DOC>
