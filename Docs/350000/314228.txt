<DOC>
<DOCNO> 314228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur30.html </URL>
<DATE> 2005/02/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Esenboğa'da THY kargosu panik yarattı 
</HEADLINE>
<TEXT>

     Esenboğa Havalimanı'nda THY'nin gelen kargo bölümündeki bir paket dağıldı ve içinden sızan kokudan 39 kişi etkilendi. Gazdan etkilenenler hemen hastaneye kaldırıldı ve havaalanının o bölümü karantinaya alındı. Atatürk Havalimanı Mülki İdare Amiri Vedat Müftüoğlu olayın içinde sarımsak yağı olduğu bildirilen kargonun sızıntı yaparak, posta paketini etkilemesi sonucu meydana geldiğini bildirdi. 
     Hastaneye kaldırılan kişiler ve müdahale eden doktor ve hemşireler ile acil servis de karantinaya alındı. Hastanedeki diğer hastalar ise başka hastanelere gönderildi. 
     
     31 KİŞİ DAHA HASTANEYE BAŞVURDU 

     THY kargosundaki şüpheli paket nedeniyle SSK Dışkapı Hastanesi'ne 31 kişi daha geldi. Hastaneye gelenlerin sayısı 39'a yükseldi. 
     SSK Dışkapı Eğitim araştırma Hastanesi Başhekimi Sami Türkoğlu, hastaneye gelenlerden 25'inin kargo bölümünde yük boşaltma görevi yaptıklarını, 2 kişinin de uçağın içinde olduklarını söylediklerini ifade etti. Türkoğlu, gelenlerin ''karantinaya'' alındığını, uçağın içinde olduğunu söyleyen 2 kişinin de ayrı bir yerde tutulduklarını belirterek, hepsinin sağlık durumlarının iyi olduğunu bildirdi. 
     Gelen kişilerin herhangi bir rahatsızlıklarının bulunmadığını tedbir amacıyla geldiklerini söylediklerini belirten Türkoğlu ''Bu kişiler paketin açılması sırasında bir koku almışlar. Şüphe üzerine hastaneye başvurmuşlar'' dedi. 
     
     SARMISAK YAĞI MI 

     Atatürk Havalimanı Mülki İdare Amiri Vedat Müftüoğlu, Esenboğa Havalimanı'ndaki olayın, Hindistan'dan bir firmanın gönderdiği ve içinde sarımsak yağı olduğu bildirilen kargonun sızıntı yaparak, posta paketini etkilemesi sonucu meydana geldiğini bildirdi. 
     Gazetecilerin konuya ilişkin sorularını yanıtlayan Müftüoğlu, söz konusu olayla ilgili olarak Esenboğa Havalimanı Mülki İdare Amiri'nin kendisini aradığını ve ''Katar Air vasıtasıyla gelen bir kargoda bu etkilenmeyi yapacak malzeme olup olmadığını'' sorduğunu kaydetti. 
     Bunun üzerine gerekli araştırmayı yaptırdığını belirten Müftüoğlu, şunları söyledi 
     ''Yaptığım araştırmaya göre, Hindistan'dan Synthite Endüstriyel Kimyasal Limited adlı şirketin gönderdiği ve alıcısı Gebze'de bulunan Aramsa Besim adlı şirket olan 5-6 tane bidonu Çelebi Kargo Müdürlüğü teslim almış. Bidonlardan birinin uçaktan alınırken sızıntı yaptığı görülmüş ve hasarlı olarak da tespit edilmiş. Bunun hemen yanında bulunan bir posta paketi kokudan etkilenmiş. Çelebi Kargo, etkilenen paketi PTT kargosuna teslim etmiş. Oradan da THY'ye ait uçakla Ankara'ya teslim edilmiş. Burada uçak altında yapılan çalışma sırasında bu maddeden etkilenen kimse olmamış. Sarımsak yağı olduğu bildirilen kargo malzemeleri naylon paketler içerisine alınarak Çelebi'nin antrepolarında muhafaza altına alınmış durumda.'' Alıcı Aramsa Besim firmasının bidonları almak için şu ana kadar herhangi bir talepte bulunmadığını belirten Müftüoğlu, sarımsak yağı olduğu bildirilen maddeden numune alınarak ilgili yerlerde inceleneceğini söyledi. 
     Müftüoğlu, maddenin herhangi bir suç unsuru içermesi halinde gerekli yasal işlemlerin yapılacağını da sözlerine ekledi. 
     
     OLAY NASIL BAŞLADI 

     Alınan bilgiye göre, THY adına çalışan özel bir şirkete ait işçiler, yurtdışından gelen bir paketi taşırken paket dağıldı. Paketten dışarıya keskin bir koku yayılmaya başladı ve işçilerden 8'i fenalaştı. 
     Bunun üzerine kargo bölümüne sağlık, savunma ve itfaiye ekipleri geldi. Yapılan ilk incelemede kargo olarak gönderilmek istenilen bir paketten gaz sızıntısı olduğu belirlendi. 
     Gazdan etkilenen 8 kişi hemen SSK Dışkapı Hastanesi Acil’e sevkedildi. Olayın meydana geldiği yer ile SSK acil bölümü karantina altına alındı. Hastalara ilk müdahaleyi yapan hemşire ve doktorlar da karantiya alındı. 
     Olayla ilgili bir basın açıklaması yapan SSK Dışkapı Hastanesi Başhekimi, tedavi altındaki işçilerin tıbbi durumlarının iyi olduğunu belirterek, "Hastalara müdahalede bulunan doktor ve hemşireler de karantinaya alındı. Karantina belli bir dönem daha devam edecek. Buradaki diğer hastalar başka hastanelere tahliye edildi. 
     Bu konuda özel eğitimli arkadaşlar bütün ihtimalleri düşünürek ona göre tedbir aldılar" dedi. 
     
     PAKET PEKİN'DEN GELMİŞ 

     Esenboğa Havalimanı THY gelen kargo bölümünde 5 işçinin etkilenmesine neden olan kargo paketinin, Pekin'den, Çin'in Ankara Büyükelçiliği'ne gönderildiği ve içinde CD bulunduğu bildirildi. 
     Ankara Vali Yardımcısı Hayati Soylu ise konuyla ilgili olarak Esenboğa Havalimanı'nda yaptığı açıklamada, bugün öğlen saatlerinde THY'nin gelen kargo bölümünde 5 işçinin rahatsızlandığını, bunun üzerine olaya el konularak, şüpheli bir paketin incelemeye alındığını söyledi. 
     Soylu, yaklaşık 30-40 santimetre ebadındaki paketin incelenmek üzere Hıfzısıhha Merkezi Başkanlığı'na gönderildiğini, sonucun ise 3-4 saat içinde alınacağını bildirdi. 
     Sivil savunma ekiplerinin çevrede önlem aldığını ve dezenfekte çalışmalarını yürüttüğünü belirten Soylu, koliye temas eden, ancak rahatsızlanmayan 3 işçinin de önlem olarak hastaneye gönderildiğini sözlerine ekledi. 
     
</TEXT>
</DOC>
