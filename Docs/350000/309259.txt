<DOC>
<DOCNO> 309259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo21.html </URL>
<DATE> 2005/01/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kavga büyüyor... Ceyhan, Fenerbahçe TV'yi RTÜK'e şikayet ediyor 
</HEADLINE>
<TEXT>

     FIBA Bayanlar Avrupa Kupası'nda, Fenerbahçe ile Ceyhan Belediyespor arasındaki olaylı karşılaşmanın yankıları sürüyor. 
     Ceyhan Belediyesi ve Spor Kulübü Başkanı Hüseyin Sözlü, Basketbol Şube Sorumlusu Haki Buhari ve diğer yöneticilerle düzenlediği basın toplantısında, Caferağa Spor Salonu'nda, rakiplerinin, hem kendisine hem de bayan sporculara sözlü ve fiziki saldırıda bulunduklarını iddia etti. 
     Rövanş karşılaşmasının gergin geçeceğini tahmin ettikleri için iki gün öncesinde güvenlik önlemi alınması için Ceyhan Kaymakamlığı aracılığıyla İstanbul Valiliği'ne dilekçe faksladıklarını belirten Sözlü, şunları kaydetti 
     ''Aslında Avrupa Kupası'nda Fenerbahçe ile eşleşmemiz bile doğru değildi. Adana'daki ilk maçta rakibimizi 72-71 yenmeyi başardık. Rövanş maçının gergin ortamda yapılacağını biliyorduk. Gerekli önlemleri alması için İstanbul Valiliği'ne faks çektik. 
     Ne yazık ki salonda önceleri polis bile yoktu. Caferağa Salonu'nda hem sözlü hem de fiziki saldırıya uğradık. Küçük bir ilçe takımına yenilmeyi hazmedemeyen Fenerbahçe yöneticilerinin maç boyunca tehditleriyle karşılaştık. Maçı baskı altında oynayan sporcularımız rövanşta 84-54 yenildiler. Bu konuda başvurumuz olmasına rağmen gerekli önlemleri almayan İstanbul Valiliği hakkında dava açacağız.'' 
     
     ''FENERBAHÇE DÜŞMANIMIZ DEĞİL'' 
     İstanbul'daki karşılaşma sırasında Fenerbahçe TV'nin kendilerine sözlü hakaretlerde bulunduğunu ve yanlı yayın yaptığını savunan Sözlü, ''Fenerbahçe TV'yi RTÜK'e şikayet edeceğiz'' dedi. 
     Maçın video görüntülerini ve gazete kupürlerini FIBA ile Basketbol Federasyonu'na göndereceklerini belirten Sözlü, konuşmasını şöyle sürdürdü 
     ''Fenerbahçe'ye ait olan Caferağa Salonu'nda 50 kadar taraftarımız bulunuyordu. Fenerbahçeliler ise 2 bin kişi kadardı. Biz nasıl onlara karşı koyalım. Salonda davul tokmakları ve kemerlerle dayak yiyen ve küfürlere maruz kalan bizleriz. Ayrıca, salona nasıl bıçak sokulmuş Elimizdeki video kaseti, gazete kupürleri ve diğer belgeleri FIBA ile Basketbol Federasyonu'na göndereceğiz. Kimsenin yaptığı yanına kar kalmamalı. Bizim yaşadığımız sıkıntıları yarın başka kulüpler de yaşayacaktır.'' Fenerbahçe ile 6 Şubat Pazar günü Ceyhan'da yeniden karşılaşacaklarını belirten Sözlü, ''Fenerbahçe bizim düşmanımız değil. Onları havaalanında çiçeklerle karşılayacağız. Kesinlikle kin beslemiyoruz. Bu gibi olayları asla tasvip etmiyoruz. Tüm Fenerbahçeli yönetici ve taraftarları gönül rahatlığıyla Ceyhan'a maç izleme bekliyoruz'' diye konuştu. 
     
</TEXT>
</DOC>
