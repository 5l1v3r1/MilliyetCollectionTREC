<DOC>
<DOCNO> 349100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun20.html </URL>
<DATE> 2005/06/05/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Steven Spielberg tüm zamanların en iyi yönetmeni seçildi... 
</HEADLINE>
<TEXT>

     Aralarında Schindler’in Listesi, E.T., Üçüncü Türle Yakın Temas, Er Ryan’ı Kurtarmak gibi filmlerin de bulunduğu gişe rekorları kıran ve pek çok ödül alan filmlerin yönetmeni Steven Spielberg, tüm zamanların en iyi yönetmeni seçildi. 
     İnternetteki sanat-magazin sitesi "imdb.com"da yer alan bir habere göre, İngiliz sinema dergisi Empire tarafından yapılan bir ankette 58 yaşındaki Spielberg, ünlü gerilim filmi "Sapık"ın yönetmeni Alfred Hitchcock ve "The Aviator"ın yönetmeni Martin Scorsese’i geride bıraktı. Sıralamada Hitchcock ikinci olurken, Scorsese ise üçüncülüğe yerleşti. 
     Empire dergisinin editörlerinden Ian Freer yaptığı açıklamada, efsanevi yönetmen Spielberg’in sinemadaki yerini The Beatles’ın müzikteki yerine benzetti. "Yıldız Savaşları" serisinin yönetmeni Georges Lucas’ın yanı sıra Charlie Chaplin ve Tim Burton gibi ünlü yönetmenler ise Empire dergisinin listesine giremedi. 
     Listede ilk onda yer alan yönetmenler sırasıyla şöyle 1. Steven Spielberg, 2. Alfred Hitchcock, 3. Martin Scorsese, 4. Stanley Kubrick, 5. Sir Ridley Scott, 6. Akira Kurosawa, 7. Peter Jackson, 8. 
     Quentin Tarantino, 9. Orson Welles, 10. Woody Allen. 
     
</TEXT>
</DOC>
