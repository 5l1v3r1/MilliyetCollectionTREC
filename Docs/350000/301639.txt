<DOC>
<DOCNO> 301639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo08.html </URL>
<DATE> 2004/12/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Fenerbahçeli Kemal şanssızlığı yenemedi... 
</HEADLINE>
<TEXT>

     Fenerbahçe'deki futbol yaşamında adeta sakatlıklarla boğuşan Kemal Aslan, şanssızlığını bir türlü yenemedi. 
     Aylarca sahalardan uzak kalan Kemal, sezonun ilk yarısında çıktığı 3. maçında tekrar sakatlandı ve devrenin son iki maçında forma giyemedi. 
     Geçen sezon 17 Mart'ta Gençlerbirliği ile yapılan Türkiye Kupası yarı final maçında ayağı kırılan sarı-lacivertli oyuncu, sezon boyunca bir daha forma giyemedi. 
     Bu sezonun ilk yarısının uzun bir bölümünde de tedavi olup fizik kondisyon eksiği gidermeye çalışılan sarı-lacivertli futbolcu, ilk 11'de sahaya çıktığı 13. haftadaki Trabzonspor maçında 45 ve 14. haftadaki Diyarbakırspor maçında da 57 dakika sahada kalabildi. 
     Talihsiz oyuncu, yine 11 kişilik kadroda sahaya çıktığı 15. haftadaki Ankaragücü maçında sakatlanarak 15. dakikada oyundan alındı. Kemal'in sezonun ikinci yarısına hazır olabilmesi için tedavisi ve çalışmaları sürüyor. 
     
     ÖNCEKİ SEZONLARI 
     Kemal ligde geçen sezon sakatlıkları nedeniyle 14 maçta forma giyebildi. 
     Sarı-lacivertli ekibe 2002-2003 sezonunun devre arasında Gaziantepspor'dan transfer edilen Kemal, ilk sezonunda ligin ikinci yarısında 15 maçta forma giymişti. Sarı-lacivertli futbolcunun sakatlık sorunu yaşamadığı tek dönem 2002-2003 sezonunun ikinci yarısı oldu. 
     
</TEXT>
</DOC>
