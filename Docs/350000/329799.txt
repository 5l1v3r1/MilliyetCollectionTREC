<DOC>
<DOCNO> 329799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/aspo.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e bonus 
</HEADLINE>
<TEXT>


Sarı - Lacivertliler, Gaziantep önünde çok sıkıntı çekti, her iki yarının uzatmalarında bulduğu gollerle bakiyesine 3 puan ekledi. Lider evindeki 14. sınavında da fire vermedi 

90 Dakika - MEHMET DEMİRKOL 


İdeal kadrodan uzak Fenerbahçe 

Ümit dışında tamamı değişen savunması, Tuncay ve Nobre'yi dışarıda bırakan hücum anlayışı ile ideal kadrosundan çok uzaklaşmış bir Fenerbahçe vardı. Ama ilk yarı boyunca Gaziantep'e bir pozisyon dahi vermediler. Topa sahip oldular. Sağ ve sol kanatlarını iyi çalıştırdılar, Alex'in Devran'ın markajında neredeyse yok olmasına rağmen oyunu hep domine ettiler. 
Serhat en uçta, arkasında Alex ve Anelka, onların arkasında Aurelio, Kemal ve Mehmet Yozgatlı'yla 4-3-2-1 şeklinde diziliyorlardı. Belki tempoyu istenen yüksek seviyeye çıkaramadılar, ama Antep'in aldığı tedbirleri 70. dakikaya kadar boşa çıkardılar. 
Ettayeb ve Jaziri'den yoksun konuk ekip Önder ve Deniz'den oluşan Fenerbahçe savunma göbeğini bir türlü delemedi. Fenerbahçe'nin orta saha üçlüsünün onlar için fazla sert olması da oyunu oturtamamalarında önemli rol oynadı. 
65. dakikadan sonra Antep'in daha kalabalık çıkışıyla Fenerbahçe savunmasında zaman zaman dengesizlikler oluştu. Ama hiçbir zaman sürekli bir baskı oluşturamadılar. 
Nurullah Sağlam'ın ekibi belki beraberliği yakalayacak pozisyonları buldu, ama oyun anlayışı fizik yeterlilik açısından Fenerbahçe'nin çok gerisinde kaldı. 

GÜNÜN ADAMLARI 
Eküri Kemal 

Orta sahada hem top kapan, hem oyun kuran Aurelio'nun en ideal ekürisi dünkü oyunda da görüldü ki, Kemal Aslan'dan başkası değil. Fenerbahçe'nin en yüksek top kapma yüzdesine sahip oyuncusuydu. İki kez net gol şansı yakaladı. Ve yüksek performansla takımın en önemli dişlisi oldu. Onunla birlikte yıldızı parlayan bir başka oyuncu da, her hareketi olumlu olan defansif ve ofansif yönde takımına çok şey katan, Kadıköy sakinlerinin çok hoşlanmadığı bir isim Selçuk Şahin'di. 

GÜNÜN KONUSU 
En golcü yedekler 

Fenerbahçe yedek kulübesinde geçen sene takımı şampiyonluğa taşıyan dört temel direk vardı. Yılın kalecisi seçilen Volkan ve üç golcü... Fenerbahçe'nin geçen sene attığı 82 golün 54'üne, yani yüzde 66'sına imza atan Tuncay, Van Hooijdonk ve Nobre'den sadece Brezilyalı son 25 dakika şans bulabildi, Tuncay ise uzatma dakikalarında oyuna dahil oldu. Siz karar verin... Bu kadro zenginliğini mi, yoksa bir transfer hovardalığını mı gösterir 

MAÇIN KIRILMA NOKTASI 
Zan'ın iki yüzü 

Antep'in Beşiktaş'tan kiraladığı genç savunmacı Gökhan Zan'ın 70'te ve 76'da kaçırdığı iki net pozisyon Fenerbahçe'nin hem skor, hem de moral olarak geri düşüp yıkılmasını engelledi. Her duran topta ileri çıkan Gökhan takımının bütün gol pozisyonlarında vardı. Bu yönüyle övgüyü hak ediyor, ama kaçırdıkları çok şeye mal oldu. 

MAÇIN DAKİKALARI 
Alex rahatlattı 

3 Taçtan doğan pozisyon 
Ümit'in soldan kullandığı taç atışında Kemal ceza sahasına çaprazdan girip çok güzel vurdu, Hasagiç topu kornere attı. 

29 Selçuk'tan füze 
Fenerbahçe'de sağ bekte görev yapan genç oyuncunun karşıdan 25 metreden vurduğu şut az farkla auta gitti. 

45 1 Kaptan'dan sevgilerle 
Ümit, Aurelio'dan aldığı topla soldan ceza sahasına girdi, iki Antepli'yi geçerek tekrar dışarı çıktı. Ve çaprazdan mükemmel bir vuruşla topu ters doksana yolladı 1-0 

48 Kemal direğe takıldı 
Serhat'ın pası ile sol çaprazdan ceza sahasına giren Kemal, Bouazizi'yi geçip sert vurdu. Top yakın direğe çarpıp dışarı çıktı. 

57 Rüştü iki hamlede 
Tecrübeli kaleci Erhan Namlı'nın ceza sahası önünden vurduğu sert şutu Lazarov'un önünde iki hamlede yakaladı. 

75 Antep'in en net şansı 
Erdal'ın şutu karambole Gökhan Zan'ın önüne düştü. Çaprazda kaleye bir metre mesafeden genç oyuncunun çektiği şut üstten auta gitti. 

76 Yine Gökhan 
Gökhan Zan, Sedat'ın içeriye doldurduğu topu önce topukla kaleye yollamaya çalıştı. Deniz'den dönen topa bir kez daha vurdu. Rüştü mükemmel uzanıp topu çeldi. 

90 1 Fener uzatmayı seviyor 
Solda topla buluşan Anelka, harika bir pasla topu Mehmet Yozgatlı'ya kesti. O Alex'i gördü. Brezilyalı yıldız yaklaşık 20 metreden yerden bir şutla yakın direğin dibinden topu filelere gönderdi 2 - 0 

MAÇIN İSTATİSTİĞİ FENERBAHÇE GAZİANTEP 17 Şut 9 7 İsabetli Şut 5 41 İsabetli Şut 55 8 Korner 3 30 Taç 21 24 Faul 14 4 Ofsayt 3 0 Serbest Atış 0 4 Gol Pozisyonu 3 61 Topla Oynama Yüzdesi 39 

</TEXT>
</DOC>
