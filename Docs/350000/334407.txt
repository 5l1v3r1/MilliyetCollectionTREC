<DOC>
<DOCNO> 334407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun32.html </URL>
<DATE> 2005/04/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Papadopulos, Denktaş'ın çekilmesinden memnun... 
</HEADLINE>
<TEXT>

     Kıbrıs Rum Yönetimi lideri Tasos Papadopulos, KKTC Cumhurbaşkanı Rauf Denktaş'ın siyaset sahnesinden çekilmesini ''olumlu bir adım'' olarak nitelendirdi. 
     Papadopulos, resmi ziyaret için bulunduğu Çek Cumhuriyeti'nin başkenti Prag'da, Cumhurbaşkanı Vaclav Klaus ile görüşmesinden sonra gazetecilere yaptığı açıklamada, ''Kuşkusuz, Bay Rauf Denktaş'ın siyaset sahnesinden çekilmesi olumlu bir adım'' dedi. 
     Rum Yönetimi lideri, KKTC'deki seçim sayesinde ''yeni bir ruhun ve yeni bir ortamın'' oluşacağını, bunun da yeni tur görüşmelerin başlaması için gerekli önkoşulların yaratılmasına yardımcı olacağını umduğunu söyledi. 
     KKTC Cumhurbaşkanı seçilen Mehmet Ali Talat, zaferinin hemen ardından Rum kesimine barış görüşmelerine başlama çağrısında bulunmuştu. 
     Talat, ''Kıbrıs Rum halkına bir kez daha barış elimi uzatıyorum, bu elin tutulana kadar uzatılmış olarak kalacağını belirtiyorum'' diye konuşmuştu. 
     Papadopulos, bu jesti memnuniyetle karşıladığını belirtti, ancak ''Türklerle çabuk bir barış anlaşması olasılığı konusunda ihtiyatlı olduğunu' kaydetti. 
     
</TEXT>
</DOC>
