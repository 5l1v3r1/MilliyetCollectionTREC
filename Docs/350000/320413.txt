<DOC>
<DOCNO> 320413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo29.html </URL>
<DATE> 2005/03/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şenol Güneş Gelinen nokta iyi ancak yeterli değil 
</HEADLINE>
<TEXT>

     Trabzonspor Teknik Direktörü Şenol Güneş, bordo-mavili takımın geldiği noktanın iyi, ancak yeterli olmadığını söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, Gaziantepspor'la yaptıkları Türkiye Kupası maçında iyi oynadıklarını ve maçın keyifle izlendiğini belirterek, ''Ekip olarak yorulduk, ancak maçtan mutlu olarak ayrıldık. Trabzonspor taraftarı oyuncularla bütünleşti, oyuncular da taraftarı arkasına aldı. Bizim isteğimiz de taraftar desteğiyle coşan bir Trabzonspor'du. Bunun başlangıcını gösterdik. Gelinen nokta iyi, ancak yeterli değil. Çünkü büyük hedefler ve beklentiler var'' dedi. 
     Gaziantepspor maçında bir oyuncularının cezalı konumuna düştüğünü kaydeden Güneş, ''Son haftalarda böyle oyuncu kayıplarımız oldu. Ancak bu bizden de bizim dışımızdan da kaynaklanıyor. Dünkü maçta gördüğüm en sevindirici tablo ise hepimiz birimiz, birimiz hepimiz için anlayışıydı. Birlik ve bütünlük içinde bir maç oldu. Bu bizim en büyük silahımız. Bize büyük başarılar getirecektir'' diye konuştu. 
     İyi ve kaliteli bir rakibe karşı oynadıklarını belirten Güneş, şöyle devam etti 
     ''Hafta sonu da yine Gaziantepspor'la karşılaşacağız. Gaziantepspor'un saygın bir başkanı var. Genç ve iyi bir teknik adamı var. Dostane bir maç olacak. Kazanmak için gideceğiz. Kayıba tahammülümüz olmadığını biliyoruz. Artık geriye bakmıyoruz. Hafta sonundaki maçı düşünüyoruz. Trabzonspor'un geriden başladığı yarışı sürdürmesi için galibiyet istiyoruz.'' 
     
     ''SAHA DIŞINA ÇIKMAK İSTEMİYORUM'' 
     Teknik direktör Güneş, takım anlayışı, hatalar ve eksiklikler hakkında konuşmak istediğini kaydederek, şöyle devam etti 
     ''Ben, saha dışına çıkmak istemiyorum, saha içinde kalmak istiyorum. Futbol öğretmek istemiyorum. Bu yapılıp başarı kovalanıyor ve başarılı olunuyor. Saha içinde eşit yarıştırılmalı. Kural hatası, hakem hatası, agresifliği önlemek hakemin, futbol federasyonunun, bizim işimiz.'' Güneş, kendisini milli takımda görev aldığı dönemde eleştirenlerin şimdi ise olumlu sözler söylemesi konusunda sorulan bir soruya da ''Eleştiri de övgü de olacak. Onların söylediğinden çok benim ekibimin ne yaptığı önemli. Bundan önceki kişiler güzel iş yaptılar. Biz de bunu sürdürmek, görev yapmak istiyoruz. Yönetim, hoca, teknik heyet, futbolcular bütünleştiği zaman başarı gelir. Sadece başarı benimle ilgili değildir.'' 
     
</TEXT>
</DOC>
