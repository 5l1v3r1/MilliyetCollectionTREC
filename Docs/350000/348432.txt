<DOC>
<DOCNO> 348432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/siy02.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Engellilere yasa engeli 
</HEADLINE>
<TEXT>


Engelliler hakkındaki tasarı, görme engelli AKP'li milletvekili Ayva'nın teklifi nedeniyle yasalaşamayınca, engelliler protesto kararı aldı 

ANKARA Milliyet 


Hükümetin, milyonlarca engellinin sosyal, ekonomik ve eğitimle ilgili sorunlarını ortadan kaldırmak amacıyla, sivil toplum örgütlerinin işbirliğiyle hazırladığı Özürlüler Hakkında Bazı Kanun ve Kanun Hükmünde Kararnamelerde Değişiklik Yapılmasına İlişkin Kanun Tasarısı'nın, AKP'nin görme engelli İstanbul Milletvekili Lokman Ayva'nın teklifi nedeniyle bir türlü yasalaşamaması krize neden oldu. 
Sivil toplum örgütleri bugün Türkiye Sakatlar Konfederasyonu öncülüğünde ortak bir deklarasyonla durumu protesto edecek. Deklarasyonda, Ayva'ya tepki gösterilirken, tasarının bir an önce yasalaşması istenecek. Olumlu sonuç alınamaması halinde, engelli vatandaşlar yurt genelinde toplu protesto eylemlerine başlayacak. 

Tartışmanın temeli 
Sivil toplum örgütleri, hükümet ve Ayva üçgeninde süren, hükümet kanadında da rahatsızlığa neden olan tartışma, tasarının Mayıs 2005'te TBMM Başkanlığı'na sunulmasıyla başladı. 
Ayva, TBMM Sağlık, Aile, Çalışma ve Sosyal İşler Komisyonu'nda görüşmeler sırasında tasarıya karşı Özürlüler ve Bazı Kanun ve Kanun Hükmünde Kararnamelerde Değişiklik Yapılması Hakkında Kanun Teklifi hazırladı. Bunun üzerine tasarı da alt komisyona sevk edildi. Tasarı, Ayva başkanlığındaki alt komisyonda bekliyor. 

'Bizi dinlemez oldu' 
8.5 milyon üyesi bulunan Türkiye Sakatlar Konfederasyonu Genel Başkanı Faruk Öztimur, "Ayva, özürlülerin tek temsilcisi gibi davranıyor. Kendi kafasına göre örgütleme ve düzenleme getirmek istiyor. Başbakan'a yanlış bilgi veriyor. Bütün sorun Lokman'ın egosundan kaynaklanıyor. Özürlülerin efendisi gibi davranıyor. Kördü sağır oldu, bizim dinlemez oldu. Biz getirdik, bize yanlış davranıyor" dedi. Öztimur, Ayva'yı bir televizyon programında tartışmaya da davet etti. 

'Kira veremiyoruz' 
Konfederasyon ve federasyonların gelirleri olmadığını vurgulayan Öztimur, "Kiraları bile ödeyemiyoruz. Kurban gelirlerinin binde birini istedik. O da verilmedi. Hem özürlülere gidecek diye bağış artardı. Şimdi gidip camilere bırakıyorlar" diye konuştu. 
Öztimur, engelli çocukları olan ailelere verilen 325 milyon liralık aylık yardımın Milli Eğitim Bakanlığı'na devredilmesine karşı çıktı. 
Ayva'nın teklifinde kurulması öngörülen Özürlü Hakları İzleme Kurulu'na, ÖİB ile Özürlüler Yüksek Kurulu varken devlette iki başlılığa neden olacağı gerekçesiyle tepki gösteren Öztimur, kurul üyelerinin en yüksek memur maaşı almasının öngörüldüğüne de dikkat çekti. 


</TEXT>
</DOC>
