<DOC>
<DOCNO> 342629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/dunya/dun01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bunlar isyancı değil haydut ' 
</HEADLINE>
<TEXT>


İsyandan Hizb-ül-Tahrir Örgütü'nü sorumlu tutan Kerimov, 'Amaçları laik düzeni yıkmak' dedi 


Özbekistan Devlet Başkanı İslam Kerimov, Andican'da yaşanan olaylardan aşırı dinci Hizb - ül - Tahrir'i sorumlu tuttu. 
Başkent Taşkent'te düzenlediği basın toplantısında Kerimov, "Bunlar isyancı değil, silahlı haydut" dedi. Kerimov, rehin alınan bütün sivillerin kurtarıldığını, silahlı grubun üyelerinin bir bölümünün kaçtığını, çatışmalar sırasında 10 güvenlik görevlisinin öldüğünü, karşı tarafın daha ağır kayıp verdiğini söyledi, ancak ayrıntıya girmedi. Özbek lideri, silahlı kişilerle görüşmeleri bizzat kendisinin yaptığını ve güvenlik kuvvetlerine sorunu barışçı yoldan çözme talimatı verdiğini bildirdi. 
Kerimov, Ekremi Örgütü'nün Hizb - ül- Tahrir'in kolu olduğunu savundu ve "Amaçları laik düzeni yıkmak. Halifelik kurmak istiyorlar ve gençleri zehirliyorlar. Kim olduklarını biliyorduk. Ama harekete geçmek için yasaları çiğnemelerini bekledik" dedi. Andican yöneticilerine dün düzenlenen gösteriyi engellememe talimatı verdiğini açıklayan Kerimov, "Özbekistan kadınlar, çocuklar ve yaşlılarla savaşmaz" diye konuştu. 
Suçlamaları reddeden Hizb-ül-Tahrir ise, olaylardan Kerimov'u sorumlu tuttu. 


</TEXT>
</DOC>
