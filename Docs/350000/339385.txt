<DOC>
<DOCNO> 339385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/gun01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Domingo, onlar için piyano başına geçti 
</HEADLINE>
<TEXT>


"Dünyaya açılan" ikiz opera sanatçılarımız Balık kardeşler, büyük tenor Domingo ile ilgili anılarını Milliyet'e anlattı "Bizi Viyana Operası'na davet etti. Piyanist getirmediğimizi öğrenince, 'Ben size eşlik ederim' dedi" 

Aslı Onat 

İkiz operacı kardeşler Sinem ve Didem Balık, 2000 yılından bu yana Avrupa'nın çeşitli kentlerinde ve İstanbul'da pek çok konser veriyor. İzmir Devlet Konservatuvarı'ndan 5 yıl önce mezun olan ve çalışmalarını Viyana'da sürdüren Balık kardeşler, şimdiye kadar Placido Domingo, Katia Ricciarelli gibi isimlerle de birlikte çalışma fırsatı yakaladı. Sinem ve Didem Balık, bu akşam saat 19.30'da İstanbul Yeniköy'deki Avusturya Kültür Ofisi'nde konser verecek. Konser için İstanbul'da bulunan ikiliyle Türkiye-Avusturya arasında yaşamak ve kariyerleri üzerine söyleştik. 

İzmir'de doğdunuz. Şu anda eğitim için gittiğiniz Viyana'da yaşıyorsunuz. Türkiye'yi özlüyor musunuz 
Sinem Balık Gurbette duyulan özlem bambaşka. Avusturya'da çeşitli kültürlerden gelen insanlarla tanıştık. Benim gözlemlerime göre bu duyguyu en çok İspanyollar, İtalyanlar, özellikle de Türkler yaşıyor. Yurtdışındaki konserlerimde Türk bestecilerinin eserlerini seslendirdiğimde gurbet duygusunu çok yoğun yaşıyorum. 
Didem Balık Yaklaşık 5 yıldır ülkemizden uzaktayız. Tabii ki çok özlüyoruz. Projelerimizin Türkiye'de de çoğalması bizi bu nedenle mutlu ediyor. TÜRSAB'ın sponsorluğunda Türkiye'de 10 konser vereceğiz. 

Birlikte çalıştığınız isimler arasında ünlü tenor Placido Domingo da var. Kendisiyle çalışmak nasıldı 
S.B. Placido Domingo, gerçek bir sanatçının nasıl olması gerektiğine çok iyi bir örnek. İşinde çok ciddi ve titiz. İnanılmaz mütevazılığının yanında, yalnızca kendi yerini çok iyi bilen insanlarda görebileceğiniz bir tavrı var. 
D.B Sesimizi dinlemek için bizi Viyana Operası'na davet ettiğinde tam bir saatimiz vardı. Sesimizi açtık, giyindik, alelacele operaya gittik. Domingo, "Piyanistiniz nerede " diye sordu. Başımızdan aşağı kaynar sular döküldü. Ayarlayamadığımızı belirttik. O da "Neyse, ben size eşlik ederim" diyerek piyanonun başına geçti. Bu, çocuklarımıza anlatacağımız en güzel anı. 

Klasik opera eserlerinden Broadway müzikallerine uzanan geniş bir repertuvarınız var. Önümüzdeki günlerde vereceğiniz konserler haricinde rol alacağınız opera ya da müzikaller bulunuyor mu 
S.B 13 Mayıs'ta Romanya'daki Galati Operası'nda, 23 Mayıs'ta da Münih'de sahne alacağız. Türkiye Seyahat Acenteleri Başkanı Başaran Ulusoy'un teklifi üzerine Türkiye genelinde 10 konser vereceğiz. Eylül ve ekimde de Rusya, Kore, Japonya'da konser vermemiz söz konusu. 

www.operatwins.com web sitenizde konserlerinizden bölümlerin görüntüleri yer alıyor. Bu konserleri albüme dönüştürmek gibi bir düşünceniz var mı 
S. B. Şu an bir konsept çalışması içerisindeyiz. Bu, düşünüldüğü kadar kolay değil. 

Türkiye'de iyi olan sanatçı, her yerde iyi 

Viyana'ya gittiğinizde Türkiye'de aldığınız eğitimle oradaki eğitimi karşılaştırma fırsatı buldunuz. Aradaki farklardan söz edebilir misiniz 
S.B. Konservatuvarlarımızda çok iyi eğitim veriliyor. Yabancı dil ve repertuvara belki de daha fazla ağırlık verilmeli. Her fırsatta belirtiyoruz Türkiye'de iyi olan bir sanatçı, dünyanın her yerinde iyi. Cesaret ve kendine güven çok önemli. Sanat bir iş olamaz ancak 'aşk' olabilir. Aşkınız ne kadar kuvvetli olursa, zorluklar karşısındaki kalkanınız da o kadar koruyucu olur... 
D.B. Kardeşimin dediklerine katılıyorum. Bunun yanı sıra konservatuvarlarımızda öğrencinin yaşına bakılmadan çok ağır partiler söyletiliyor. Bu da sesi yoruyor tabii. Avrupa'da özellikle parça seçimi çok önemli. 


</TEXT>
</DOC>
