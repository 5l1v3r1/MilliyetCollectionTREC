<DOC>
<DOCNO> 305141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy17.html </URL>
<DATE> 2005/01/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan Rusya'ya giderken, Baykal'a sert yanıt verdi... 
</HEADLINE>
<TEXT>

     Başbakan Recep Tayyip Erdoğan, Rusya ziyareti öncesi CHP Genel Başkanı Deniz Baykal'ın, "Başbakan, seçim öncesi Sarıgül ile görüştü" iddialarını sert bir dille yanıtladı. Erdoğan, ''Sayın Baykal buralardan lütfen kendine medet aramasın'' dedi. 
     Başbakan Erdoğan, Rusya'ya hareket etmeden önce Esenboğa Havalimanı'nda düzenlediği basın toplantısının ardından gazetecilerin sorularını yanıtladı. 
     Şişli Belediye Başkanı Mustafa Sarıgül'ün kendisiyle görüştüğüne ilişkin iddiaları anımsatarak, Sarıgül ile CHP kurultayı sürecinde görüşüp görüşmediğini soran gazeteciye Erdoğan, ''Ben aslında bu tür seyahatlerde başka konularda cevap vermek istemezdim, fakat bugün bu sorunun cevabını vermek durumdayım'' dedi. 
     Baykal'ın "Sarıgül seçimlerden önce gizlice Erdoğan ile görüştü. CHP'nin içine tahrip kalıbı yerleştiriyorlar" sözlerini yanıtlayarak, Baykal'ın ''kendi içerisindeki huzursuzluğu iktidar partisinin ve ülkenin Başbakanı'nın bu tür kulislerde yer aldığını ima edecek şekilde değerlendirmesinin ve adeta oralarda medet aramasının çok çirkin olduğunu'' söyleyip, şöyle konuştu 
     ''Ben ülkemin Başbakanıyım. Ülkemdeki bütün belediye başkanlarıyla şu parti bu parti mensubu olduğuna bakmaksızın görüşürüm. Görüşmek zorundayım. Bu benim bulunduğum makamın gereğidir. 
     Eğer ben bu tür kabulleri yapmayacak olursam, yapmazsam bu defada da siyasi partiler kalkıp 'Bu sadece kendi partisinin belediye başkanlarıyla görüşüyor, diğer partilerin belediye başkanlarıyla görüşmüyor, ayrımcılık yapıyor' derler. Bunu söylemeye de çok müsaittirler zaten.'' 
Mustafa Sarıgül ile 16 Aralık 2003'te, Sarıgül'ün talebi üzerine, Resmi Konut'ta görüştüğünü anlatan Erdoğan, konunun da Bomonti'deki bira fabrikasının kendilerine verilmesiyle ilgili olduğunu söyledi. 
     Erdoğan, Sarıgül ile yaptığı görüşmeye ilişkin şunları söyledi 
     ''Bunu sayın Sarıgül açıklamadı, ama ben açıklıyorum. Burayı bir kültür merkezi olarak yapmayı düşündüklerini söyledi. Hatta yaptıkları bazı çalışmaları da getirdi, onları da gördüm. Ben de kendilerine, 'Kültür ve Turizm Bakanlığı olarak, orası üzerinde bir çalışma yapıyoruz, bundan dolayı orayı vermemiz söz konusu değil. Başka uygun bir yer getirebilirseniz onun üzerinde düşünebiliriz' dedim. Yapılan görüşme budur.'' 
''Burada bazı şeyleri aramak, buradan birşeyler çıkarmak veya bundan medet ummak çok çirkin, çok ayıp'' diyen Erdoğan, her belediye başkanıyla görüştüğünü, herhangi bir ayrıma gitmediğini ve gidemeyeceğini söyledi. Erdoğan, belediyelere devlet kaynakları noktasında yapılan ayrımı ortadan kaldırdıklarını ve bundan önceki dönemlerde görülmeyen adil bir dağıtım dönemini başlattıklarını kaydetti. 
     Partiyi yeni kurdukları dönemde kendi belediye başkanlarına dönemin iktidarı tarafından ayrımcılık yapıldığını anlatan Erdoğan, amaçlarının, Türkiye'yi bir an önce yerelde güzel, çağdaş, modern hale getirebilmek olduğunu söyledi. 
     Başbakan Erdoğan, sözlerini, ''Bu ayrımcığa müsaade etmemiz mümkün değil, Sayın Baykal buralardan lütfen kendine medet aramasın'' diyerek tamamladı. 

     
</TEXT>
</DOC>
