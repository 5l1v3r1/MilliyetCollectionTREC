<DOC>
<DOCNO> 309583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy23.html </URL>
<DATE> 2005/01/26/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Arınç Türkiye İran veya Afganistan değil 
</HEADLINE>
<TEXT>

     TBMM Başkanı Bülent Arınç, Avrupa Anayasası'nda Hıristiyanlığa atıfta bulunulmamasının isabetli olduğunu, devletin insanların dini kanaatlerine asla müdahale etmemesi gerektiğini söyledi. 
     İtalya Temsilciler Meclisi Başkanı Pier Ferdinando Casini'nin resmi davetlisi olarak Roma'da bulunan Arınç, İtalya'ya yayımlanan Famiglia Cristiana dergisine verdiği özel demeçte, Türkiye'nin Avrupa Birliği'ne AB tam üye olmayı hedeflediğini ve bunu hak ettiğini belirtti. 
     Türkiye'de halkın çoğunluğunun Müslüman olmasının AB'ye tam üyelik açısından bir sorun teşkil etmeyeceğini kaydeden Arınç, ''Avrupa Anayayası'nda Hıristiyanlığa atıfta bulunulmaması isabetli olmuştur. Kurumlar ve kanunlar herkes için ortak olmalıdır. Aynı şey özgürlük ve hoşgörü ilkeleri için de geçerlidir'' dedi. 
     İtalya'da bir milyonluk tirajıyla özellikle Katolik kesimler nezdinde en çok okunan haftalık haber dergisi olan Famiglia Cristiana, yarınki sayısında yer alacak Arınç'ın demecini, bugün internet sayfasından duyurdu. 
     Arınç, kendisiyle röportaj yapan gazetecinin, ''Türkiye'nin 70 milyonluk Müslüman nüfusa sahip olmasının AB için ister istemez bazı sorunları da beraberinde getireceği'' şeklindeki değerlendirmesi üzerine, ''Ben bu şekilde bir akıl yürütmenin yanlış olduğu kanaatindeyim'' dedi. 
     AB Anayasası'nda da herhangi bir dine atıfta bulunulmadığını hatırlatan Arınç, ''Devlet, insanların dini kanaatlerine asla müdahale etmemeli. Tüm dinlere eşit mesafede durmalı'' diye konuştu. 
     
     ''TÜRKİYE, İRAN VEYA AFGANİSTAN DEĞİLDİR'' 
     Arınç, daha sonra şunları söyledi 
     ''Türkiye, bir İran veya Afganistan değildir. Ülkemizde, tüm dini inançlara saygı gösteren laik bir devlet var. Herkes kendi mabedinde kendi ibadetini yapabilmektedir. Ayrıca Avrupa'da yaşayan ve çalışan on beş milyon Müslüman var. Müslümanız diye bizim AB'ye girişimize hayır diyeceklerse o insanları ne yapacaklar Bu türden bir gelişme dini çatışmayı körüklemez mi Biz, değerlere, kurallara, ekonomik gelişmeye ve dinlerarası diyaloga dayalı bir Avrupa'dan hoşlanıyoruz. Türk halkı Avrupa'ya girerek daha müreffeh, daha güvenceli bir yaşama kavuşacak.'' Avrupa'da bazı konularda Türkiye hakkında hala bazı önyargılar bulunduğuna işaret eden Arınç, Türkiye'nin, halkının çoğunluğu Müslüman, fakat modern bir ülke olduğunu kaydetti. Arınç, ''Özellikle, modern Türkiye'nin kurucusu Mustafa Kemal'in, laik kalması gereken sivil kurumlardan dini ayırdığı dönemden bu yana, laik bir ülkeyiz. Türkiye'mizin laik, demokratik ve sosyal bir devlet olduğunu unutmamakta yarar var'' dedi. 
     Arınç, Türkiye'nin coğrafi açıdan Avrupa sayılamayacağı yolundaki görüşleri de inandırıcı bulmadığını belirterek, ''Coğrafi açıdan Türkiye, Avrupa'da da toprağı bulunan bir ülke. Kaldı ki Kıbrıs bile AB'nin parçası olabilmiş ise bize kim hayır diyebilir Yıllardır NATO'nun ve pek çok Avrupa kurumunun üyesi olduğumuz neden unutulmak isteniyor '' diye sordu. 
     Bülent Arınç, kendisine İtalya Senato Başkanı Marcello Pera'nın Türkiye'nin AB üyeliğine kuşkuyla yaklaştığının ve bu konuda Famiglia Cristiana'ya verdiği bir özel demecin ''Anneciğim Türkler '' başlığı ile yayımlandığının hatırlatılması üzerine ise şunları söyledi 
     ''Senato Başkanı Pera, bir filozoftur. Onun yaklaşımında bunun etkisi de var. Ama bizim, yeni başlamamış olan bir süreçten bahsettiğimiz unutulmamalı. Türkiye birkaç onyıldır AB'ye girebilmek için ciddi gayret sarfediyor. Çekler, Estonyalılar, Litvanyalılar bile Avrupa'ya girdi. Ama Türkiye'den bahsedilince, birlik içinde aniden bir sorun çıkmakta aniden bizim Müslüman olduğumuzu fark ediyorlar.'' Arınç, Türkiye'nin AB sürecinin 1960'lara dek uzandığına işaret ederek, ''Halbuki bizler AB hükümet başkanlarıyla, ta 1963'te bir sözleşmeye imza koyarak Avrupa'nın parçası olmaya talip olmuşuz. O zamandan beri de, Avrupa bizden tam üyelik için ne istiyorsa yapıyoruz'' dedi. 
     TBMM Başkanı Bülent Arınç, gerekirse, yarın Senato Başkanı Pera ile yapacağı görüşmede, söz konusu özel demeç çerçevesinde fikir teatisinde bulunabileceklerini kaydetti. 
     
</TEXT>
</DOC>
