<DOC>
<DOCNO> 336401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun17.html </URL>
<DATE> 2005/04/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gül KKTC'ye verilen sözler tutulmadı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta 24 Nisan 2004 tarihinde yapılan referandumun üzerinden bir yıl geçtiğini hatırlatarak, henüz beklenen adımların atılmadığına ve verilen sözlerin yerine getirilmediğine işaret etti. 
     KKTC Cumhurbaşkanlığı devir teslim törenine katılmak üzere adaya gelen Gül, Ercan Havaalanı'nda yaptığı açıklamada, Cumhurbaşkanlığı devir teslim törenine hükümeti temsilen katılmak üzere geldiğini belirterek, şöyle konuştu 
     ''Bu seçimler dünyaya bir kez daha göstermiştir ki, KKTC, devlet yapısıyla, demokratik yapısıyla, açıklık ve şeffaflığıyla çok büyük bir olgunluğa ulaşmıştır ve bütün dünyaya da örnek olmuştur. Gayet açık, demokratik, şeffaf, en demokratik ülkelerdeki kurallar çerçevesi içerisinde yapılan seçimlerle Sayın Mehmet Ali Talat Cumhurbaşkanı olmuştur. Hükümetimizi temsilen bu törende bulunmak üzere kendisine başarılarımızı dilemek için bugün ziyaret ediyoruz. 
     Şüphesiz ki bu vesileyle Kıbrıs davasının temelini atan ve uzun yıllar önderlik yapan KKTC'deki Türklere bu şuuru veren Sayın Rauf Denktaş'ın da devir teslim töreni aynı zamanda. bu vesileyle kendisine de, hükümetimizin şükranlarını, takdirlerini, teşekkürlerini sunma imkanı bulacağız.'' Türkiye'nin KKTC'nin haklı davasının daima arkasında olmaya devam edeceğini vurgulayan Gül, ''BM'nin önderliğinde kalıcı bir çözümün bulunması için yapılacak bütün çalışmalar desteklenecektir ve bu çerçevede KKTC'nin ekonomik yapısının güçlendirilmesi, buradaki halkın refah seviyesinin yükseltilmesi için de bütün ayrıcalıklı ilişkileri devam ettireceğiz'' diye konuştu. 
     
     REFERANDUMUN YILDÖNÜMÜ 
     Gül, bir gazetecinin, 24 Nisan referandumunun üzerinden bir yıl geçtiğini ve Kıbrıs Türklerine verilen sözlerin yerine getirilmediğini hatırlatarak, bu konuda görüşünü sorması üzerine, şöyle konuştu 
     ''Referandumun üzerinden bir yıl geçmiştir. Bir sene önce ne oldu, en önemli olay şudur Bütün dünyada Kıbrıs'ın yerini bilmeyenler dahi, Kıbrıs Türklerini daima suçlarlardı, Kıbrıs Türklerinin uzlaşmaz olduğunu, kavgacı olduğunu, çözüm istemediğini, Kıbrıs Türklerinin çağdaş değerlerin farkında olmadığını, Kıbrıslı Rumların ise barışçı, uzlaşıcı, çözümcü olduğunu bilirlerdi. Kıbrıs'ın haritada bile yerini bilmeyenler, bu anlayıştaydı ve böyle bir sahtecilik dünyada devam ediyordu bir sene önce. Kıbrıs Türkleri bütün dünyaya bunun gerçek olmadığını ispatladılar.'' Gül, yıllarca bunun böyle olmadığını, başta Cumhurbaşkanı Denktaş olmak üzere KKTC'nin tüm yetkililerinin dünyaya anlatmak için uğraştığını, ancak dünyanın görmezlikten geldiğini belirterek, ''Bir sene önce Kıbrıs Türkleri bunun böyle olmadığını anlattı ve tabii ki tüm dünya şok oldu. Çünkü bütün dünya buna gerçekten inanmıştı, aldatılmışlığının farkına vardı'' dedi. 
     Bunun Kıbrıs Türkleri için önemli bir kazanç olduğunu belirten Gül, Kıbrıs Türklerine böyle bir noktadan sonra kimsenin herhangi bir suçlamada bulunamayacağını söyledi. 
     ''Top artık Kıbrıs Türklerinde değil, diğer taraftadır'' diyen Gül, şöyle devam etti 
     ''Ümit ederiz ki, onlar da bir uzlaşmanın Avrupa kültürü olduğunu, uzlaşmanın bugünkü çağdaş dünyanın değerlerinden bir parça olduğunu görürler ve ona göre adım atarlar. Kıbrıs Türklerinin bu saatten sonra yapacakları bir şey yoktur, çağrılarını zaten yapmışlardır, şüphesiz ki dünya buna kulak vermektedir, şüphesiz ki dünyanın çağrıyı başka tarafa yapması gerekir.'' Herkesin, her kurumun, her ülkenin kredibilitesinin ölçüldüğünü ve sözlerine sadakatinin test edildiğini kaydeden Gül, Kıbrıs Türklerine verilen sözler olduğunu, dünyada utanç olan ambargoların devam ettiğini, bunun sona ermesi gerektiğini vurguladı. 
     Gül, bazı olumlu gelişmeler söz konusu olsa da, yeterli adımların atılmadığını söyleyerek, ''Henüz daha beklenen adımlar atılmamıştır, verilen sözler henüz yerine getirilmemiştir'' dedi. 
     Kıbrıs Türklerinin şimdi haklı davalarını çok daha güçlü şekilde takip edeceklerini belirten Gül, Kıbrıs Türklerinin mücadelesinde Türkiye olarak ellerinden gelen desteği vereceklerini söyledi. 
     
     GÜL, TALAT'I ZİYARET ETTİ 
     Dışişleri Bakanı ve Başbakan Yardımcısı Abdullah Gül ve beraberindeki heyeti, KKTC Başbakan Vekili, Dışişleri Bakanı ve Başbakan Yardımcısı Serdar Denktaş karşıladı. 
     Gül, KKTC'nin seçilmiş Cumhurbaşkanı Talat'ı, Girne'deki özel konutunda ziyaret etti. 
     Abdullah Gül'ün burada Talat ile görüşmesi basına kapalı olarak devam ediyor. 
     Gül, daha sonra bugün görevini devredecek Cumhurbaşkanı Rauf Denktaş'ı Girne Yılan adasındaki özel konutunda ziyaret edecek. 
     
</TEXT>
</DOC>
