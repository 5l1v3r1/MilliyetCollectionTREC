<DOC>
<DOCNO> 308899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy09.html </URL>
<DATE> 2005/01/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sarıgül Bu, koltuğunu koruyanlarla, ulusunu koruyanların mücadelesi 
</HEADLINE>
<TEXT>

     Şişli Belediye Başkanı Mustafa Sarıgül, ''Bu mücadele, sadece koltuğunu koruyanlarla ulusunu koruyanların mücadelesidir'' dedi. 
     Sarıgül, Konya Havaalanı'nda kendisini destekleyen partililer tarafından karşılandı. Oluşturulan konvoyla bir minibüsün üzerinde Konyalıları selamlayarak Hüma Otel'e kadar gelen Sarıgül, burada yaptığı konuşmada, 29 Ocak'ta sağlanacak değişimle CHP'yi çok önemli noktalara taşıyacaklarını, büyük başarılara imza atacaklarını söyledi. 
     Bütün delegelerin eşleri ve çocuklarıyla 29 Ocak'taki kurultaya katılmalarını isteyen Sarıgül, ''Kurultay salonundaki demokrasi bayramını birlikte yaşayalım. Bu kurultay CHP'nin yeniden şahlanış kurultayıdır'' dedi. 
     CHP'lilerin 29 Ocak'ta çağdaş ve demokratik Türkiye için, birlik için oylarını kullanacağını ifade eden Sarıgül, 29 Ocak'tan sonra CHP'yi dünyanın en demokratik partisi yapacaklarını savundu. 
     Sarıgül, parti içi demokrasiye büyük önem vereceklerini belirterek, şöyle konuştu 
     ''Mutlaka çarşaf listeye geçeceğiz. Bundan sonra, atama ve tayinle milletvekili olma dönemini kapatacağız. Genel merkezin sadece 40 milletvekili kontenjanı olacak. Geri kalanını üyeler seçecek. Genel merkeze yakın kişiler milletvekili olamayacak. Vatandaşlara yakın olanlar parlamentoda yer alacak. Bizim isteğimiz halk ile parti arasındaki duvarları kaldırmaktır. CHP halk ile bütünleşsin istiyorum. Bu hareket Mustafa Sarıgül hareketi değil, CHP'yi iktidara taşıma hareketidir.'' Hastane kapılarında ''perişan olanların'' neler çektiğini, dertlerini çok iyi bildiğini dile getiren Sarıgül, ''Çaresini buldum geliyorum. Bu mücadele sadece koltuğunu koruyanlarla ulusunu koruyanların mücadelesidir. Ne söylenirse söylensin, Sarıgül, bayrağından toprağından taviz vermeden yoluna devam edecek'' diye konuştu. 
     Sarıgül, 29 Ocak'tan sonra çalmadığı kapı, elini sıkmadığı kişinin kalmayacağını belirterek, kurultayın hemen ardından bir helikopter alacağını ve ülkenin tüm köylerini dolaşacağını söyledi. 
     
     ''HALK HAREKETİNİ DURDURMAYA KİMSENİN GÜCÜ YETMEZ'' 
     Bugün CHP'nin Konya'da şahlanamamasında vatandaşların kabahatinin olmadığını vurgulayan Sarıgül, şöyle devam etti 
     ''Bunda CHP'yi tanıtamayanlar suçludur. Çünkü onlar yorgun. Onların dermanı kalmamış. Onlar sadece çamur atmasını biliyor. Sadece oturduğu yerden laf üretmesini biliyorlar. Ulu Önder Atatürk çıkıp gelse ve aday olsa ona da bir mazeret bulur. Ancak halk hareketini durdurmaya kimsenin gücü yetmez. Partimizde sevgi ve güleryüz kalmamış. Çünkü parti içi, demokratik değil.'' Sarıgül, CHP'nin başarılı olması için önce aile huzurunun sağlanması gerektiğini ifade ederek, ''Sayın Genel Başkan şu anda kendini delegelere anlatmaya çalışıyor. Sayın Başkan bugüne kadar kendisini delegelere anlatamamış ise umarım bugün iyi anlatır'' dedi. 
     Sarıgül, daha sonra Konya Karaman Aksaray Niğde delegeleriyle basına kapalı toplantı yaptı. 
     
</TEXT>
</DOC>
