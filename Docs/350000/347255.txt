<DOC>
<DOCNO> 347255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur12.html </URL>
<DATE> 2005/05/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP Seydişehir İlçe Başkanlığı'nda patlama .. 
</HEADLINE>
<TEXT>

     Konya’nın Seydişehir İlçesi’nde, AK Parti İlçe Başkanlığı’nın giriş kapısına asılan şüpheli bir paket, bomba imha uzmanları beklenirken patladı. 
     Alınan bilgiye göre, AK Parti Seydişehir İlçe Başkanlığı’nda görevli Ali Ünal, sabah saatlerinde Hacı Seyit Mahallesi 202 Sokak’ta bulunan 5 katlı binanın 2. katındaki parti merkezine geldiğinde, kapı kolunda asılı siyah bir poşet gördü. 
     Poşetin içinde, kapağı açık bir termosun üzerinde beyaz bir madde, ampul, fitil ve fünye süsü verilmiş cisimler olduğunu fark eden Ünal’ın ihbarı üzerine, olay yerine polis ekipleri geldi. 
     Binada kimsenin bulunmadığını tespit eden polis, AK Parti İlçe Başkanlığı’nın bulunduğu Hürriyet Caddesi’ni trafiğe kapatarak çevrede geniş güvenlik önlemleri aldı. 
     Konya Emniyet Müdürlüğü’nden istenen bomba imha uzmanları beklenirken, şüpheli poşet büyük bir gürültüyle patladı. 
     Patlamada, ilk belirlemelere göre ölen ya da yaralanan olmadı, binanın camları kırıldı. 
     Patlamanın olduğu binada, sadece AK parti İlçe Başkanlığı ile bir avukatlık bürosunun olduğu öğrenildi. 
     
</TEXT>
</DOC>
