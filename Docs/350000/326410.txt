<DOC>
<DOCNO> 326410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur45.html </URL>
<DATE> 2005/03/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
10 günde 5 kez yangın çıkan apartman .. 
</HEADLINE>
<TEXT>

     Bolu'da, 10 günde 5 kez yangın çıkan apartmanda yaşayan bazı vatandaşlar, binayı boşaltmaya başladı. 
     AA muhabirinin aldığı bilgiye göre, İhsaniye Mahallesi Çelikbaşoğlu Apartmanı'nda henüz bilinmeyen bir nedenle 10 günde 5 defa yangın çıkmasından tedirgin olan bazı apartman sakinleri, oturdukları daireleri terk ediyor. 
     Çelikbaşoğlu Apartmanı sakinlerinden Yüksel Gündüz, 10 gün içinde arka arkaya yaşanan 5 yangının günlük yaşamlarını olumsuz yönde etkilediğini belirterek, her gece yangın çıkacak korkusuyla diken üstünde oturduklarını ifade etti. 
     Yangınların çıkış nedeninin henüz belirlenemediğini kaydeden Sabahat Gündüz ise son günlerde, yaşadığı yangınlar nedeniyle psikolojisinin bozulduğunu söyledi. 
     Gündüz, ''Bu yangınlar yüzünden apartmanın huzuru kaçtı. Kendimizi güvende hissetmek için taşınma kararı aldık'' diye konuştu. 
     Apartmanın elektrik tesisatı yangınlar nedeniyle zarar gördüğü için binaya elektrik verilemiyor. Bu nedenle, taşınan vatandaşlar eşyalarını binadan mum ışığında indiriyorlar. 
     Öte yandan, yangınların kundaklama sonucu çıkmış olabileceği ihtimalini değerlendiren polis ekipleri, bina önünde nöbet tutuyor. 
     Çelikbaşoğlu Apartmanı'nda, son yangın dün akşam çatı katında çıkmıştı. 
     
</TEXT>
</DOC>
