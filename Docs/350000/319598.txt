<DOC>
<DOCNO> 319598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko22.html </URL>
<DATE> 2005/03/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İhracat, Şubat sonu itibariyle 66.3 milyar dolara ulaştı... 
</HEADLINE>
<TEXT>

     Türkiye'nin ihracatı, Şubat sonu itibariyle son 12 ayda 66.3 milyar dolara ulaştı. 
     Türkiye İhracatçılar Meclisi TİM tarafından Adapazarı'nda açıklanan ihracat verilerine göre, 1 Mart 2004 ile 28 Şubat 2005 tarihleri arasındaki ihracat, yüzde 32.74 artışla 66 milyar 293 milyon 263 bin dolar olarak gerçekleşti. 
     Geçen yıl Şubat sonu itibariyle 12 aylık ihracat tutarı ise 49 milyar 941 milyon 926 bin dolar olarak hesaplanmıştı. 
     2004 yılının Şubat ayında 3 milyar 788 milyon 266 bin dolar olan aylık ihracat rakamı, bu yılın aynı döneminde, yüzde 51.19 artışla 5 milyar 727 milyon 625 bin dolara ulaştı. 
     Bu yıl Şubat ayında tüm sektörlerde ihracat artışı sağlandı. Sanayi sektörü ihracatı, yüzde 51.31'lik büyüme ile 4 milyar 909 milyon 86 bin dolara yükseldi. 
     
     OTOMOTİV, HAZIR GİYİM VE KONFEKSİYONA YAKLAŞTI 
     Şubat'ta, sanayi mamulleri arasında en büyük paya sahip bulunan hazır giyim ve konfeksiyon ihracatı yüzde 36.76 artışla 1 milyar 170 milyon 295 bin dolara yükseldi. 
     Aylık ihracatta aldığı payla ikinci sırada bulunan taşıt araçları ve yan sanayi ürünleri ihracatı da, yüzde 91.85 artışla 1 milyar 107 milyon 773 bin dolara ulaştı. 
     Aylık bazda en fazla ihracat artışı, yüzde 522.17 ile zeytin ve zeytinyağında yaşandı. Zeytin ve zeytinyağı ihracatı 30 milyon 592 bin dolara çıktı. 
     Tarım ürünleri kapsamındaki bitkisel ürünler ihracatı yüzde 56.40 artışla 549 milyon 194 bin dolara, hayvansal ürünler ihracatı yüzde 47.61 artışla 36 milyon 597 bin dolara, ağaç ve orman ürünleri ihracatı yüzde 27.41 artışla 128 milyon 300 bin dolara ulaştı. 
     Tarıma dayalı işlenmiş ürünler ihracatı yüzde 32.25 artışla 495 milyon 407 bin dolara, kimyevi maddeler ihracatı yüzde 40.37 büyüyerek, 440 milyon 315 bin dolara, madencilik ürünleri ihracatı da yüzde 55.34 artışla 104 milyon 448 bin dolara yükseldi. 
     
</TEXT>
</DOC>
