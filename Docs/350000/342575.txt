<DOC>
<DOCNO> 342575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo33.html </URL>
<DATE> 2005/05/14/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Akçaabatspor Teknik Direktörü Kurtar "Galip geldiğimiz için mutluyuz" 
</HEADLINE>
<TEXT>

     Akçaabat Sebatspor Teknik Direktörü Güvenç Kurtar, Gaziantepspor karşısında genç oyunculara şans tanıdığını belirterek, "İyi bir maç oldu. Galip geldiğimiz için mutluyuz" dedi. 
     Güvenç Kurtar, 2-0’lık galibiyetleriyle sona eren maçın ardından yaptığı değerlendirmede, haftalardır iyi futbol oynadıklarını, ancak istedikleri sonucu alamadıklarını belirterek, "Bir sürü şanssızlık yaşadık. Futbolcularımız ameliyat oldu, sakatlandı, cezalı duruma düştüler. Gaziantepspor maçında gençleri oynatma şansı buldum. Onlar da görevlerini en iyi şekilde yerine getirdiler. İyi maç oldu. Galip geldiğimiz için mutluyuz" dedi. 
     Kaleci Osman’ın son 2 maçta forma şansı bulduğunu ifade eden Kurtar, "Osman, bu maçta çok güzel kalecilik yaptı. Akçaabat Sebatspor, iyi bir kaleci kazanmış oldu. İnşallah devamını getirir" diye konuştu. 
     Kırmızı-beyazlı takımın 2. golünü atan Bayram Toysal ise Akçaabat Sebatspor’un önceki haftalarda iyi mücadele ettiğini, ancak sonuç alamadığını belirterek, şunları söyledi 
     "Bu maçta şansımız yaver gitti. 3 puan aldık, sevinçliyiz. 
     Prestij maçları yapıyoruz ancak bu maçlar geleceğimiz için çok önemli. 
     Önümüzde uzun yıllar var. Bunun için herşeyin en iyisini yapmaya çalışıyoruz. Bugünkü galibiyet biraz geç geldi. Şanzsızlıkların önüne geçemedik. Seneye Akçaabat Sebatspor’un iyi bir kadroyla yeniden Birinci Süper Lig’e yükseleceğine inanıyorum." Gaziantepspor Teknik Direktörü Nurullah Sağlam ise Gaziantepspor’un önünü görebilmesi için son haftalarda genç oyunculara daha fazla şans tanıdığını belirterek, şunları söyledi 
     "Buna rağmen sezon başından beri belki de en fazla gol pozisyonu bulduğumuz maçlardan birini yaptık. Ancak deneyimsiz oyuncularla mücadele etmenin dezavantajını çok sayıda gol kaçırarak yaşadık. 
     Mağlup olmamıza rağmen görev verdiğim genç oyuncular, ilerisi için ümit vadettiler. İki takımı ve hakemleri tebrik ediyorum. Çok centilmence bir maç oldu." 
     
</TEXT>
</DOC>
