<DOC>
<DOCNO> 331513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo22.html </URL>
<DATE> 2005/04/08/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Beşiktaş moral buldu... 
</HEADLINE>
<TEXT>

     Birinci Süper Futbol Ligi'nde 27. haftanın açılış maçında Ankaragücü'nü 4-1 yenen Beşiktaş, maç fazlasıyla 3. sıradaki Trabzonspor ile arasındaki puan farkını 4'e indirdi. 
     Siyah-beyazlılar bu galibiyetle, gelecek hafta Kadıköy'de Fenerbahçe ile oynayacakları derbi öncesinde de moral bulmuş oldu. 
     Beşiktaş ayrıca, sezonun ikinci yarısında takımın başına geçen Rıza Çalımbay yönetiminde en farklı skorlu galibiyetini aldı. 
     
     CAREW'E ALKIŞ 
     Beşiktaşlı taraftarlar, Ankaragücü'ne 2 gol atan ve 1 de penaltı yaptıran Norveçli golcü John Carew'e büyük sevgi gösterilerinde bulundu. 
     Maçın son anlarında oyundan alınırken taraftarların ayakta alkışladığı Carew, ligdeki gol sayısını 11'e yükseltti. 
     
     11. PENALTI 
     Ligde lehine ve aleyhine en çok penaltı kararı verilen takım olan Beşiktaş, bu sezonki 11. penaltısında Pancu'nun ayağından 9. kez fileleri havalandırdı. 
     Bu arada, siyah-beyazlı taraftarlar, tedbirli olarak PFDK'ya sevk edildiği için maçı tribünde izleyen Ankaragücü Teknik Direktörü Yılmaz Vural'a, devre arasında soyunma odasına gidişi sırasında ''Yılmaz Vural takla atsana'' diye takıldılar. 
     Öte yandan, maçın ilk yarısında numaralı tribünde Beşiktaşlı taraftarlar arasında yaşanan gerginliğe, maçı protokol tribününde izleyen İstanbul Emniyet Müdürü Celalettin Cerrah el koydu. Cerrah'ın talimatıyla gerginlik büyümeden önlendi. 
     
     ''ZALAD GELSİN SİZİ KURTARSIN'' 
     Beşiktaşlı taraftarlar, maç sırasında, averajla şampiyonluğu kaybettikleri 1992-93 sezonunun son maçında kendi evinde Galatasaray'a 8-0 yenilen Ankaragücü'ne tepki gösterdi. Taraftarlar, o maçta sarı-lacivertlilerin kalesini koruyan Sırp kaleci Zalad'a gönderme yaparak, ''Zalad gelsin sizi kurtarsın'' ve ''Ankaragücü kümeye '' diye tempo tuttu. 
     Bu arada, geçen hafta kendi evinde Sakaryaspor'dan 7 gol yiyen Ankaragücü, bu geceki 4 golle birlikte, 2 maçta kalesinde toplam 11 gol görmüş oldu. 
     
     KÜFÜRE DEVAM 
     Beşiktaşlı taraftarlar, kulüplerinin başlattığı ''Küfür etme, ettirme'' kampanyasına rağmen, Ankaragücü maçında tribünlerde küfürlü tezahüratlarda bulundu. 
     Siyah-beyazlılar, özellikle ligde gelecek hafta karşılaşacakları ezeli rakipleri Fenerbahçe aleyhine küfürlü tezahürat yaptı. 
     
</TEXT>
</DOC>
