<DOC>
<DOCNO> 301409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas07.html </URL>
<DATE> 2004/12/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yılbaşında ''zahmetsiz'' hindi ziyafeti nasıl verilir 
</HEADLINE>
<TEXT>

     Yılbaşında evinizde zahmetsiz hindi ziyafeti vermek istiyorsanız, hindi siparişini vermekte geç kalmayın... Hanımların tercih ettiği zahmetsiz hindi dolmasının masrafı ise yaklaşık 110 milyon liradan başlıyor, 450 milyon liraya kadar çıkıyor. 
     Yılbaşı gecesi ailesi ve dostlarıyla birlikte hindi dolması ziyafeti çekmek isteyenlere hizmet veren catering firmaları ve restoranlar sipariş toplamaya başladı. 
     Zahmetsiz hindi yemek isteyenlerin yarattığı ''yılbaşı hindi dolması'' sektöründe faaliyet gösteren firma ve restoran yetkilileri, bu yıl hindi siparişlerinden oldukça umutlu olduklarını kaydetti. 
     AA muhabirinin edindiği bilgiye göre, sektörde faaliyet gösteren Cuisine Catering, evlerinde hindi ziyafeti çekmek isteyenlerden siparişlerini 30 Aralık Perşembe günü saat 17.00'ye kadar kabul ediyor. 
     Firma, kestaneli, iç pilavlı hindi dolması ve isterseniz çeşitli mezeler, soğuk sıcak başlangıç, salata ve tatlı çeşitlerini içeren mönüyü 31 Aralık günü kapınıza getiriyor. 
     Kestaneli, iç pilavlı hindi dolmasını 3 farklı boyda hindiseverlere sunan Cuisine Catering, ayrıca isteğe göre porsiyon olarak da sipariş kabul ediyor. Hindi sevmeyenler ise, değişik piliç yemeklerini sipariş edebiliyor. 
     
     ZAHMETSİZ HİNDİNİN BEDELİ 

     Cuisine Catering'ten zahmetsiz kestaneli, iç pilavlı hindi dolması siparişi vermek isterseniz, küçük boy hindi ve iç pilava 10 kişilik 110 milyon lira, orta boy hindi ve iç pilava 12-16 kişilik 150 milyon lira ve büyük boy hindi ve iç pilava 17-20 kişilik 190 milyon lira ödemeniz gerekiyor. Kestaneli, iç pilavlı bir porsiyon hindinin fiyatı ise 14 milyon lira. 
     Ayrıca firma, kestaneli hindi dolması ve mezelerden oluşan 10 kişilik mini yılbaşı mönüsünü 225 milyon, midi mönüyü 335 milyon, 15 kişilik maksi mönüyü ise 475 milyon liradan satışa sunuyor. 
     Cuisine Catering'in yılbaşı çeşitleri arasında yer alan sıcak başlangıçlar Meksika krepi, Çin böreği, paçanga böreği 5-8 milyon lira, soğuk başlangıç karides kokteyl 15 milyon lira, özel yılbaşı piliç yemekleri 14 milyon lira, meze ve salata çeşitlerinin kilogramı ise 14-28 milyon lira arasında değişiyor. 
     Sofranızda tatlı da olsun istiyorsanız, yılbaşı özel tatlılarından 2 kişilik ''ananas çanağında meyve salatası''nı 20 milyon liraya, ''kavun çanağında meyve salatası''nı ise 16 milyon liraya, ayva tatlısını 6 milyon liraya sipariş verebilirsiniz. 
     Meze ve salata çeşitlerini ambalajlanmış özel kaplarda size teslim eden Cuisine Catering, çerkez tavuğundan humusa, acılı ezmeden İtalyan salatasına, Cuisine salatasından közde patlıcan salatasına, şakşukadan Çin salatasına, zeytinyağlı lahana ve yaprak sarmasından karides salatasına 35'i aşkın mezeyi beğeninize sunuyor. 
     Hindi sevmeyenler için ise, kestane püreli piliç dolması, ıspanak püreli piliç dolması ve piliç Topkapı seçenekleri bulunuyor. 
     
     DEĞİŞİK SEÇENEKLER 

     Ev yemekleri sunan Ayşe Teyze Restoranı da, zahmetsiz hindi dolması için değişik seçenekler sunuyor. 28 Aralık tarihine kadar sipariş verenlere yüzde 10 indirim yapan restoranda, 10 kişilik hindi ve iç pilav 225 milyon, 15 kişilik hindi ve iç pilav 292.5 milyon, 20 kişilik hindi ve iç pilav ise 450 milyon liraya mal oluyor. 
     Bu restoranın iç pilavlı hindi porsiyon fiyatı 22.5 milyon lira, iç pilavlı fırın piliç fiyatı ise 13.5 milyon lira. 
     Ayrıca, restoranın iç pilavlı hindi, çerkez tavuğu, Amerikan salata, acılı ezme, yaprak sarma, peynirli sigara böreği, haydari, patates salata, muska böreği, kabak ve ayva tatlısından oluşan 10 kişilik yılbaşı mönüsü 360 milyon liraya sunuluyor. 
     
     NAKİT ÖDEMEDE İNDİRİM 

     Yılbaşını evde karşılayacaklar için yılbaşı sofrası hazırlayan Şütte Restoran, nakit ödemelerde yüzde 10 indirimle 29 Aralık tarihine kadar hindi siparişi kabul ediyor. 
     İç pilavlı hindi dolması için 3 ayrı boy ve porsiyon olarak sipariş kabul eden restoranda, 10 kişilik iç pilavlı hindi dolması 150 milyon, 15 kişilik iç pilavlı hindi dolması 200 milyon, 20 kişilik iç pilavlı hindi dolması için ise 250 milyon lira ödemek gerekiyor. 
     Şütte'de, iç pilavlı porsiyon hindi dolması için 15 milyon lira ödenirken, hindi dolması ile birlikte değişik meze ve tatlı çeşitlerinin yer aldığı 10 kişilik yılbaşı mönüsü 300 milyon lira, 15 kişilik mönü 400, 20 kişilik mönü ise 500 milyon liraya müşterilerinin beğenisine sunuluyor. 
     Yılbaşında evinde hazır hindi dolması ziyafeti çekmek isteyenler ''www.yemeksepeti.com'' internet adresinden siparişte bulunabilecek. 
     
</TEXT>
</DOC>
