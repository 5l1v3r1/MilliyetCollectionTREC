<DOC>
<DOCNO> 320720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy18.html </URL>
<DATE> 2005/03/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sağlık Bakanı Akdağ'dan CHP'li Öktem'e tazminat davası... 
</HEADLINE>
<TEXT>

     Sağlık Bakanı Recep Akdağ, SSK Hastaneleri'nin Sağlık Bakanlığı'na devrini içeren kanun tasarısının görüşülmesi sırasında, CHP Grubu adına konuşan İzmir Milletvekili Enver Öktem'in konuşmasında ''kendisine hakaret edildiği'' gerekçesiyle 20 bin YTL'lik tazminat davası açtı. 
     Alınan bilgiye göre, Bakan Akdağ'ın avukatı Ali Özkaya, Ankara Nöbetçi Hukuk Mahkemesi Hakimliği'ne dilekçeyle başvurarak, SSK Hastaneleri'nin Sağlık Bakanlığı'na devrini içeren kanun tasarısının TBMM Genel Kurulu'nda görüşüldüğü sırada, CHP Grubu adına görüşlerini açıklayan İzmir Milletvekili Enver Öktem'in, müvekkilinin kişilik haklarına saldırıda bulunduğu gerekçesiyle manevi tazminat talep ettiklerini bildirdi. 
     Bakan Akdağ'ın başarılı çalışmalar sergilediğini dilekçesinde belirten avukat Özkaya, davalının açıklamalarının Meclis TV kanalındaki canlı yayınla duyurulduğunu ifade etti. 
     Avukat Özkaya, dilekçede, 20 bin YTL'lik manevi tazminat davası açtıklarını belirtti. 
     Konuyla ilgili duruşmanın, mart ayında görüleceği bildirildi. 
     
</TEXT>
</DOC>
