<DOC>
<DOCNO> 310305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo17.html </URL>
<DATE> 2005/01/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Süper Lig'de futbol heyecanı bugün başlıyor... 
</HEADLINE>
<TEXT>

     Ligde ikinci yarı başlıyor. Sahne Konya ve G.Saray’ın. Evsahibi, Beşiktaş zaferinin moraliyle sahaya çıkıyor, Cim Bom’da eksikler can sıkıyor. 
     
     Aslan’ın keyfi yok 

     19 Aralık 2004’te ara verilen lig maratonunda heyecan bu akşam kaldığı yerden devam edecek. Açılış maçında Konyaspor-Galatasaray kapışacak. Evsahibinde işler yolunda. Geçtiğimiz hafta İnönü’de Beşiktaş’ı Türkiye Kupası dışına iten Yeşil-Beyazlılar, güçlendirdikleri kadrolarıyla Cim Bom’un karşısına galibiyet için çıkıyor. Hafta içinde Gheorghe Hagi’nin açıklamalarıyla sarsılan Sarı-Kırmızılı cephede ise işler yolunda değil. 
     
     Üç önemli eksik var 

     Teknik direktör Gheorghe Hagi’yi düşündüren konuların başında sakat ve cezalı oyuncuların çokluğu geliyor. Cezalı olan Sabri’nin dışında, Hasan Şaş ve Orhan Ak’ın sakat oluşu, gribal enfeksiyon geçiren Hakan Şükür’ün durumunun belirsizliği keyifleri kaçırıyor. Ancak kadrosunu Hakan Yakın’la güçlendiren Cim Bom, zorlu deplasmandan üç puan çıkarıp, ikinci yarıya hızlı girmek istiyor. Cem Deda’nın yöneteceği mücadelenin başlama saati 20.00. 
     
     Son dakika sürprizi 

     Önceki gün Cim Bom’la resmi sözleşme imzalayan Hakan Yakın, son dakikada Konyaspor maçının kadrosuna dahil edildi. Hakan Şükür’ün ağır gribal enfeksiyon geçirmesi nedeniyle teknik direktör Gheorghe Hagi, Yakın’ı da Konya’ya götürdü. Yıldız futbolcunun 16 numaralı forması ve spor malzemeleri son anda havalimanına yetiştirildi. Şükür’ün tedavisine bugün de devam edileceği ve oynayıp oynamayacağına maç saatinde karar verileceği bildirildi. Yakın’ın maça yedek başlaması bekleniyor. Ovidiu Petre ise kafileye dahil edilmedi. 
     Konyaspor Petkoviç, Erhan, Tayfun, Ömer, Alper, Hasan, Levent, Zafer Demir, Baliç, Yasin, Zafer Biryol. 
Galatasaray Mondragon, Cihan, Song, Tomas, Hakan Ünsal, Ayhan, Volkan, Conceiçao, Ergün, Necati, Hakan Ş. Arif . 
Stat Konya Atatürk. 
Saat 20.00. 
Yayın Lig TV. 
Hakem Cem Deda. 

     
     Cem Deda’yla kaybetmediler 

     Konyaspor-Galatasaray maçında görev yapacak olan Cem Deda, bu sezon 16. kez bir Süper Lig karşılaşmasında düdük çalacak. Genç hakemle daha önce ikişer kez maça çıkan her iki takım da yenilgi yüzü görmedi. Cim Bom, iki karşılaşmayı da kazanırken, Konyaspor bir galibiyet, bir beraberlik aldı. 
     
     Süper Lig'de haftanın diğer maçları 

     

29 Ocak Cumartesi 19.00 Beşiktaş-Malatyaspor. 16.00 Büyükşehir Belediyesi Ankaraspor-Akçaabat Sebatspor. 16.00 Sakaryaspor-Gençlerbirliği. 16.00 Diyarbakırspor-İstanbulspor.      

30 Ocak Pazar 14.00 Gaziantepspor-Denizlispor. 14.00 Trabzonspor-Kayserispor. 14.00 Ankaragücü-Samsunspor. 19.00 Fenerbahçe-Çaykur Rizespor.      

     
</TEXT>
</DOC>
