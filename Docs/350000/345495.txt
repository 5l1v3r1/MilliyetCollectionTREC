<DOC>
<DOCNO> 345495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonyas20.html </URL>
<DATE> 2005/05/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
ABD'de üniversite mezunları kamuda çalışmak istemiyor 
</HEADLINE>
<TEXT>

     ABD’de 11 Eylül 2001 tarihinde düzenlenen saldırılar sırasında üniversite öğrenimine yeni başlayan öğrencilerin mezun olduklarında kamu sektöründe çalışmak istemedikleri belirlendi. 
     Wall Street Journal gazetesinin haberine göre, bu yıl mezun olacak 805 üniversite öğrencisinin katılımıyla Kamu Hizmeti İçin Ortaklık 
     isimli kuruluş tarafından yapılan araştırma, öğrencilerin yüzde 44’ünün 11 Eylül saldırılarından sonra kendilerini "daha vatansever" hissettiklerini ortaya koydu. Bununla birlikte araştırma, mezun olacak öğrencilerin sadece yüzde 21’inin federal hükümetin sağladığı görevlerde ya da kamu sektöründe çalışmak istediklerini gösterdi. Ağır bürokrasiden dolayı kamu sektöründe terfi etmenin çok daha zor ve yavaş olduğunu düşünen öğrencilerin, çalışacakları birimde özel sektördeki kadar bir etkiye sahip olamayacakları inancında oldukları belirlendi. Posta memurları ve askerler hariç, sayıları 1,9 milyonu bulunan kamu görevlilerinin yaklaşık yarısının önümüzdeki beş yıl içinde emekli olacaklarına dikkati çeken uzmanlar ise hükümetin parlak üniversite mezunlarını bünyesine katmaya ihtiyacı olduğunu savunuyor. Uzmanlar, kamu sektöründe maaş düşüklüğü, 18 aya varan işe alım süresinin uzunluğu ve özel sektörün sunduğu cazip tekliflerin Amerikalı öğrenciler nezdinde kamu sektörünü cazip kılmadığını ifade ettiler. 
     
</TEXT>
</DOC>
