<DOC>
<DOCNO> 349136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo11.html </URL>
<DATE> 2005/06/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
A Milli Takım, Kazakistan maçı hazırlıklarına başladı... 
</HEADLINE>
<TEXT>

     A Milli Futbol Takımı, 18. Dünya Kupası Avrupa elemeleri 2. Grup'ta deplasmanda 8 Haziran Çarşamba günü Kazakistan ile yapacağı maçın hazırlıklarına ara vermeden başladı. 
     Yunanistan ile dün akşam yaptığı maçta 0-0 berabere kalan milliler, kamp yaptıkları BJK Nevzat Tesisleri'nde yaklaşık 1 saat süren bir çalışma gerçekleştirdi. 
     Teknik direktör Ersun Yanal yönetimindeki antrenmana, sakatlıkları bulunan Emre, Tuncay ve Yıldıray katılmadı. Bu futbolcular, takım antrenman yaptığı sırada MR çektirmeye gitti. 
     Yunanistan maçının ikinci yarısında sakatlanarak oyundan çıkan Emre'nin sol alt baldırında krampa dayalı bir sorunu olduğu bildirilirken, Tuncay'ın sağ el bileğinde, Yıldıray'ın ise sol omuzundan sakatlığı olduğu kaydedildi. 
     Hafif sakatlığı bulunan İbrahim Toraman ise saha içinde yürüyüş yaparak çalışmasını tamamladı. 
     Yunanistan karşısında ilk 11'de sahaya çıkan oyuncular takımdan ayrı koşu yapmakla yetinirken, diğer futbolcular dar alanda çabukluk çalışmaları yaptı. 
     
     YILDIRAY, KAZAKİSTAN'A GİTMİYOR 
     Yunanistan karşısında kırmızı kart görerek cezalı duruma düşen Yıldıray, Kazakistan'a götürülmeyecek. 
     Bu oyuncunun deplasmandaki maça götürülmeyişinde cezalı oluşunun yanısıra omuzundaki sakatlık nedeniyle yolculuk sırasında yaşayabileceği zorluğunda dikkate alındığı kaydedildi. 
     Yıldıray'ın yerine milli takıma yeni bir oyuncu dahil edilmeyecek. 
     Bu arada Yıldıray'ın, futbol yaşamı boyunca gördüğü 3 kırmızı kartı da hakem Markus Merk'in kendisine gösterdiği öğrenildi. 
     
     KAZAKİSTAN YOLCULUĞU BUGÜN 
     A Milli Futbol Takımı, bugün Atatürk Havalimanı'ndan özel uçakla Kazakistan'a gidecek. 
     Milliler, hazırlıklarını yarın akşam Almaata'da gerçekleştireceği antrenmanla sürdürecek. 
     
     ÇOBANOĞLU'NUN ACI GÜNÜ 
     Milli Takım Menajeri Can Çobanoğlu'nun kayınpederi vefat etti. 
     Çobanoğlu, İzmir'de yaşayan 79 yaşındaki kayınpederi Macit Güncü'nün bu sabaha karşı ciğerlerinde oluşan ödem sonrası kalp sorunu nedeniyle vefat ettiği bildirildi. 
     Çobanoğlu, milli takımla Kazakistan'a gideceği için kayınpederinin yarınki cenaze törenine katılamayacak. 
     
</TEXT>
</DOC>
