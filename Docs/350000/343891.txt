<DOC>
<DOCNO> 343891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo10.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede şok baskın 
</HEADLINE>
<TEXT>


Vakıflar Genel Müdürlüğü, Voleybol Vakfı'nın mevzuata aykırı hareket ettiğini ortaya çıkardı. Vakfın kapatılması talep edilirken, Federasyon Başkanı Hüsnü Can ve yönetim kurulu üyeleri için de suç duyurusunda bulunuldu 

AYŞE YEŞİN 


Vakıflar Genel Müdürlüğü müfettişlerinin yaptığı teftişin ardından hazırladığı rapor, voleybolun başını derde sokacak. 
Genel müdürlük, vakfın mevzuata aykırı hareket ettiğini gerekçe göstererek kapatılmasını isterken, suç duyurusunda da bulundu. Vakfın defter ve kayıtlarını inceleyen müfettişler, TRT naklen yayın gelirleri, kulüplerden 'bağış' adı altında alınan katılım ve lisans ücretlerinin mevzuata aykırı olarak vakıf hesabına aktarıldığını tespit etti. Müfettişler, bu nedenle dönemin Gençlik ve Spor Genel Müdürü Kemal Mutlu ile Federasyon Başkanı Hüsnü Can ve yönetim kurulu üyeleri hakkında Cumhuriyet Savcılığı'na suç duyurusu yapılarak hukuki işlemin başlatılması gerektiğini rapor etti. 

GSGM de inceliyor 
Vakıflar Genel Müdürlüğü müfettişlerince hazırlanan raporun spor teşkilatına gelmesi üzerine Gençlik ve Spor Genel Müdürlüğü Teftiş Kurulu'nda da bir inceleme başlatıldı. Öte yandan, Basketbol Vakfı'ndan dolayı Federasyon Başkanı Turgay Demirel ile Otomobil Sporları Vakfı'ndaki mevzuata aykırılıklar nedeniyle Federasyon Başkanı Mümtaz Tahincioğlu hakkında açılan davalar devam ediyor. 


</TEXT>
</DOC>
