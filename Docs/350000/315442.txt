<DOC>
<DOCNO> 315442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy21.html </URL>
<DATE> 2005/02/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Öğrenci affına formül aranıyor... DYP, 2000 öncesi için bastırıyor 
</HEADLINE>
<TEXT>

     Öğrenci affı konusunda yarın yapılacak karar toplantısı öncesinde AKP'de, affın 2000 yılından geçerli olması, ancak 2000 yılından önceki aflardan, "Elinde olmayan nedenlerle" yararlanamayan öğrenciler için de bir istisna imkan tanınmasını sağlayacak formül üzerinde çalışma yürütülüyor. 
     TBMM Milli Eğitim Komisyonu Başkanı Tayyar Altıkulaç'ın hazırladığı düzenlemede öğrenci affının 2000 ylından itibaren geçerli olması, kapsamı geriye doğru genişletmek isteyen AKP'lilerin muhalefetine neden oldu. Altıkulaç ile birlikte Milli Eğitim Bakanı Hüseyin Çelik'in de 2000 yılında ısrar etmesi üzerine konu AKP yönetiminin gündemine taşındı. 
     AKP Merkez Yürütme Kurulu'nun MYK dün gece yapılan toplantısında konuyu değerlendiren Başbakan Erdoğan açık biçimde tarih tartışmasına girmeksizin, genel olarak düzenlemeyle ilgili uyarılarda bulundu. Erdoğan, bazı çevrelerde düzenlemenin "türban affı" olarak nitelemesine de göndermede bulunarak, af gerçekleşirken ifade edilecek gerekçelerin sağlam olmasını ve istismarlara izin verilmemesini istedi. 
     AKP yönetiminde de affın 2000 yılıyla sınırlı olmasının, mağduriyetleri gideremeyeceği, bu nedenle daha geriye doğru da genişletilmesi konusunda formül arayışları ortaya çıktı. Parti yönetiminde yine affın 2000 yılından itibaren başlatılabileceği, ancak "Ekonomik kriz ve başka elinde olmayan nedenlerle" 2000 yılından önce çıkan aflardan yararlanamayanlara da istisnai olarak bir imkan verilmesi görüşü belirdi. 
     Ancak bu formülde 2000 yılından önceki aflardan yararlandıkları halde başarılı olamayan ya da yeniden atılan öğrencilerin aftan yararlandırılmaması görüşü benimsendi. 
     Son karar yarın verilecek. 
     
</TEXT>
</DOC>
