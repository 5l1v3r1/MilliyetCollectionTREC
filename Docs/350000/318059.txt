<DOC>
<DOCNO> 318059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/dunya/dun02.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa'ya göre, Ağca komünistlerin taşeronu 
</HEADLINE>
<TEXT>


DIŞ HABERLER SERVİSİ 


Papa II. Jean Paul, İtalya'da önceki gün piyasaya çıkan yeni kitabında, 1981'de Mehmet Ali Ağca tarafından kendisine karşı düzenlenen suikast girişiminin arkasında eski Doğu Bloku'nun olduğunu ima ediyor. 
Papa, "Memoria e Identita" Bellek ve Kimlik adlı kitabında, söz konusu suikast girişimine de değinerek, Ağca'nın suikastta sadece bir "taşeron" olduğunu belirtiyor. Papa, eylemin ardında o dönemdeki Doğu Bloku ülkelerinin yer almış olduğu tezini daha inandırıcı bulduğunu belirtiyor. Papa, "Ağca, herkesin söylediği gibi profesyonel bir katildir. Bu da, suikastın onun kendi teşebbüsü olmadığı, onu buna bir başkasının yönlendirdiği, bu işin ona bir başkası tarafından havale edildiği anlamına gelir" diyor. Suikast girişiminin planlayıcılarının kimler olabileceği konusunda isim vermekten kaçınan Papa, "Ben bunu, 20. yüzyılda zincirden boşanmış zorbalık ideolojilerinin son çırpınışlarından biri olarak görüyorum. Zulüm, faşizm ve nazizmin yanı sıra komünizm tarafından da yapılmıştır" ifadesini kullanıyor. 



</TEXT>
</DOC>
