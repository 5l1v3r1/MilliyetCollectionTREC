<DOC>
<DOCNO> 303349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko15.html </URL>
<DATE> 2005/01/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Altın Borsası, 2004'ü rekorlarla kapattı... 
</HEADLINE>
<TEXT>

     İstanbul Altın Borsası, İAB , 2004 yılında rekorlara imza attı. 
     Altın Borsası Başkan Yardımcısı Vedat Özdan, İAB'nin geçen yılı verimli geçirdiğini ifade ederek, ''Borsa, 2005 yılında da yine yeni başarılara imza atar'' dedi. 
     Özdan, altında önceki yıl 2 bin 959 olan işlem sayısının yüzde 92'lik artışla 2004'de 5 bin 683'e ulaştığını belirtirken, İAB'ın 2003'de sadece bir tescil merkezi olduğunu, piyasanın dışarıda oluştuğunu, bu nedenle işlem sayısının çok sınırlı kaldığını anlattı. 
     2004'de takas protokülünü değiştirdiklerini bildiren Özdan, ''Komisyon oranı düştü, başka komisyon oranlarıyla da oynadık ve Borsa'da daha iyi çalıştık. Böylece dışarıdaki işlemler tamamen Borsa içerisine kaydı. Artık işlenmemiş külçe altın piyasası Borsa'da oluşuyor, buradaki brokerlar altın piyasasını oluşturuyor'' diye konuştu. 
     İAB'da altın işlem miktarının önceki yıla göre yüzde 18 artarak 2004'de 281 tona ulaştığını kaydeden Özdan, altın ithalatının da yüzde 17'lik artışla 250.9 tona yükseldiğini ve 3.5 milyar dolar dövizin altın ithalatı için Türkiye'den çıktığını bildirdi. 
     Özdan, Altın Borsası'nda, kuruluşundan 1995 bu yana 1 milyon 5 bin 584 kilogram altının el değiştirdiğini bildirdi. 
     2004'de gümüşteki işlem miktarının önceki yıla göre yüzde 17'lik artışla 318 tona ulaştığını kaydeden Özdan, İAB'da 1999 yılından bu yana 1 milyon 223 bin 555 kilogram gümüş işlemi yapıldığını ve 715.4 ton gümüş ithalatı gerçekleştirildiğini anlattı. 
     Özdan, ''altında da, gümüşte de bütün zamanların en büyük işlem hacimlerine ulaştık. Altın ve gümüş işlem miktarı ile ithalat rakamlarında rekor kırdık. Bütçemiz 2004'te yüzde 7.5, yani 326 milyar TL fazla verdi. Tasarruflu br dönem geçirdik. Borsa'nın verimliliği arttı ve bu işlem hacmine de yansıdı. Bankada yaklaşık 1.5 trilyon TL hazır değerimiz var'' diye konuştu. 
     
     İŞLEM HACMİNDE KOÇBANK İLK SIRADA 
     Vedat Özdan, işlem hacminde Koçbank'ın ilk sırada yer aldığını kaydederek, ''Onlar da bir rekor kırdılar. Toplam altın ithalatının yüzde 47.5'ini yani 100 tondan fazlasını Koçbank yaptı. Borsamızın en aktif üyesi. Sadece İAB'da değil, dünya ölçeğinde de hiçbir banka tek başına bu kadar altın ithalatı yapmıyor'' dedi. 
     Altında en çok işlem hacmi yapan ilk 5 kuruluştan 3'ünün, döviz bürosu diye tabir edilen banka dışı aracı kurumlar olduğunu belirten Özdan, ''sıralama Koçbank, Rona Döviz, Meydan Döviz, İş Bankası ve Anadolu Döviz diye gidiyor. Gümüşte ise ilk 5'te hiç banka yok'' dedi. 
     Özdan, 32 sayılı kararda yapılan bir değişikle artık İAB bünyesinde üyelerin efektif alım satım işlemi yapabileceğini, böylece uzun süredir bekledikleri efektif piyasası kurma işlemini gerçekleştirebileceklerini kaydetti. 
     Hazine Müsteşarlığı tebliği ile İstanbul Altın Rafinerisi'nin İAR ürettiği külçe altınların Borsa'da işlem görebileceğine işaret eden Özdan, şunları kaydetti 
     ''Artık yurtiçi madenlerden üretilmiş doreler, saflaştırılmamış kıymetli madenler İAR'da saflaştırılıp külçe formatına getirilerek İAB'da satılabilecek. Sadece gram altın değil, 1 kilogramlık altınlar da bu formatta Borsamızda işlem görecek. 
     Borsamızda şu anki uygulamada minimum 5 kilogram olan işlem miktarını 100 grama indirmeyi planlıyoruz. 5 kilogramlık emirler küçük tasarruf sahipleri açısından kolay değil. Amacımız, küçük tasarruf sahiplerinin istedikleri zaman üyelerimizde açtırmış oldukları yatırım hesapları dolayısıyla portföylerine altını dahil edebilmelerini temin etmek. 100 gramlık pilot uygulamada eğer bir problem çıkmazsa, onu belki 50 grama, 10 grama indirmek gerekecek.'' Altın ihracatında olumlu bir ivme olduğunu da ifade eden Özdan, İAB'ın özelleştirilmesi çalışmalarına değinirken, İMKB tarafından açılan danışman firma ihalesiyle sürecin başladığını, danışman firma ihalesinin belli bir noktasında ihalenin, Kamu İhale Kanunu'na uygun olarak yapılması gerektiği kanaatinin ortaya çıktığını kaydetti. 
     Özdan, danışman firma ihalesinin Kamu İhale Kanunu'na uygun yapılması sürecinin devam ettiğini belirterek, şöyle dedi 
     ''Ancak İAB ve İMKB'nin özelleştirilmesi ya da hukuki statülerinin değiştirilmesi konusunda bir ihtiyaç olduğu da kesin. İAB, İMKB gibi bir kanun hükmünde kararname ile kurulmamış. Kamu tüzel kişiliği vasfımız bir yönetmelikten kaynaklanıyor. Şu anda hukuki statümüzle ilgili bir problem yaşıyoruz. Hukuki statümüzün biraz netleşmesi lazım.'' 
     
</TEXT>
</DOC>
