<DOC>
<DOCNO> 326127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/spo04.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullu Trabzon 
</HEADLINE>
<TEXT>


Dünya Üniversitelerarası Oyunları'nda futbol yükümüzü Trabzonspor sırtlayacak. Gökdeniz'in ardından öğrenci affından yararlanırsa Fatih Tekke de kadroya girecek 


SÜPER KADRO 
Avrupa'da elde ettiği önemli başarılarla Türk Futbolu'nun gururu olan Trabzonspor, yine kritik bir görevi üstlenmeye hazırlanıyor. Bordo - Mavililer, İzmir'de yapılacak olan Dünya Üniversitelerarası Oyunları'nda futbolda Türkiye'nin kemik kadrosunu oluşturacak. Trabzonspor'un öğrencilik hayatı devam eden yıldızları Gökdeniz, Hasan Üçüncü, Tayfun ve Tolga kadroda yer alacak. Oyunlar öncesinde gözler şimdi de Bordo - Mavili takımın golcü ismi Fatih Tekke'ye çevrildi. 
Devlet Bakanı ve Başbakan Yardımcısı Mehmet Ali Şahin, başta Fatih Tekke olmak üzere okulla ilişiği kesilen sporcuların af kapsamına girmesi için çağrıda bulundu. Bakan Şahin, "Federasyon başkanları ile genel sekreterlerden kendi branşlarında bu tür sorunlar yaşayan başarılı sporculara af hatırlatmasını yapmasını istedik. Yardımcı olmalarını söyledik" diye konuştu. 
Öte yandan Üniversite Futbol milli takımı aday kadrosunda Fenerbahçe'den hiç bir futbolcu bulunmazken, Galatasaray'dan Hasan Kabze, Cihan, Fevzi Elmas, Can Ulum, Trabzonspor'dan Gökdeniz, Hasan Üçüncü, Tayfun Cora, Tolga Zengin ve Beşiktaş'tan da Çağdaş Atan yer aldı. 

Rota Avrupa'da şampiyonluk 

Trabzonspor, Ankara Laila'da halka arzın tanıtımı için bir gece düzenledi. Çok sayıda davetlinin katıldığı gecede konuşan Başkan Atay Aktuğ, "Ben 7 milyon Trabzonspor taraftarının bağlılıklarına güveniyorum" dedi. Aktuğ, "Arzdan sonra üç yıl görevde kalmayı düşündüğünü belirterek "Hedefimiz Avrupa Şampiyonu olmak" diye konuştu. Bu arada İstanbul ve İzmir'de de toplantılar yapılacağı ve kulübün hisselerinin 6 Nisan'da halka arz edileceği açıklandı. 

Kenetlenme zamanı 

MESAJ VAR 
BEŞİKTAŞ'A yenilerek zirve yarışında ağır darbe alan Trabzonspor, lige verilen bir haftalık arada taşları yerine oturtmanın hesaplarını yapıyor. Şenol Güneş'in, kritik maçlar öncesinde futbolcularının motivasyonunu artırabilmek için birebir görüşmeler yapacağı bildirildi. Başkan Atay Aktuğ, "Beşiktaş yenilgisi kötü oldu ama futbolda bunlar hep yaşanabilecek sonuçlar. Kulübü ve takımı yalnız bırakmamalıyız. Bu dakikadan sonra herkese önemli görevler düşüyor" dedi. 


</TEXT>
</DOC>
