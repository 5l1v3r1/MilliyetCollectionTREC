<DOC>
<DOCNO> 334470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko39.html </URL>
<DATE> 2005/04/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
THY Yönetim Kurulu Başkanlığı'na yeniden Karlıtekin seçildi... 
</HEADLINE>
<TEXT>

     Türk Hava Yolları THY Yönetim Kurulu Başkanlığına yeniden Dr. Candan Karlıtekin seçildi. 
     Türk Hava Yolları'nın THY yönetim ve denetim kurulu üyeliklerinde, şirketin Yönetim Kurulu Başkan Vekili ve Genel Müdürü Abdurrahman Gündoğdu'nun dışında değişiklik olmadı. 
     THY'den yapılan açıklamada, bugün yapılan Genel Kurul'da Yönetim ve Denetim Kurullarının yeniden seçildiği belirtilerek, teknikten sorumlu THY Genel Müdür Yardımcısı Doç. Dr. Temel Kotil'in, THY yönetimine girdiği bildirildi. 
     Yönetim ve Denetim Kurulu üyeliklerinde Abdurrahman Gündoğdu dışında bir değişiklik olmadığı ifade edilen açıklamada, Dr. Candan Karlıtekin'in yeniden başkanlığa getirildiği Yönetim Kurulu'nun diğer üyelerinin, Mehmet Büyükekşi, Oğuz Borat, Temel Kotil, Hüseyin Atilla Öksüz, Cemal Şanlı ve Hamdi Topçu'dan oluştuğu kaydedildi. 
     THY Denetleme Kurulu üyelerinin de İsmail Gerçek, Hasan Gül ve Ateş Vuran olduğu belirtilen açıklamada, Temel Kotil'in halihazırda Genel Müdürlüğe vekalet ettiği vurgulandı. 
     
     DR. CANDAN KARLITEKİN 

     1960 yılında doğan Candan Karlıtekin, 1983'te Boğaziçi Üniversitesi ekonomi bölümünü bitirdi. 
     1984'te ABD'nin Albany kentindeki State University of New York'ta ''Uluslararası Ticaret ve Finans'' dalında master, 1988'de yine aynı okulda ''Uluslararası Ticaret, Finans ve Makroekonomik Modelleme'' ihtisas dalında doktorasını tamamladı. 
     Karlıtekin, 1984-87 Yılları arasında State University of New York'ta araştırma görevlisi ve öğretim görevlisi olarak çalıştı. 
     Daha sonra Türkiye'ye dönen Candan Karlıtekin, 1988-90 yılları arasında Devlet Planlama Teşkilatı'nda uzman, 1990-91 yılları arasında Bilkent Üniversitesinde yarı zamanlı öğretim görevlisi, 1990-93 yılları arasında Türkiye İhracat Kredi Bankası A.Ş.'de Araştırma Müdürü olarak çalıştı. 
     Kısa bir dönem ticaretle uğraşan Karlıtekin, 1994-96 yıllarında İstanbul Büyükşehir Belediyesi'nde Kaynak Geliştirme ve İştirakler Daire Başkanı olarak görev yaptı. 1996-97 yılları arasında Türkiye Kalkınma Bankası A.Ş Yönetim Kurulu Başkanlığı ve Genel Müdür Vekilliğini yürüttü. 
     Daha sonra ticari ve sınai faaliyetlerle uğraşan Karlıtekin, 2003 Yılında THY Yönetim Kuruluna seçildi. 2004 yılında da THY Yönetim Kurulu Başkanlığını üstlenen Dr. Candan Karlıtekin evli ve dört çocuk babası. 
     
     DOÇ. DR. TEMEL KOTİL 

     1959 doğumlu Temel Kotil, 1983'te İstanbul Teknik Üniversitesi Uçak Mühendisliği bölümünden mezun oldu. 
     1986'da ABD'nin Ann Arbor kentindeki Michigan Üniversitesi'nin Uçak Mühendisliği bölümünde yüksek lisans, 1987'de de aynı üniversitede Makine Mühendisliği dalında ikinci yüksek lisansını yapan Kotil, 1991'de yine Michigan Üniversitesinde Makine Mühendisliği bölümünde doktorasını tamamladı. 
     Kotil, 1991-93 arasında İstanbul Teknik Üniversitesi Uçak ve Uzay Bilimleri Fakültesinde Havacılık ve İleri Kompozit laboratuarlarının kuruculuğu ve yöneticiliğini yaptı. 
     Temel Kotil, İstanbul Teknik Üniversitesi Uçak ve Uzay Bilimleri Fakültesinde yardımcı doçent ve doçentlik yaptı. Kotil, İstanbul Teknik Üniversitesi Uçak ve Uzay Bilimleri Fakültesi'nde Uçak Mühendisliği Bölüm Başkan Yardımcılığı ve 1993-94 yıllarında da fakülte Dekan yardımcılığı görevlerini yürüttü. 
     Kotil, 1994-1997 arasında İstanbul Büyükşehir Belediyesi Araştırma, Planlama ve Koordinasyon APK Daire Başkanı olarak çalıştı. 
     APK Görevi sonrasında üniversiteye dönen Kotil, 2001 yılında ABD'de Illinois Üniversitesinde misafir profesör olarak görev yaptı ve daha sonra New York'ta AIT Inc'de Araştırma ve Mühendislik Bölümü Başkanlığını yürüttü. 
     Mart 2003'te THY Teknik Genel Müdür Yardımcılığına getirilen Doç Dr. Temel Kotil'in birçok araştırma ve bilimsel yayını bulunuyor. 
     
</TEXT>
</DOC>
