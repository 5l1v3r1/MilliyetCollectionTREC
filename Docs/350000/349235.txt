<DOC>
<DOCNO> 349235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/axspo01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezdiler dünyayı buldular Youla'yı 
</HEADLINE>
<TEXT>


Üç kıtada 60 kadar yabancı futbolcu izleyen Beşiktaş'ın, bugüne kadarki tek yabancı transferi Gençlerbirliği'nden Youla oldu. Kartal, kaliteli bir ön libero arayışını sürdürüyor 

SÜLEYMAN HATISARU 


Yabancı konusunda son derece hassas davranan, transferde hata yapmak istemeyen Beşiktaş, dünyanın dört bir yanında takibe geçti. Teknik Direktör Rıza Çalımbay koordinatörlüğünde, kendilerine önerilen ve düşündükleri isimleri çıplak gözle izleyen Siyah - Beyazlılar, bu kadar dolaşmasına rağmen ilk yabancısını Ankara'dan transfer etti. Kartal, yabancı kontenjanı dolu olmasına rağmen Gençlerbirliği'nden Youla'yı renklerine bağladı, ancak bu da beklemeye alındı. 
Beşiktaş, Juanfran'ın henüz bir takıma gidememesi nedeniyle yabancı kontenjanının boşalmasını bekliyor. 

Videolu takip 
3 kıtadan 60 kadar oyuncuyu takip eden ve bunları tek tek Çalımbay'a rapor eden kurmaylar, diğer yandan da oyuncuların şartlarını öğreniyor. Bugüne kadar sadece bbir kez futbolcu izlemek için Fransa'ya giden Rıza hoca da, tavsiye edilen isimleri videodan seyrederek ve raporları okuyarak karar vermeye çalışıyor. 

'Herkes beğenecek' 
Transferde yanlış yapmamak için çalıştıklarını söyleyen Beşiktaş Teknik Direktörü Rıza Çalımbay, çok kaliteli bir yabancı transfer edeceklerini vurguladı, "Taraftarımız hiç merak etmesin. Ön liberoya herkesin memnun kalacağı bir futbolcu alacağız. Forvette Carew ile Youla bana yeter" diye konuştu. Çalımbay, transferler konusunda Başkan Yıldırım Demirören ile sürekli görüşüyor. 

Rıza Çalımbay imza atıyor 

Geçen sezonun devre arasında Çaykur Rizespor'dan Beşiktaş'a gelen Teknik Direktör Rıza Çalımbay, opsiyonlu sözleşmesini bugün uzatacak. Lig bitmesine rağmen bugüne kadar yönetimle kendisi hakkında görüşmeyen Çalımbay, Başkan Yıldırım Demirören ile konuşup yeni sözleşmesini imzalayacak. 
Dünya Kupası Afrika Grup Elemeleri'nde Fas - Malavi maçını izlemek üzere Fas'a gidecek olan Rıza Çalımbay bilet engeline takıldı. Dönüş bileti bulamayan Çalımbay, karşılaşmayı izlemekten vazgeçti. Fas'ın, zayıf rakibini 4-1 yendiği karşılaşmada, Beşiktaş'ın daha önce takibe aldığı Norwich City'nin ön liberosu Safri penaltıdan bir de gol attı. Rıza hoca, bu maça alternatif olarak düşündüğü Bulgaristan - Hırvatistan karşılaşmasına da gidemedi. 

Mansız bilmecesi 

İlhan Mansız'ın yuvaya dönüşü, teknik heyetle yönetim arasında ikilik yarattı. Japonya'dan sonra Hertha Berlin'den de gönderilen İlhan'ın sürekli sakatlık yaşaması, taraflar arasında görüş ayrılığı yarattı. 
Rıza Çalımbay, "Sağlam İlhan her takımda oynar, ancak durumunu herkes biliyor. Sakat olmasaydı çok kaliteli bir oyuncu. Almanya'da da, başka bir kulüpte de rahatlıkla oynardı. Böyle bir başvuru var, gerekli inceleme ve araştırmaları yapıp ona göre karar vereceğiz" dedi. Yöneticiler ise, "Bırakın futbol oynamayı, yürümekte bile zorluk çeken, Berlin ile çıktığı idmanları bile kaldıramayıp yarım bırakan ve bu nedenle Alman kulübü tarafından uzaklaştırılan İlhan takıma bir şey veremez" diyerek yıldız futbolcunun dönüşüne muhalefet etti. 

Sambacı direniyor 

Ronaldo, ayrılmak için bonservisiyle birlikte bir yıllık ücretini de talep etti. Bundan dolayı taraflar arasında anlaşma sağlanamadı 

ORHAN YILDIRIM 

Yabancı transferini yapabilmek için kontenjan açmak isteyen Beşiktaş, göndermeyi düşündüğü Ronaldo konusunda büyük sıkıntı yaşıyor. Brezilyalı oyuncuyla yollarını ayırabilmek için menajeriyle masaya oturan Siyah - Beyazlılar'ın görüşmesinden sonuç çıkmadı. Ronaldo'nun bonservisiyle birlikte bir yıllık ücretini de istemesi sorun oldu. 
Bu arada ara transferde talibi bulunan John Carew'e bu dönemde henüz resmi teklif gelmemesi de sıkıntı yarattı. Norveçli oyuncuyu 7 milyon Euro'ya satmayı planlayan Siyah - Beyazlılar umduğunu bulamadı. 
Öte yandan, Galatasaray'dan ayrılan Hagi'nin Pancu'yu arayıp, "Yeni bir kulüple görüşme halindeyim. Beşiktaş'tan ayrılacaksan, kimseye söz verme" diye konuşması da, Rumen yıldız konusunda beklentileri gündeme getirdi. 

Kartal'a Nihat piyangosu 

MEHMET ÇİFTÇİ 

Mali yönden sıkıntı yaşayan Beşiktaş'a Nihat Kahveci piyangosu vurdu. İspanyol basını, Real Sociedad'ın gizlice CSKA Moskova'ya 20 milyon Euro'ya sattığı futbolcudan Siyah - Beyazlılar'a yapılan özel anlaşma gereği 5 milyon Euro'ya yakın bir para ödeneceğini duyurdu. 4 yıllık sözleşme yapacak olan futbolcunun da yıllık 2 milyon Euro alacağı ifade edildi. Basına sızan sözleşmelerin ayrıntılarına göre Nihat, 20 Haziran'da basın önünde imza atacak, 4 Temmuz'da da Rusya'ya giderek Moskova'daki törene katılacak. 

Bin bir çeşit 

Kartal, yeni sezonda lisanslı ürün sayısını artırmayı planlıyor. Giyim sponsoru olarak Umbro ile anlaşan Beşiktaş, takım elbiseden, kravata, ayakkabıdan takılara kadar çok farklı bir ürün yelpazesiyle taraftarının karşısına çıkacak. Bunların tanıtımını ise Siyah - Beyazlılar'ın sevgilisi Pascal Nouma yapacak. Ayrıca BJK TV de bundan böyle tanıtım ve pazarlama konusunda aktif rol üstlenecek, yayın akışını da buna göre düzenleyecek. 

Sivas'a veto 

Beşiktaş'ta gönderilecek futbolcular listesinde yer alan ve Sivasspor'un talip olduğu Emre Aşık, Berkant Göktan ve Fatih Sonkaya, Rıza Çalımbay'ın memleketinin takımına gitmek istemiyor. Yönetimle henüz durumunu netleştirmeyen Sergen Yalçın için de Vestel Manisaspor bekleyişini sürdürüyor. Yıldız futbolcuyla geçen hafta konuşan idarecilerin, son bir görüşme daha yaparak Sergen'in durumunu kesinleştireceği ifade edildi. 


</TEXT>
</DOC>
