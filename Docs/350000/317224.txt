<DOC>
<DOCNO> 317224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko28.html </URL>
<DATE> 2005/02/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Soros'a göre doların kaderini petrol fiyatları belirleyecek... 
</HEADLINE>
<TEXT>

     Doların güçsüzlüğüne gerekçe olarak ''Petrol zengini Rusya ve Ortadoğu ülkelerinin dolar rezervlerini avroya dönüştürmelerini'' gösteren ABD'li ünlü spekülatör ve yatırımcı George Soros, ''Petrol fiyatlarının daha da yükselmesi halinde dolardaki gerilemenin süreceğini'' ifade etti. 
     Bu yıl altıncısı düzenlenen Cidde Ekonomik Forumu'nda konuşan Soros, ABD'nin dış ticaret ve cari açıklarının küçültülmesinde dolardaki gerilemenin önemli rol oynadığına dikkati çekerek, ''Ama bu gerileme kritik bir seviyeyi geride bıraktığında piyasaları ciddi şekilde huzursuz edebilir'' uyarısında bulundu. 
     ''Petrol ihraç eden ülkelerin merkez bankaları, dolar rezervlerini avroya dönüştürüyor. Rusya da bu anlamda çok önemli bir rol oynuyor'' diyen Soros, doların gerilemesinde bu dönüşümün etkili olduğunun altını çizdi. 
     Soros'a göre bu süreçte yolun sonuna gelinse de, petrol fiyatlarının daha da yükselmesi durumunda ABD Doları'nın yeniden gerilemeye başlaması kaçınılmaz olacak. 
     Ünlü spekülatör bu konudaki teorisini şu şekilde açıkladı 
     ''Petrol fiyatları yükseldikçe bu ülkeler Rusya ve Ortadoğu avroya dönüştürmek için daha fazla dolar bulabilecek. Bu durumda petrol fiyatlarındaki yükselişin dolardaki gerilemeye neden olmasını bekliyorum. Bu belki sadece bir faktör ama ben böyle bir ilişki olduğunu düşünüyorum.'' 
     
     CARİ AÇIĞIN FİNANSMANI 
     Doların mevcut seviyesinde ABD'nin cari açığının finanse edilebilir olduğunu ifade eden Soros, görüşlerini şöyle ifade etti 
     ''Çünkü dolar almaya razı olanlar var. Bunlar Asya ülkeleri. Dış ticaret fazlası vermek ve ellerindeki dolarlara pazar oluşturmak için bunu istiyorlar.'' ABD merkez bankası FED'in Başkanı Alan Greenspan'in geçen hafta Kongre'de yaptığı değerlendirmede, uzun vadeli faizlerin çok düşük kalmasından yakınmasını da değerlendiren Soros, ''Getiri reel faiz eğiminin azalması, ekonominin durgunluğa yöneldiğini gösterir. Fakat bundan emin değilim'' dedi. 
     ABD'nin Irak'ı işgalini eleştiren Soros, bir Arap vakfına finansman sağlayarak Ortadoğu'da sivil ve açık toplum ideallerinin yaygınlaştırılmasına destek olmayı düşündüğünü ifade etti. 
     
</TEXT>
</DOC>
