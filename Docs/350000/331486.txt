<DOC>
<DOCNO> 331486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy21.html </URL>
<DATE> 2005/04/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Çelik Bugünkü müfredat demode bir müfredattır 
</HEADLINE>
<TEXT>

     Milli Eğitim Bakanı Hüseyin Çelik, bugünkü müfredatın demode olduğunu belirterek, ''Bilimin ortaya koyduğu sonuçlar çerçevesinde, fiziki mekandan başlayıp eğitim müfredatına kadar yeniden yapılanmaya gidiyoruz'' dedi. 
     Çelik, Şehremini Lisesi'ni ziyaret ederek, öğretmen ve öğrencilerle bir süre görüştü. 
     Öğretmenlerin müfredatla ilgili sıkıntılarını dile getirmeleri üzerine Bakan Çelik, mevcut müfredatın ihtiyaçlara cevap vermediğini kendisinin de kabul ettiğini belirtti. 
     Hüseyin Çelik, ''Bugünkü müfredat demode bir müfredattır. Bilimin ortaya koyduğu sonuçlar çerçevesinde, fiziki mekandan başlayıp eğitim müfredatına kadar yeniden yapılanmaya gidiyoruz'' diye konuştu. 
     Rehber öğretmenlere yönelik yapılan değişikliğe de değinen Çelik, bunun zorunluluktan kaynaklandığını ifade ederek, şunları söyledi 
     ''Türkiye çapında 10 bin rehber öğretmen var, bizim de 60 bin okulumuz var. Birleştirilmiş köy okullarını çıkarırsanız geriye 43 bin okulumuz kalıyor. Bu kadar okula bizim rehber öğretmen göndermemiz lazım, ancak gördüğünüz gibi yeterli personelimiz yok. Su bulunmayınca teyemmüm yapılır. İşte bundan dolayı biz de bu konuda söz konusu değişikliği yapmayı kararlaştırdık.'' ÖSS'deki katsayı uygulamasının hatırlatılması üzerine de Bakan Çelik, yeryüzünde bunun kadar haksız bir sistem olmadığını kaydetti. 
     ''Amaç üniversiteyi kazanmak ve bunun için bütün mesele ÖSS olunca ortaöğretimimiz felç oluyor'' diyen Çelik, bu sıkıntıların YÖK'ün yapacağı bir değişiklikle halledilebileceğini, ancak böyle bir karar alınmadığı için YÖK Yasası ile birlikte üniversiteye girişi düzenleyen 45'nci maddeyi değiştirmek istediklerini belirterek, ''Ancak o yasa da veto edilince iş nadasa kaldı'' dedi. 
     Daha sonra bir sınıfı ziyaret eden Çelik, sohbet ettiği öğrencilere birer adet altın kaplı kitap ayracı hediye etti. 
     
</TEXT>
</DOC>
