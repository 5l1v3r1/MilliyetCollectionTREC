<DOC>
<DOCNO> 322227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy18.html </URL>
<DATE> 2005/03/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CHP, dokunulmazlık dosyalarından birinin görüşülmesini istedi... 
</HEADLINE>
<TEXT>

     CHP, TBMM gündemine giren dokunulmazlık dosyalarından birinin, Genel Kurul'da bugün görüşülmesini istedi. 
     CHP, daha önce TBMM Genel Kurulu'nda bilgiye sunularak gündeme giren ve dokunulmazlığın kaldırılmasını dönem sonuna bırakan dosyalardan birinin, bugünkü Genel Kurul'da görüşülmesi talebiyle TBMM Danışma Kurulu'nun toplanması istedi, ancak, AK Parti'den temsilci gelmemesi üzerine Danışma Kurulu yapılamadı. 
     CHP Grup Başkanvekili Haluk Koç, konuyu grup önerisi olarak Genel Kurul'a getireceklerini belirterek, şunları söyledi 
     ''Artık buna bir çözüm bulmak gerekiyor. İktidar partisi de zannediyorum, artık çıkış yolu olmadığını görmek zorunda. Çünkü hemen hemen her hafta toplum vicdanını yaralayan, sıkıntıya sokan yolsuzluk badiresinden Türk toplumunun kurtulabilmesi için siyaset ayağının mutlaka arınması, temizlenmesi gerekiyor. Bunun yolu da dokunulmazlık konusunun çözümüne bağlı. Bu konudaki ısrarımızı sürdürüyoruz, ısrarlı bir siyasi takip yapıyoruz. Bu takibimizi sürdüreceğiz.'' Koç, dokunulmazlığın kaldırılmasından sıkıntı duyacak dar bir siyasi kadronun olabileceğini ancak, onların yükünü sırtında taşımak istemeyen Meclis çoğunluğunun bu dönem içerisinde soruna kökten çözüm bulacak noktaya geleceğine inandıklarını da bildirdi. Genel Kurul'da bugün, çok sayıda milletvekilini kapsayan bir dokunulmazlık dosyanın görüşülmesini talep ettiklerini bildiren Koç, CHP Konya Milletvekili Atilla Kart'ın, bu dosyanın içeriğinde ne suçlamalar bulunduğu ve ''niçin dokunulmazlığın korunmasına çalışıldığı'' konularında bilgi vereceğini anlattı. 
     Koç, şöyle konuştu 
     ''İktidar partisine bir çağrı da daha bulunmak istiyorum Bu işi uzatmamak, bu işte direnmemek lazım. Toplum vicdanı bunu kabul etmiyor. Siyaset kurumunun saygın ve hesap verebilir olabilmesi için mutlaka bunun çözüme kavuşması gerekiyor. Onlar yorulurlar mı bilmiyorum ama biz yorulmayacağız, siyasi takibimizi sonuna kadar sürdüreceğiz.'' Gazetecilerin, dokunulmazlık dosyaları konusundaki takibi hangi yöntemle yapacaklarını ilişkin sorusuna da Koç, şu karşılığı verdi 
     ''Çok sayıda dosya var. Bilhassa CHP'liler dokunulmazlıklarının kaldırılmasını istiyorlar. Kendi dokunulmazlıklarının kaldırılmasını isteyen CHP'lilere bile savunma hakkı iktidar partisinin oylarıyla tanınmıyor. Savunma hakkı, temel bir insanlık hakkıdır, temel bir hukuk kuralıdır. Savunma hakkı verilmeden böyle bir suçlama yaftasıyla karşı karşıya bırakılmak isteniyor. Dünyanın hiçbir yerinde yok böyle bir olay. Bu arada, dokunulmazlığının kaldırılması sıkıntılı olan kişiler de bu genel kavramın arkasına saklanarak bu dönemin sonuna kadar bu konumlarını sürdürmek istiyorlar. 
     Bunu, siyasi vicdan ve kamu vicdanı kabul etmez. Biz takip edeceğiz, onlar direnecek ama sonuçta sağduyu galip gelecek ve sonuçta siyaset temiz, şeffaf, hesap verebilir bir hale getirilecek. Bu, yolsuzlukla mücadele etmenin temel kurallarından birisi, siyaset ayağının dokunulmazlık zırhıyla korunmamış olmasıdır. Onun için bu konudaki ilkemizi, ısrarımızı tutarlı bir şekilde sürdüreceğiz.'' CHP'nin, Meclis gündeminde bulunan ve dokunulmazlığın kaldırılmasının dönem sonuna bırakıldığı dosyaların görüşülmesi istemini sürekli gündemde tutacağı ve bu istemle TBMM Danışma Kurulu'nu periyodik olarak toplantıya çağıracağı orada kabul edilmezse grup önerisi olarak Genel Kurul'a getireceği öğrenildi. 
     
</TEXT>
</DOC>
