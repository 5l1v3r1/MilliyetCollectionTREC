<DOC>
<DOCNO> 308372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/spor/spo02.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk'a 'dön' emri 
</HEADLINE>
<TEXT>


Yabancı oyuncu transferini Hollandalı futbolcuya endeksleyen Teknik Direktör Daum, 24 Ocak'ta İstanbul'da olamayacağını bildiren Hooijdonk'tan acilen gelmesini istedi 

YUSUF KOBAL 


Çileden çıktı 
FENERBAHÇE'DE sakatlığı nedeniyle ülkesi Hollanda'da tedavi gören Pierre van Hooijdonk, Teknik Direktör Daum tarafından acilen İstanbul'a çağrıldı. 24 Ocak'ta gelmesi gereken yıldız oyuncunun, telefon açarak, "Biraz gecikeceğim. Verdiğim tarihte Türkiye'de olamayabilirim" mesajını göndermesi Alman hocayı çileden çıkardı. Yeni yabancı oyuncu transferini Hooijdonk'a endeksleyen Daum, konuyu yönetime taşıdı. 

Son kez görüşecek 
HOLLANDALI oyuncunun artık takıma fazla yararlı olmayacağını düşünen ve 31 Ocak'a kadar yabancı kontenjanını açarak, istediği santrforun gelmesini planlayan tecrübeli çalıştıcı, birkaç gün içinde bu olayı çözmenin uğraşını veriyor. Hooijdonk ile son bir kez görüşerek durum değerlendirmesi yapacak olan Teknik Direktör Daum, yıldız futbolcuyu kırmadan yollarını ayırmaya çalışacak. 

Fener'e özel motivasyon 

YUSUF DURSUN 

TEKNİK heyet, Sarı - Lacivertli futbolculara Türkiye Kupası, Süper Lig ve UEFA Kupası maçları öncesi, özel motivasyon seansları düzenleyecek. Bir psikoloğun önderliğindeki seanslarda ayrıca kulüp doktorları da hazır bulunacak. Daum, yardımcıları Koch, Alex ve İmmel'in yanı sıra menajer Volkan Ballı da futbolculara uygulanacak motivasyonlarda aktif rol oynayacaklar. 
TÜRKİYE Kupası'nda yarın Ankaragücü ile karşılaşacak olan Fenerbahçe hazırlıklarını dün yaptığı tek antrenmanla sürdürdü. Basına kapalı gerçekleşen çalışmaya sakatlıkları düzelen Deniz ve Kemal de katıldı. Kemal takımdan ayrı düz koşu yaparken, Kulüp doktorları iki oyuncunun Ankaragücü maçında forma giymelerinde bir sakınca olmadığını ifade ettiler. 

Yönetimden taraftara çağrı 

SARI - Lacivertli yöneticiler, Ankaragücü maçında taraftarları Şükrü Saracoğlu Stadı'na davet ettiler. Tribünlerin dolması için bilet fiyatlarını diğer maçlara oranla daha düşük tutan yönetim, bayramın son günü oynanacak karşılaşmada stadın tamamen dolmasını bekliyor. 
FUTBOL Federasyonu'nun yarın TSYD Aydın Doğan Konferans Salonu'nda düzenleyeceği "Şiddet Semineri"ne Fenerbahçe kulübü büyük önem veriyor. Kulüpten yapılan açıklamada toplantıya Genel Sekreter Vedat Olcay, Kulüp Müdürü Serkan Acar, Stat Müdürü Murşit Tarhan katılacak. 


</TEXT>
</DOC>
