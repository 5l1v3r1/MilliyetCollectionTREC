<DOC>
<DOCNO> 343368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo24.html </URL>
<DATE> 2005/05/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Denizlispor Ersen Martin'in bonservis bedelini açıkladı... 
</HEADLINE>
<TEXT>

     Denizlispor Futbol Şubesi Sorumlusu Turgut Dalaman, Ersen Martin’in bonservis bedelini 2 milyon Avro olarak açıklarken, ilk 11’de oynayacak düzeyde 4 futbolcu transfer edeceklerini bildirdi. 
     Dalaman, düzenlediği basın toplantısında, transfer çalışmalarıyla ilgili açıklamalarda bulundu. İmza attırdıkları ilk ismin Göztepe’nin kalecisi Cenk olduğunu ifade eden Dalaman, Horak’ın gönderileceğini, ayrıca çok iyi bir yabancı futbolcuyla anlaşmaları durumunda, kadrodaki bir yabancı futbolcuyla daha yollarını ayıracaklarını söyledi. Sözleşmesi devam eden futbolculara ödenecek prayla birlikte önümüzdeki sezonun transfer bütçesini 5-6 milyon YTL olarak belirlediklerini kaydeden Dalaman, şöyle konuştu 
     "Takıma takviye için 1 stoper, 2 orta saha ve 1 forvet olmak üzere 4 nokta transfer yapacağız. Bunun için Belçika, Avusturya ve Hollanda’da araştırmalar yaptık. Yardımcı antrenörümüz Yaşar Alemdar, halen Danimarka’da bulunuyor. Ayrıca genç isimleri de kadromuza alacağız. İç transferde ise sözleşmesi bitecek olan Timuçin, Bülent, kaleciler Souleymanou ve Süleyman ile de önümüzdeki günlerde bir görüşme yapacağız." Ersen Martin’le ilgili bir soruyu yanıtlayan Dalaman, bonservis bedelini 2 milyon Avro olarak belirledikleri bu futbolcunun gönlünün Beşiktaş’ta olduğunu, transferinin takas yoluyla da gerçekleşebileceğini söyledi. 
     Teknik direktör Giray Bulak’ın henüz imza atmadığının hatırlatılması üzerine de Dalaman, "Kendisiyle dün pazartesi bir görüşme yaptık. Olumlu geçti. Biz kendisine gidecek gözüyle bakmıyoruz. İmza bu nedenle gecikti. Giray Hoca, bu kulüpte futbolcu transfer etmeye bile yetkilidir" diye konuştu. 

     
</TEXT>
</DOC>
