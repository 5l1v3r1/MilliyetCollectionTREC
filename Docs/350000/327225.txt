<DOC>
<DOCNO> 327225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/axspo01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz başarırız' 
</HEADLINE>
<TEXT>


Ay-Yıldızlılar'ın eski teknik patronları Fatih Terim, Mustafa Denizli ve Şenol Güneş, Milliler'e "süper taktik" aracılığıyla mesajlar gönderdi, Ersun Yanal'a destek verdi 

BİLAL MEŞE 


Türk Futbolu'nun son 10 yılda yaptığı büyük atılımda hep onların isimleri vardı... Terim'in tarihe altın harflerle geçen zaferleri, Denizli'nin başarıları ve Güneş'in yaşattığı Dünya 3.'lüğü hafızalardan silinmeyecek. Milli Takımlar'a önemli hizmetler veren üç isim, "süper taktik" aracılığıyla umut dolu mesajlar gönderdi. 

Fatih Terim 
Biz bu gruptaki her takımdan daha iyiyiz. Önümüzdeki iki maçı da kazanacağımıza yürekten inanıyorum. Milli Takım'a emek veren herkese güvenim sonsuz. Arnuvutluk ve Gürcistan maçlarından 6 puan alıp, grupta iyi konuma geliriz. 

Mustafa Denizli 
İkisini de yeneriz. Hocamız ve futbolcularımız bunu gerçekleştirecektir. Almanya'ya gideriz. Tüm maçlarımızı kazanırsak en azından gitme yolunu ardına kadar açarız. Buradan gitmezsek barajdan gideriz. 

Şenol Güneş 
Trabzon'daki Gürcistan beraberliği bir iş kazasıydı. Kaldı ki grup maçlarında böyle kayıplar olabilir. Milli Takımımız iki maçını da kazanır. Finallere gitme şansımız var, gideriz. 

Yanlış şişe 

Futbol Federasyonu, Arnavutluk maçı için bastırılan 15 bin biletin üzerine Coca Cola yerine eski sponsor Pepsi'nin logosunu koydurunca ortalık karıştı. Yapılan hata biletlerin piyasaya sürülmesinden sonra anlaşıldı. Son dakikada 7 bin bilet toplandı. Ancak kalan 8 bin biletin satıldığı tespit edildi. Futbol Federasyonu, sponsor firmayla tazminat davası açmaması konusunda görüşmeler başlattı. 

Yanal inançlı 

Milli Takımlar Teknik Direktörü Ersun Yanal, Arnavutluk sınavı öncesinde futbolcuların motivasyonunun mükemmel olduğunu açıkladı. Yanal, zorlu maratonda seyirci desteğine ihtiyaç duyduklarını belirterek, "İnanmak başarının yarısıdır. Takımımızda bu güveni görüyorum. Ancak tribünlerin 90 dakika boyunca baskı kurmadan destek vermesini bekliyoruz" yorumunu yaptı. 

Galibiyete 20 milyar prim var 

Futbol Federasyonu, Arnavutluk maçının primini 20'şer, Ukrayna'nın ise 40'ar bin YTL olarak belirledi. A Milli Takımımız, Arnavutluk sınavının hazırlıklarını basına kapalı yaptığı tek antrenmanla tamamladı. Ersun Yanal'ın, sürprizleri seven rakibe karşı dörtlü savunma kurgusu hazırladığı öğrenildi. Yanal'ın ceza sahası dışından etkili vuruşlar yapabilen Hamit Altıntop'u ilk on birde oynatması bekleniyor. Son idmanda iyileşen Kürşat takımla çalıştı. 

Dalya zamanı 

Ay-Yıldızlı ekibin tecrübeli kalecisi Rüştü Reçber , Arnavutluk'a karşı 100. kez Milli formayı giyecek. Tecrübeli eldiven böylece dünyada 100 milli karşılaşma barajını aşan 13. kaleci olarak tarihe adını yazdıracak. 100'ler kulübünün başında 170 kez milli olan S.Arabistanlı Al Deayea yer alıyor. 

Sarı alarm 

Milli Takımımız'da iki oyuncu Arnavutluk karşısına sarı kart sınırında çıkacak. Emre Belözoğlu ve Fatih Tekke bugün de kart görmeleri durumunda Gürcistan ile deplasmanda oynayacağımız kritik karşılaşmada takımdaki yerlerini alamayacaklar. Ersun Yanal iki futbolcudan da dikkatli olmalarını istedi. 

Seyirci telaşı 

Arnavutluk Milli Takımı, Antalya'da yaptığı kamp çalışmalarını tamamlayıp İstanbul'a geldi. Uzun süre Süper Lig'de oynayan Bushi, şanslarının eşit olduğunu iddia etti. Yıldız futbolcu, "Tek avantajınız seyirci olacak" dedi. Bu arada Arnavutluk Milli Takımı, maçın son hazırlıklarını İnönü Stadı'nda yaptı. 


</TEXT>
</DOC>
