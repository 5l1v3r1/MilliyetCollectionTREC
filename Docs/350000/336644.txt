<DOC>
<DOCNO> 336644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko10.html </URL>
<DATE> 2005/04/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Petrol haftaya yükselişle başladı... 
</HEADLINE>
<TEXT>

     ABD'deki rafinerilerde üretimin talebi karşılamayacağı endişesiyle, petrol yeni haftaya 56 dolar seviyesinden girdi. 
     Böylelikle 50 dolar seviyelerine kadar geriledikten sonra yönünü yukarı çevirerek geçen hafta yaklaşık 4 dolar yükselen petrol fiyatları, hareketini yeni haftaya da taşımış oldu. 
     New York Borsası'nda geçen haftaki kapanışına göre 58 sent yüzde 1 artan ABD hafif petrolünün varili, 55.97 dolardan işlem görüyor. Borsada böylece Nisan ayında kaydedilen 58.28 dolarlık rekor fiyata oldukça yaklaşıldı. 
     Londra Borsası'nda ise Brent petrolünün varili haftaya 62 sentlik yükselişle başladı. Borsada son işlemler 55.59 dolardan gerçekleştiriliyor. 
     ABD'de bazı rafinerilerde süren sorunların, talebin yüksek olduğu bahar aylarında arz sıkıntısına neden olmasından korkuluyor. Ülkenin petrol şirketlerinden ConocoPhillips'e ait Louisiana rafinerisinde üretimin başlatılamaması yanında, Teksas ve Kansas rafinerilerinde de sorunlar bulunması, diğer rafineriler tam kapasitede çalışsa da endişe yaratıyor. 
     Rafinerilerde yaşanan olumsuzlukların sonucu, ABD'de benzin fiyatları da yükselişini sürdürüyor. Vadeli işlemlerde geçen haftaya göre yüzde 11 artan benzin kontratları, galon başına 1.6625 dolardan gerçekleştiriliyor. 
     Analistler, petrol fiyatlarının yükselişini sürdürerek önümüzdeki hafta 59 dolar seviyelerinde yeni rekor denemeleri yapabileceğini belirtiyorlar. 
     
     BUSH, SUUDİ ARABİSTAN'DAN ÜRETİMİ ARTIRMASINI İSTEYECEK 
     Bu arada petrol fiyatlarındaki yükseliş, ABD Başkanı George Bush ile Suudi Arabistan Veliaht Prensi Abdullah arasındaki bugünkü görüşmede ele alınacak. 
     Bush, Suudi Arabistan'ın üretimini daha da artırması için Prens Abdullah'a baskı yapacağını, fakat 'kısa zamanda fiyatların gerilemesi için bu ülkenin elinden gelen çok fazla birşey olmadığının' farkında olduğunu söyledi. 
     Teksas merkezli enerji danışmanlık şirketi Purvin and Gertz'in analistlerinden Victor Shum'a göre Bush-Prens Abdullah görüşmesinin ardından yapılacak açıklamada, Suudi Arabistan'ın üretim artışından bahsedilmesiyle petrol fiyatlarında bir miktar gerileme yaşanabilecek. 
     Suudi Arabistan Petrol Bakanı Ali el-Naimi, geçen hafta yaptığı açıklamada, halen günlük 11 milyon varil olan üretim kapasitelerinin yeni yatırımlarla 2009 yılında 12.5 milyon varile yükseleceğini, ilerleyen yıllarda bu rakamın 15 milyon varili bulacağını ifade etmişti. 
     
</TEXT>
</DOC>
