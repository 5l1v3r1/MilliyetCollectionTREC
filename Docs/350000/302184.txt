<DOC>
<DOCNO> 302184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko33.html </URL>
<DATE> 2004/12/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TOBB Başkanı Habur'u modren gümrüklerden biri yapmayı hedefliyoruz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Odalar Birliği tarafından daha önce yap-işlet- devret modeli ile modernize edilen İpsala Gümrük Kapısı'ndan sonra Habur gümrük kapısının da 18 trilyon liralık bir yatırım ile bir yıl içinde modernize edileceğine bildirdi. 
     Habur Gümrük Kapısı'nın yap-işlet-devret modeli ile Odalar Birliği tarafından modernize edilip işletilmesine ilişkin protokol Odalar Birliği'nde düzenlenen törenle imzalandı. Sözleşmeye Devlet Bakanı Kürşad Tüzmen ile TOBB Başkanı Rifat Hisarcıklıoğlu imza koydu. İmza törenine Gümrük Müsteşar Vekili Tuna Turagay ile Odalar Birliği yönetim kurulu üyeleri ve bazı bürokratlar katıldı. 
     İmza töreni öncesinde bir konuşma yapan Odalar Birliği Başkanı Hisarcıklıoğlu, Türkiye'nin ihracatının yüzde 40'ına yakın bir kısmının karayolu ile taşınmakta oluşunun dış ticarette gümrük kapılarının önemini ortaya koyduğunu söyledi. 
     Bu noktada TOBB'un Türk özel sektörünü dünyaya açma ve rekabet gücünü artırma misyonunun gereği olarak Türkiye'nin dış dünyaya açılan pencereleri ve adete vitrini olan gümrük kapılarının modernize edilmesi çalışmalarında aktif bir rol almayı kararlaştırdığını anlatan Hisarcıklıoğlu, bu konuda ilk çalışmanın İpsala Gümrük Kapısı ile gerçekleştirildiğini bildirdi. 
     TOBB olarak İpsala Gümrük Kapısı'nın, modernleştirme çalışmalarının yap-işlet-devret modeli çerçevesinde 5 milyon dolarlık bir yatırım ile 6 ayda tamamlandığını belirten Hisarcıklıoğlu, şunları söyledi 
     ''Çünkü İpsala Gümrük Kapısı Türkiye'nin Avrupa Birliği'ne açılan tek kapısı olması itibariyle sadece dış ticaretimizde değil, turizm ve sınır ticareti açısından da stratejik bir öneme sahiptir. İpsala'yı ülkemizin en modern gümrüklerinden biri haline getirdik. İşadamlarımızın, gurbetçilerimizin ve gelen turistlerin devamlı basına da yansıyan şikayetlerinin önüne geçtik. Şimdi bu başarılı çalışmamızın bir benzerini Habur için de uygulamak istiyoruz.'' 
     
     HABUR EN MODERN GÜMRÜK KAPISI HALİNE GETİRİLECEK 
     Habur Gümrük Kapısı'nın da aynen İpsala gibi Türkiye'nin hem stratejik hem de ticari değeri yüksek bir gümrük kapısı olduğunu anlatan Hisarcıklıoğlu, yılda 1.5 milyar dolara ulaşan ihracat rakamıyla Türkiye'nin 9. büyük ihracat pazarı haline gelen Irak'a yapılan ihracatın önemli bir kısmının Habur'dan geçtiğine dikkat çekti. 
     Habur'dan bir günde ortalama giriş çıkış yapan araç sayısının da 4 bine ulaştığını belirten Hisarcıklıoğlu, ''Ancak gümrük yetkililerimizin özverili çalışmalarına rağmen Habur Gümrüğü mevcut kapasitesiyle bu yükü taşımakta zorlanmaktadır'' dedi. 
     Hisarcıklıoğlu, şöyle devam etti 
     ''TOBB olarak Habur Gümrük Kapımızı da modern teknolojik imkanlarla donatarak hizmet kalitesini ve kapasitesini artırmak suretiyle ülkemiz hizmetine sunma kararını aldık. 
     18 trilyon liralık bir yatırımla bir yıl içinde Habur'u da ülkemizin en modern gümrüklerinden biri halinde getirmeyi hedefliyoruz. Bu çerçevede Habur Gümrüğü'nün işletme süresi 15 yıl olarak belirlenmiş olup bu süre sonunda tesisler bakımlı ve işler bir durumda Gümrük İdaresi'ne teslim edilecektir. Sonuçta da Habur, Irak'la ticaret hacmimizin artışına destek veren bir konuma gelecektir.'' 
     
     DOĞRU ÖZELLEŞTİRMENİN EN GÜZEL ÖRNEKLERİ 
     Beklentilerinin modernleşen Habur Gümrük Kapısı'nın AB'nin Ortadoğu'ya açılan ana kapısı haline gelmesi olduğunu anlatan Hisarcıklıoğlu, ''Aslında hem İpsala hem de Habur gümrük kapıları doğru özelleştirmenin en güzel örnekleridir'' dedi. 
     
     HABUR'DA NELER YAPILACAK 
     Habur Gümrük Kapısı'nın modernizasyonu çerçevesinde fiziki altyapının yanı sıra teknik altyapı da yeniden yapılandırılacak. Bu çerçevede ithalat-ihracat, araç giriş-çıkış, araç takip işlemleri otomasyon kapsamında yürütülecek. Araç tartım işlemleri elektronik kantarlarla yapılacak. 
     Yine kapalı devre televizyon sisteminden, kartlı geçiş sistemi, plaka okuma sistemine kadar yasa dışı insan, araç, eşya trafiğinin önlenmesine dönük gümrük güvenlik sistemleri etkin bir şekilde Habur Gümrük Kapısı'nda kullanılacak. Güvenlik denetim sistemi kurulacak. 
     
</TEXT>
</DOC>
