<DOC>
<DOCNO> 305872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur08.html </URL>
<DATE> 2005/01/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yoğun sis Marmara'da deniz trafiğini felç etti 
</HEADLINE>
<TEXT>

     Marmara Bölgesi'nde yoğun sis deniz ulaşımını olumsuz etkiledi. 
     Edinilen bilgiye göre, sis nedeniyle İstanbul ve Çanakkale boğazlarını transit geçmek üzere Marmara Denizi'nde seyreden yerli ve yabancı bandıralı 52 şilep ve tanker, zaman zaman görüş mesafesini sıfıra indiren yoğun sisin etkisiyle, yollarına devam edemeyince rotalarını Tekirdağ'ın Şarköy İlçesi sahillerine çevirerek demirlediler. 
     Tüm ışıklarını yakarak geceyi Şarköy sahilinde geçiren gemiler, sis düdüklerini de gece boyunca çaldılar. Sis nedeniyle karaya çıkma olanağı bulamayan personel de geceyi gemilerde geçirmek zorunda kaldı. 
     Sabah saatlerinde sisin etkisinin azalması üzerine, 41 yerli ve yabancı bandıralı şilep ve tanker, boğazlardan geçmek üzere saat 08.00'den itibaren Şarköy'den demir alarak hareket etti. 
     Sisin tamamen etkisini kaybetmesini bekleyen 11 gemi ise halen Şarköy sahillerinde demirli duruyor. 
     Sis yüzünden Marmara Adası ile Avşa Adası'na yapılan arabalı vapur seferlerinin de iptal edildiği öğrenildi. 
     
</TEXT>
</DOC>
