<DOC>
<DOCNO> 312294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun17.html </URL>
<DATE> 2005/02/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Irak'taki İngiliz askerleri daha 'ucuz' ölüyor 
</HEADLINE>
<TEXT>

     LONDRA DHA 

      IRAK'ta yaşamını kaybeden İngiliz askerlerinin ailelerine ölen Amerikan askerlerine oranla 10 kat daha az tazminat ödendiği ortaya çıktı. 
     "Bir askerin hayatının bedeli ne kadar " diye soran İngiliz Daily Mirror gazetesi, "Eğer Amerikalıysanız 270 bin sterlin yaklaşık 700 bin YTL , İngiliz askeriyseniz 27 bin sterlin yaklaşık 70 bin YTL " diye yazdı. Amerikan askerlerinin ailelerine ödenen tazminata vergi kesintisi de yapılmadığını vurgulayan Daily Mirror, şu ana kadar Irak'ta yaşamın kaybeden İngiliz askerlerine ise bu rakamın 10 kat daha azının ödendiğini kaydetti. 
     Liberal Milletvekili Paul Keetch, İngiliz askerlerinin hayatlarının bedelinin bu kadar ucuz olmasını, 'dehşet verici' olarak nitelendirerek, "Eğer Tony Blair İngiltere Başbakanı ABD'nin yanında savaşmaya devam etmek istiyorsa, ölen askerlerimize Amerikan askerleriyle aynı miktarda tazminat vermeli" dedi. 
     İngiliz askerlerine çok daha az tazminat verilmesi oğullarını Irak'ta kaybeden aileleri de ayağa kaldırdı. 31 yaşındaki oğlu Irak'ta öldürülen Alistair Stephen, "Çocuklarımızın hayatının daha az değersiz olmasını anlayamıyorum" derken, Rose Gentle da, Blair'den Amerikalıları örnek almasını istedi. 
     Gelen tepkiler üzerine Savunma Bakanlığı tazminat miktarında iyileştirme yapılacağını açıkladı, ancak nisan ayından geçerli olacak olan yeni tazminattan çoçukları daha önce ölen aileler yararlanamayacak. 
     
</TEXT>
</DOC>
