<DOC>
<DOCNO> 302963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun06.html </URL>
<DATE> 2005/01/03/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Washington Times ABD, Türkiye'yi yeni Avrupa içinde görmek istiyor 
</HEADLINE>
<TEXT>

     ABD'nin, AB'ye üyelik sürecindeki Türkiye'yi yeni Avrupa ülkelerine dahil olarak görmek istediği, böylece Avrupa ve Ortadoğu'daki dış politikalarına daha fazla destek almayı umduğu belirtildi. 
     The Washington Times gazetesinde yer alan ve UPI haber ajansının uluslararası editörü Claude Salhani'nin imzasını taşıyan yorumda, eski Avrupa, yeni Avrupa ayrımına işaret edilirken, Türkiye'nin yeni Avrupa içinde de farklı konumunun İngilizce ''yeni'' anlamına gelen ''new'' sözcüğüyle değil, ''neo'' sözcüğüyle nitelenebileceği belirtildi. 
     Salhani, Türkiye'nin siyasi olarak yeni Avrupa'da bulunduğunu, ancak Irak Savaşı'na karşı çıktığı ve Amerikan askerlerinin topraklarından geçmesine izin vermediği için, AB'ye girdiği takdirde ''neo-Avrupalı'' olarak yeni bir etikete ihtiyaç duyduğunu savundu. Salhani, 2007'de AB'ye girecek Romanya ve Bulgaristan'ın da neo-Avrupalı gruptan sayılabileceğini kaydetti. 
     ABD Savunma Bakanı Donald Rumsfeld, Irak Savaşı'na karşı tutumları nedeniyle Almanya, Fransa gibi ülkeleri, ''eski Avrupa'' olarak nitelemişti. AB'ye sonradan katılan Polonya, Çek Cumhuriyeti gibi ülkeler ise Amerikan dış politikasına daha çok destek verir göründükleri için ''yeni Avrupa'ya'' dahil ediliyorlar. Salhani'nin yorumunda Washington'ın, 70 milyon Müslüman nüfusuyla Türkiye'yi, Hıristiyan Avrupa ve ABD ile Ortadoğu ve Müslüman dünyası arasında aracı olarak görmeyi umduğu da savunuldu. 
     Yorumda, Türklerin büyük çoğunluğunun, ABD'nin politikalarına karşı olumsuz olduğu, bunda Irak'taki durumun büyük etkisinin bulunduğu ileri sürüldü. Yorum yazısında, Ankara Üniversitesi profesörlerinden Beyza Bilgin'in, Türkiye'de insanların, ''her ikisi de Tanrı tarafından görevlendirildiğine inandığı için'', ABD Başkanı George W. Bush'u, terörist Usame bin Ladin gibi algıladığı yönündeki sözleri yer aldı. Türkiye'nin, AB yolunda verdiği destek için ABD'ye müteşekkir olduğu, ancak aynı zamanda geleceğinin eski veya yeni, Avrupa'da yattığını bildiği ifadesi kullanıldı. 
     
</TEXT>
</DOC>
