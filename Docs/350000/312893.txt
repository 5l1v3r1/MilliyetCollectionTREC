<DOC>
<DOCNO> 312893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy13.html </URL>
<DATE> 2005/02/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gül-Rice görüşmesinde ikili ilişkiler, Irak ve Kıbrıs konusu ele alındı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün ABD Dışişleri Bakanı Condoleezza Rice ile yaptığı görüşmede, Türkiye-ABD ilişkilerinin güçlü bir geçmişi olduğu ve güçlü bir geleceği olacağı karşılıklı teyit edildi. 
     Edinilen bilgiye göre, her iki taraf için de son derece yararlı ve olumlu geçen görüşme, dost iki müttefik ülke ilişkilerinin ruhuna uygun, açık ve samimi bir şekilde yapıldı. 
     Görüşmede, Türk-Amerikan ilişkilerinin tek konuya dayalı olmadığı ve iki ülke arasında görüş ayrılıkları bulunan konuların ilişkilerde merkezi rol oynamayacağı vurgulanırken, ikili ilişkilerin stratejik ortaklık boyutuna işaret edildi. 
     Gül-Rice görüşmesinde ikili ilişkilerin yanı sıra Irak ve Kıbrıs gibi konular ağırlıklı olarak ele alındı. 
     Görüşmede bakan Gül, Rice'a yeni görevinde başarılar dilerken, iki ülke arasında sürekli bir diyalog bulunmasının önemine işaret etti. Ankara'nın ikili ilişkilere verdiği önemin altını çizen Gül, Türk-Amerikan ilişkilerinin Türk dış politikasının temel unsurlarından olduğunu kaydetti. Gül, test edilmiş ilişkilerin stratejik ortaklık düzeyinde olduğuna işaret etti. 
     İkili ilişkilerde bazı konularda beklenen sonuçların alınamadığını da ifade eden Gül, ancak iki ülkenin sahip olduğu ortak vizyonla bu sorunların aşılabileceğini belirtti. 
     Rice da ikili ilişkilere büyük önem verdiklerini söyleyerek, ilişkilerin geliştirilmesi yönünde her zaman mesafe alınması gerektiğine inandıklarını kaydetti. 
     Dostlar arasında da bazen anlaşmazlıklar yaşanabileceğini, ancak bu anlaşmazlıkların dostluğun bozulacağı anlamına gelmeyeceğini belirten Rice, karşılıklı görüşmelerle sorunların çözümlenebileceğini, önemli olanın iki ülkenin stratejik hedefi olduğunu ifade etti. 
     
     IRAK-KIBRIS 
     Ankara, Rice'a ilk elden Irak ve Kerkük konusundaki endişelerini net biçimde iletirken, Kerkük'ün özel statüsünün korunması gerektiğini vurguladı. 
     Türkiye'nin Irak'ın barış içinde yaşaması ve Irak'ın toprak bütünlüğüyle siyasi birliğinin korunması yönündeki görüşlerini anlatan Gül, Türk kamyon şoförlerinin hayatı pahasına, bölgedeki uluslararası güce verilen desteğin sürdüğünü hatırlattı. 
     Diplomatik kaynaklar, Washington'un Ankara'nın görüşlerini bu kez daha iyi algıladığı izlenimi edindiklerini kaydettiler. Kıbrıs konusunda da Gül, Türkiye'nin adada kalıcı bir çözüm istediğine ilişkin görüşlerini yinelerken, sürece ilişkin Türkiye ile ABD'nin yakın istişarelerde bulunması gerektiğini belirtti. 
     Gül, KKTC'ye uygulanan sınırlamaların kaldırılması yönünde ABD'den adım atmasını beklediklerini, böylece Rum kesiminin de adım atmak zorunda kalacağını kaydetti. 
     Rice da Kıbrıs sürecinde neler yapabileceklerini araştırdıklarını belirterek, Türk tarafının referandumda ''evet'' demesine rağmen sıkıntı çeken taraf olmasını istemediklerini söyledi. 
     Görüşmede gündeme gelen bir diğer konu da iki ülke kamuoyunda ortaya çıkan yanlış anlaşılmalar oldu. 
     Konuya ilişkin olarak, iki taraf da bu ortamın giderilmesi için ellerinden gelen çabayı göstereceklerini ifade ettiler. 
     Rice bu konuya duyarlı olduklarını, yanlış anlaşılmaların ilişkilerin gerçek havasını yansıtmadığını ve bu havanın giderilmesi için gayret göstereceklerini belirterek, aynı gayreti Ankara'dan da beklediklerini ifade etti. 
     Türklerin ABD'de yayımlanan bazı televizyon dizi ve filmlerinden duydukları rahatsızlığı bildiklerini söyleyen Rice, Hollywood yapımı bazı filmleri kontrol edemediklerini, aksi halde Bush yönetiminin politikalarını eleştiren Fahrenheit 9 11 filmini de denetleyebileceklerini kaydetti. 
     Bakan Gül de konudan duyduğu rahatsızlığı ifade ederek, Türk halkının Kerkük ve terör örgütü PKK konusundaki hassasiyetini hatırlattı. Gül, ABD'nin terör örgütünün Irak'ın kuzeyinden bertaraf edilmesine yönelik adım atmaması durumunda, teröre binlerce kurban vermiş bir halkın, ABD'nin verdiği sözü geçiştirdiği düşüncesine sahip olabileceğini ifade etti. Kaynaklar, Rice'ın ziyaretinin kamuoylarında oluşan yanlış havanın giderilmesi için katkı sağlayacağını belirttiler. 
     Ortadoğu konusunda ise Gül bölgeye yaptığı ziyarete ilişkin bilgi verirken, her iki tarafın güvenine sahip bir Türkiye'nin barış sürecine aktif katkıda bulunma arzusunu dile getirdi. 
     Rice da Türkiye'nin sürece katkısının gerekli olduğunu belirterek, bugüne kadar yapılan çalışmalardan duyduğu memnuniyeti ifade etti. Genişletilmiş Ortadoğu Projesi'ne ilişkin de Türkiye'nin rolüne önem verdiklerini söyleyen Rice, Türkiye'nin İslam'ın demokrasiyle bağdaştığı özel bir örnek olduğunu kaydetti. 
     Gül, AB konusunda da Türkiye'nin AB sürecine verdikleri destekten ötürü Rice ve ABD Başkanı George Bush'a teşekkür etti. 
     Bakan Gül ile Rice görüşmesinde Afganistan konusuyla Ermenistan-Azerbaycan sorununun ele alındığı, ancak İran ve İncirlik konularının gündeme gelmediği öğrenildi. 
     
</TEXT>
</DOC>
