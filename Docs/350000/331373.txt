<DOC>
<DOCNO> 331373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun20.html </URL>
<DATE> 2005/04/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Akayev'in oylaması Pazartesi'ye kaldı... 
</HEADLINE>
<TEXT>

     Kırgızistan Meclisi, devrik lider Askar Akayev'in istifasının oylanacağı oturumu pazartesi gününe erteledi. 
     Meclis Başkanı Ömürbek Tekebayev, bu sabahki oturumda, devrik lider Akayev'in istifasının görüşülmesinin 11 Nisan Pazartesi gününe ertelendiğini açıkladı. 
     Tekebayev, istifa konusunun görüşülüp oylanabilmesi için öncelikle ''Devlet Başkanı Hakkında Kanun''un bazı maddelerinde değişiklik yapılması gereğinin ortaya çıktığını belirterek, ertelemenin, bu değişikliklerin mecliste görüşülmesi için yapıldığını söyledi. 
     Akayev'in istifasının oylanmasını erteleyen meclis, ilgili kanunun ''devlet başkanının dokunulmazlığı'' maddesinde değişiklik yaptı. Değişiklikle devlet başkanının aile üyelerine tanınan dokunulmazlık, 63 milletvekilinden 60'ının ''evet'' oyu ile kaldırıldı. Devlet başkanının dokunulmazlığı ise sadece ülke içinde geçerli olacak. 
     Kanunda yapılan bir başka değişiklikle devlet başkanına, görevinin bitiminden veya görevinden ayrılmasından sonra siyaset yasağı getirirken, bir diğer değişiklikle de Akayev'in ''ilk devlet başkanı'' statüsü iptal edildi. 
     Meclis, ''Devlet Başkanı Hakkında Kanun''un bazı maddelerinde yaptığı değişikliklerin ardından, aynı kanunda yapacağı bazı değişiklikler için de geçici devlet başkanı ve başbakan Kurmanbek Bakiyev'in onayını bekliyor. Bakiyev'in onay vermesi halinde meclis, Akayev'in istifasını pazartesi günü görüşebilecek. 
     
</TEXT>
</DOC>
