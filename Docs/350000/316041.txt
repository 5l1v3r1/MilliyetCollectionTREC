<DOC>
<DOCNO> 316041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun34.html </URL>
<DATE> 2005/02/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Arap milletvekillerinin çabası sonuç verdi 
</HEADLINE>
<TEXT>

     Ortadoğu'nun en büyük havalimanı olarak bilinen Tel Aviv'deki Uluslararası Ben-Gurion Havalimanı'na üzerinde Arapça yazılı tabelalar da yerleştirilecek. 
     Arapça İsrail'de resmi diller arasında olmasına rağmen 2 Kasım 2004'te Başbakan Ariel Şaron tarafından hizmete açılan Ben Gurion Havalimanı'nda sadece İbranice ve İngilizce yazılı yolcu yönlendirme tabelaları yer alıyor. 
     Arap vatandaşlar ise tabelalarda Arapça'ya yer verilmemesine tepki gösteriyordu. 
     İsrail Parlamentosu'nun Knesset Arap milletvekillerinden Ahmed Tibi, bir hukuk bürosu aracılığıyla Yüksek Mahkeme'ye yaptığı başvuruda, ''Yasalara göre resmi dil olarak kabul edilen Arapça'nın, 270 bin metrekare genişlikteki Ben Gurion Havalimanı'ndaki tabelalarda tek kelime bile yer almamasının, havalimanın Arapça konuşan yolcularını sıkıntıya soktuğunu'' belirterek, havalimanına Arapça yolcu yönlendirme levhaları konulmasını istedi. 
     Yüksek Mahkeme, talebi yerinde bularak, Arapça tabela yerleştirilmesine karar verdi ve İsrail Havayolları'na mayıs sonuna kadar süre tanıdı. 
     Ahmed Tibi ve avukatları, davanın tarafları olarak, havalimanına Arapça yönlendirme levhaları yerleştirilip yerleştirilmediğini yerinde tespit ederek, mahkemeye bildirecekler. 
     
</TEXT>
</DOC>
