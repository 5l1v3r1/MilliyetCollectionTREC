<DOC>
<DOCNO> 337448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo24.html </URL>
<DATE> 2005/04/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Güneş İnşallah Rüştü bu kez iyi oynamaz... 
</HEADLINE>
<TEXT>

     Trabzonspor Teknik Direktörü Şenol Güneş, bordo-mavili takımın Avrupa Şampiyonlar Ligi'ne katılma hakkını elde etmesinin yolunun Fenerbahçe galibiyetinden geçtiğini söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, ligde öncelikle Galatasaray'ı, daha sonra da Fenerbahçe'yi yakalamak istediklerini belirterek, ''Fenerbahçe maçı, çok önemli bir maç. Şampiyonlar Ligi'ne katılmak istiyoruz. Bunun yolu da bu maçtan geçiyor'' dedi. 
     Fenerbahçe maçını kazanmaları halinde ligde ilk 2 içine girme avantajının kendileri lehine döneceğini ifade eden Güneş, ''Maç bittiği zaman gündemin bizim lehimize dönmesini istiyoruz. Fenerbahçe, favori gösteriliyor. Son 6 sezonda deplasmanda yenemiyoruz. İyi futbolumuzun karşılığını almak, puan almak istiyoruz. Şampiyonlar Ligi'ne katılma hedefimiz var. Bütün bunlara baktığımızda kazanmak için birçok sebebimiz var. İstanbul'a kazanmak için gideceğiz ve kazanacak güçteyiz'' diye konuştu. 
     Fenerbahçe maçı öncesi dostluğun maç sonunda da süreceğine inandığını kaydeden Güneş, şöyle devam etti 
     ''Ben futbolcularıma saha içinde sadece topu düşünün diyorum. Kıran kırana bir maç yapın, ancak maç bitiminde karşılıklı alkış olsun. Sevgi gösterileri olsun. Hak edenin kazanmasının alkışlanması Türk futbolunun geleceğine ışık tutar. Fenerbahçe'nin sahası kapansın. Antrenörü tribünde olsun, tükürük olsun bu tür şeylerle ilgilenmiyoruz. Bunlar bizim dışımızda olaylar. Yanlış şey varsa buna yetkililer karar versin. Saltanat, dünya kavgasıdır. Huzura, mutluluğa ihtiyaç varsa gerginliklerin konuşulmasından yana değilim.'' Güneş, 1995-96 yılında bordo-mavili takımın Fenerbahçe'ye yenilip şampiyon olamamasıyla ilgili olarak da şunları söyledi 
     ''Biz geçmişte kalan insanlar değiliz, geleceğe bakıyoruz. Geleceğin çok önemli olduğunu düşünüyoruz. Geçmişte bir hata varsa, bir borcumuz varsa, onu vermek isteriz. Ders alacak bir şey varsa onu yaparız. Ona bakarsak, oyuncuyken de Fenerbahçe'yi yendik, şampiyon olduk. O dönemde forma giyen oyunculardan sadece Rüştü ve yedek olan Fatih var. Rüştü, o maçta iyi oynamıştı. İnşallah bu kez öyle oynamaz. Geçmişteki istatistiki veriler, hafta sonundaki maçın kaybedileceği anlamına gelmez.'' 

     
</TEXT>
</DOC>
