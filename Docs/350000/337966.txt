<DOC>
<DOCNO> 337966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/siyaset/siy01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncelik komisyonda 
</HEADLINE>
<TEXT>


Dışişleri Sözcüsü, Koçaryan'ın mektubu için, "Olumlu bakış açısıyla kapsamlı biçimde değerlendiriyoruz" dedi. Dışişleri kaynakları da "Türkiye, soykırım iddialarının ortak komisyonda araştırılmasında ısrarcı olacak" yorumunu yaptı 

Utku Çakırözer - Ankara 


Türkiye, Ermenistan Devlet Başkanı Robert Koçaryan'ın Başbakan Recep Tayyip Erdoğan'a gönderdiği mektuptaki önerilerinin "olumlu bir bakış açısıyla kapsamlı biçimde değerlendirildiğini" açıkladı. Erivan'ın "önce diplomatik ilişki" koşuluna rağmen, Ankara'nın soykırım iddiaları için ortak komisyon kurulması konusunda ısrarcı olacağı belirtildi. Koçaryan'ın Erdoğan'a yanıtı için önceki gün, "Ciddi bir konu, değerlendirmelerimiz sürecek" diyen Dışişleri Bakanlığı Sözcüsü Namık Tan, dün de "Mektubu olumlu bir bakış açısıyla kapsamlı biçimde değerlendirmekteyiz" diye konuştu. Tan'ın açıklamasının önemine dikkat çeken dışişleri kaynakları, "Ermenistan'ın önerilerinin baştan reddedilmediği anlamına geliyor. Özellikle de mektuptaki 'halklar arasındaki tüm sorunların çözümü' ifadesini önemsiyoruz. Türkiye, Koçaryan'ın önerilerinden faydalanarak yeni bir öneriyle ortaya çıkabilir" değerlendirmesini yaptılar. 
Ankara, Koçaryan'ın "Önce diplomatik ilişki kuralım" mesajına rağmen, önceliğin soykırım iddialarını araştıracak bir komisyonun kurulmasına olanak verilmesi konusunda ısrar edecek. Erdoğan'ın, "Komisyonun sonucunu kabul etmeye hazırım" yönündeki açıklamasının ilk kez telaffuz edildiğine dikkat çeken kaynaklar, "Türkiye, komisyon önerisiyle uluslararası alanda prestij kazandı. Bu avantajını yitirmemek için önerisini ısrarla masada tutacak" dediler. 

'Siyaset, ticari açılıma engel' 

ANKARA Milliyet 

Devlet Bakanı Kürşad Tüzmen, Ermeni diasporasının, olmamış bir olayı olmuş gibi gösterdiğini söyledi. Türkiye'nin başını öne eğdirecek bir olay olmadığını belirten Tüzmen, "Karabağ'daki işgal ortadan kalkmalı. Ermenistan anayasasında bulunan bazı hükümler Türkiye ile ilgili öz değerlerimizi, öz varlıklarımızı içeriyor. Bu nedenle, şu anda siyasi açılım, ticari açılımın önündeki önemli engel olarak ortadan kalkmalı" dedi. 


</TEXT>
</DOC>
