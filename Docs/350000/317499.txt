<DOC>
<DOCNO> 317499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun31.html </URL>
<DATE> 2005/02/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İran, ABD'ye bir kez daha meydan okudu 
</HEADLINE>
<TEXT>

     İran Dışişleri Bakanı Kemal Harrazi, nükleer enerjinin barışçı kullanımına ilişkin uluslararası hukuku ihlal etmediklerini yineleyerek, ABD'nin tehditleri karşısında, ''kendilerini savunma gücüne sahip olduklarını'' söyledi. 
     Hindistan'ı ziyaret etmekte olan Harrazi, bir dış politika düşünce kuruluşunca yaptığı konuşmada, ülkesinin nükleer program geliştirme hakkı olduğunu ve çalışmalarının Uluslararası Atom Enerji Ajansı'nın düzenlemeleriyle uyum içinde yapıldığını söyledi. 
     Ülkesinin nükleer programından vazgeçmeyeceğini yineleyen Harrazi, İran'ın diğer ülkelerden farklı olduğunu ve ABD'nin tehditlerinin kendilerini endişelendirmediğini belirtti. Harrazi, ''Kendimizi savunma gücüne sahibiz'' dedi. 
     Konuşmasında Ortadoğu barış süreci ve bölgede istikrar gibi konulara da değinen Harrazi, Ortadoğu'da bir Amerikan askeri varlığının endişe kaynağı olacağını savundu. 
     ''Amerika Ortadoğu sorununu güçle çözebileceğini düşünüyorsa, hata yapıyor'' diyen Harrazi, Ortadoğu sorununun Filistinlilerin hakları verilmedikçe çözülemeyeceğini belirtti. Harrazi, Ortadoğu'ya barışı getirecek herkesle görüşmeye hazır olduklarını, ABD Başkanı George Bush yönetiminde bu konuda bir isteklilik görmediğini söyledi. 
     Harrazi, demokrasinin bir ülkeye dışarıdan getirilemeyeceğini, içeriden gelişeceğini kaydetti. 
     
</TEXT>
</DOC>
