<DOC>
<DOCNO> 322603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo32.html </URL>
<DATE> 2005/03/10/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Futbol federasyonu MHK toplantısı... 
</HEADLINE>
<TEXT>

     Futbol Federasyonu Başkanı Levent Bıçakçı, Merkez Hakem Kurulu'nun MHK aylık olağan toplantısına ilk kez katılarak bir konuşma yaptı. 
     Grand Cevahir Otel'de 3 gün sürecek MHK toplantısının başlangıcında hazır bulunan başkan Bıçakcı, MHK'nın, her türlü teknik kararında özerk olarak çalıştığını vurgulayarak, şunları söyledi 
     ''Yasanın kendilerine tanıdığı, federasyon bütçesinin yüzde 2'sini kullanma hakkına sahip oldukları için mali anlamda da özerktirler. Ancak MHK, Futbol Federasyonu'nun ayrılmaz bir parçasıdır. Hakemlerimiz iyi bir sezon geçiriyorlar ve başarılar. 
     Türk futbolu, milli takımı, kulüpleri, antrenörleri, oyuncuları ve hakemleriyle bir bütündür. Tüm kurullar olarak başarıya endeksliyiz. Bugün İstanbul'da MHK'nın 3 günlük toplantısına davet edildim. Kendilerine başarılar dilerim. 3 günlük çalışmanın Türk hakemliğine çok iyi bir gelişme getireceğine inanıyorum.'' Bıçakçı, MHK Başkanı Sabri Çelik'in sunumunu yapmasının ardından yaptığı konuşmada ise ''Başarılarınız bizim başarılarımızdır, hepimizin çalışması ortaktır. Kazanan Türk futbolu olacaktır'' ifadelerini kullandı. 
     
     ÇELİK ''KULÜPLERİN GÜVENİNİ KAZANDIK'' 
     MHK Başkanı Sabri Çelik de yıllardır ilk kez bir federasyon başkanının MHK toplantısına katıldığını vurgulayarak, ''Başarının tek yolunun güvenilir olmaktan geçtiğini biliyoruz. Hep bu doğrultuda hareket ettik. Geçtiğimiz kısa döneme baktığımızda, bunun büyük oranda sağlandığını iftiharla söyleyebilirim'' diye konuştu. 
     Kurul içinde demokratik bir yapıya sahip olduklarını kaydeden Çelik, sözlerini şöyle sürdürdü 
     ''Bölge farkı gözetmeden eleştiri yapabiliyoruz. Hatalı bir hakemin neden hata yaptığını derinlemesine sorguluyoruz. Onu düzeltmesi için de özel tedbirler alıyoruz. 
     Gözlemciler ve Temsilciler Kurulu ile yakın temas ve koordinasyon içindeyiz. Atamalarda birlikte hareket ediyoruz ve azami titizlik gösteriyoruz. Bu sezon önemli maçlara genç hakemler verildi. Hatta derbi maçların çoğuna genç hakemler verildi. Bu atamalarda aldığımız riski hatırlatmak isterim. Her biri federasyonumuzu ve MHK'yı başarıyla temsil etti. Sonuca etki eden ve ısrarla kendine çeki düzen vermeyen hakemler uzun süre dinlendirildi. Ceza ve mükafat düzenini adil olarak gören hakemler de maçlara bu şekilde daha fazla motive oldu. Antrenman, eğitim saatleri artırıldı. Her hakemin bedenen ve fikren maçlara tam hazır olduğu görülmeden görev verilmedi. Hakemin onuru, gururu en üst seviyede gözetildi. Yıldız hakem değil, her hakem bir yıldızdır felsefesi benimsendi. Siyasi veya diğer güçleri arkasına alarak hareket etmenin bir fayda sağlamayacağı herkes tarafından kabul edildi.'' Başkan Çelik, kurumsallaşmaya önem verdiklerini ve her platformda kendilerini ifade ederek, takdir gördüklerini söyledi. 
     
     ''VİZYONUMUZU VE MİSYONUMUZU TANIMLADIK'' 
     Önümüzdeki 5 yılda bulunmaları gereken yeri en iyi şekilde tanımladıklarını vurgulayan Çelik, ''Misyonumuzu, vizyonumuzu tanımladık ve tüm bunlar kabul gördü. Bugünkü tavrımız, bir MHK'nin sergilemesi gereken tavırdır. Bu tavır sayesinde kulüplerin saygınlığını kazandık'' dedi. 
     Sabri Çelik, bu sayede atamaların sorgulanmadığını kaydederken, yapılan hatalarda da art niyet aranmadığını dile getirdi. Çelik, ''Bu hakemi isteriz, bunu istemeyiz'' tavırlarının asgariye indiğini ifade etti. 
     Çelik, federasyonun tüm unsurları olarak, uyum içinde çalışmakya hassasiyet gösterdiklerini sözlerine ekledi. 
     Federasyon başkanı Levent Bıçakcı, konuşmaların ardından toplantıdan ayrıldı. 
     
</TEXT>
</DOC>
