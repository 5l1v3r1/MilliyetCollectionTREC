<DOC>
<DOCNO> 318487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun29.html </URL>
<DATE> 2005/02/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Rusya Suriye'ye füze satışını savundu, İsrail'e cevap verdi... 
</HEADLINE>
<TEXT>

     Rusya Savunma Bakanı Sergey İvanov, Moskova'nın Suriye'ye satmayı planladığı hava savunma füzelerinin İsrail'e tehdit oluşturmayacağını söyledi. 
     Rusya Devlet Başkanı Vladimir Putin ile birlikte Slovakya'nın başkenti Bratislava'da bulunan İvanov, temaslarından sonra düzenlediği basın toplantısında, ABD ve İsrail'de büyük endişeye yol açan, Suriye'ye füze satış planını savundu. 
     Satışı planlanan füzelerin menzilinin 4-5 kilometre olduğunu söyleyen İvanov, bu füzelerin İsrail'e saldırmak için kullanılamayacağını, sistemin Suriye'deki bazı tesislerin savunmasında kullanılacağını belirtti. İvanov, Rus yetkililerinin, bu silahlarının yanlış ellere geçmemesi için kontroller yapacağını da ifade etti. 
     Savunma Bakanı, ülkesinin, sistemlerin kurulacağı tesislere habersiz denetimler yapma hakkını saklı tutacağını kaydetti. 
     Rusya Savunma Bakanlığı, geçen hafta yaptığı açıklamada, Suriye'ye Strelets hava savunma füzeleri satabileceğini bildirmişti. 
     Putin dün Bratislava'da ABD Başkanı George Bush ile bir araya gelmişti. 
     
</TEXT>
</DOC>
