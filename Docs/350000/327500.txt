<DOC>
<DOCNO> 327500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/ysenay.html </URL>
<DATE> 2005/03/27/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Millilere tam not 
</HEADLINE>
<TEXT>



İlk beş dakika içinde peş peşe gelen goller şans meleklerinin de dün gece millilerimizle kol kola olduğunu ortaya koymaktaydı... 
Ehh, hep şanssızlıklar kovalamayacak ya Ay - Yıldızlı formayı... Goller sonrası rahatlayan ekibimiz, sakin oynama avantajını da yakalayınca, Ersun Yanal'ın istediği oyun formatı sahaya kolayca hakim olmaktaydı... Arnavutluk'un goller sonrası bir süre sinirli ve sertliğe dayalı şuursuz saldırıları, tabii bizimkilerin çok da işine geliyor, Milli Takımımız hem savunma, hem orta alan, hem de hücuma çıkışlarında tam da teknik kulübenin istediği değişik pozisyon tezgahlarını başarıyla kuruyordu... Dün oyunun starı tartışmasız Yıldıray'dı... Aldığı her topu kafası yukarıda en doğru hücum kanalına kullanan, tekniği çok güçlü bu oyuncu, eğer millilerimiz 2006 Almanya trenini yakalarsa, başarının en büyük hissedarı olur... Emre ilk penaltı golündeki müthiş sprintiyle zaten maçın hemen başında "mükemmellik kartvizitini" bırakıyordu yarışmaya... Ancak goller sonrası uzun süre kulübe ile işaretleşip, oyundan uzak kalışını çözemedim doğrusu... 

Fatih yabancı kaldı 
Hamit Altıntop'un milli formaya uyum sağlaması da biraz zaman alacak anlaşılan... Necati, "yeni bir Hakan Şükür olur mu " merakına cevap aradım kendimce... Doğrusu ya, yan toplardaki tutukluğu ve de öne hareketlenmedeki ağırlığı hiç de iç açıcı değildi milli forma adına... Fatih Tekke Yıldıray ve Emre gibi isimlerin arasında "bir yabancı gibiydi" nedense... Duvar pasları ve gol kanalları yaratma birlikteliği konularında daha çok beraber oynama ihtiyacı var Fatih Tekke'nin... 
Evet, millilerimiz altı puanlık "olmazsa olmaz haftası"nın ilk ayağını bileklerinin hakkıyla kazandılar... İnce hesaplara hiç girmeden biz Gürcistan galibiyetini görelim birlikte de, sonra soyunalım "Almanya'ya gider miyiz, gidemez miyiz" hesap kitaplarına. 


</TEXT>
</DOC>
