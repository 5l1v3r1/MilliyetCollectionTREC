<DOC>
<DOCNO> 335910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy05.html </URL>
<DATE> 2005/04/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Orhan Pamuk'un kitaplarını toplatan kaymakam 'kınama' cezası aldı 
</HEADLINE>
<TEXT>

     Tarkan ÇETİN DHA 

      İÇİŞLERİ Bakanlığı, yazar Orhan Pamuk'un kitaplarının toplatılıp imha edilmesi talimatı veren Isparta'nın Sütçüler Kaymakamı Mustafa Altınpınar'a kınama' cezası verdi. Bakanlıktan görevlendirilen bir müfettiş tarafından bu cezanın teblif edildiği Kaymakam Altıntıpan kendisine yöneltilen soralara "Yorum yok'' demekle yetindi. 
     Sütçüler Kaymakamlığı Özel Kalem Müdürlüğü'nden 15 Şubat tarihinde ilçedeki kamu kurum ve kuruluşlarına gönderilen yazıda, kütüphane ve kitaplıklarda yazar Orhan Pamuk'a ait kitapların toplatılması istendi. Kaymakam Mustafa Altınpınar imzalı yazıda, ele geçirilecek Pamuk'a ait kitapların imha edilmesi de istendi. Altınpınar, yazıda bu karara gerekçe olarak Orhan Pamuk'un yabancı bir yayın organına Türkiye'nin Ermeni soykırımı iddiasını kabul etmesi gerektiği yönündeki açıklamasını gösterdi. 
     Yazı üzerine ilçedeki Halk Kütüphanesi'nde ve kamu kurumlarına ait kitaplıklarda yapılan araştırmada Orhan Pamuk'a ait kitaplara rastlanmadı. Bu yazının ortaya çıkmasının ardından devreye Isparta Valisi İsa Parlak girdi ve Kaymakam'ın yanlış emir verdiğini ve bu emrin iptal edildiğini açıkladı. Vali Parlak, emrin geri alındığını açıklayarak, İçişleri Bakanlığı'nın talimatıyla Vali Yardımcısı Mustafa Tüysüzoğlu'nu inceleme için ilçeye gönderdi. Vali Yardımcısı, Kaymakam Altınpınar ile görüşüp inceleme raporunu Valiliğe sundu. 
     
     MÜFETTİŞ TEBLİĞ ETTİ 
     Isparta'nın, 3 bin 700 nüfuslu Sütçüler İlçesi, bu olayla günlerce gündede kaldı. Kaymakam Altınpınar'ın tartışılan kararı bazı kesimler tarafından desteklenirken bazı kesimlerin yoğun eleştirisini aldı. Sütçüler Kaymakamı Mustafa Altınpınar hakkında başlaılan inceleme sonuçlandı. 
     Isparta Vali Yardımcısı Mustafa Tüysüzoğlu'nun raporu doğrultusunda Kaymakam Altınpınar'a kınama cezası verildi. Kınama cezası ilçeye gelen İçişleri Bakanlığı Müfettişi A.Kadir Topçu tarafından Kaymakam Altınpınar'a kapalı zarf içinde tebliğ edildi. 
     
     "YORUM YOK'' 
     Sütçüler Kaymakamı Altınpınar, kınama cezasıyla ilgili sorulara "Yorum yok'' yanıtını verdi. Bu konuda açıklama yapmak istemediğini belirten Kaymakam Mustafa Altınpınar, görüşme taleplerini geri çevirdi. 
     Isparta Valisi İsa Parlak ise müfettiş raporunun resmi kanaldan eline ulaşmadığını, bu nedenle bir değerlendirme yapamayacağını, rapor ulaşınca bir açıklama yapabileceğini ifade etti. 
     
     
Kitap toplatma talimatı SÜTÇÜLER Kaymakamı Mustafa Altınpınar'ın kınama cezası almasına neden olan yazısı şöyleydi "Son günlerde kamuoyunda tartışılan ve yazar olduğu iddia edilen Orhan Pamuk adlı yazar, yurt dışında verdiği beyanatlarda onurunu her şeyin üzerinde tutan Türk Milleti'ni rencide edici asılsız iftiralarda bulunmaktadır. Bu azınlık ırkçısının asılsız iftiralarına karşı Türk Milleti'nin elbette meşru müdafaa hakkı vardır. Bu itibarla tüm kamu kurum ve kuruluşlarımız kütüphanelerini ve kitaplıklarını tarayacak ve adı geçen şahsa ait kitaplar ayıklanarak imha edilecektir. Konunun hassasiyetle takibini rica ederim. 
     
</TEXT>
</DOC>
