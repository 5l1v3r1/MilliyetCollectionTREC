<DOC>
<DOCNO> 348906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy07.html </URL>
<DATE> 2005/06/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan'dan bürokratlara uçak ve hediye yasağı 
</HEADLINE>
<TEXT>

     ANKARA ANKA 

Başbakan Recep Tayyip Erdoğan, tasarruf amacıyla üst düzey bürokratların zorunlu haller dışında yurt dışına çıkmalarını, yurt içinde de uçakla seyahat etmelerini yasakladı. 
     Başbakan Erdoğan’ın imzasını taşıyan "Başbakan ve Bakanların Uğurlanma ve Karşılanmaları, seyahatler ve Hediye Uygulaması" konulu Başbakanlık Genelgesi, Resmi Gazete’de yayımlanarak yürürlüğe girdi. Erdoğan, genelgeyle üst düzey kamu görevlilerine tasarruf amacıyla zorunlu olmadıkça yurt dışı gezi yasağı ve yurt içi gezilerde de uçak yasağı getirdi. Genelgede bürokratlara yönelik gezi yasakları şöyle ifade edildi 
     ".Yurt dışına yapılan seyahatlerin ülke tanıtımına, ticari ilişkilere, ulusal dış politikamıza sağlayacağı yararlar bilinmekle birlikte, genel tasarruf ilkeleri ve yoğun hükümet programı nedeniyle asgari düzeylere çekilmesi ve sınırlı sayıda heyetlerle gerçekleştirilmesi gerektiği değerlendirilmektedir. 
     .Müsteşar, müsteşar yardımcısı, genel müdür ve benzeri gibi üst düzey devlet devlet görevlilerinin yurt dışı seyahatlerinin, mütekabiliyet esasına göre yapılan davetlere icabet niteliğinde olması genel ilke olarak benimsenecektir. 
     Bu ilkeye uygun olsa dahi, ülke çıkarlarının gereği olmayan, zorunluluk bulunmayan, dışişleri temsilciliklerimizle ifası mümkün bulunan seyahatlerin önüne geçilmesi amacıyla gereken önlemler ilgili bakanlar tarafından alınacaktır. 
     .Yurt içi ve yurt dışı geçici görevlindirmeler zorunlu hallerde yapılacak, görevlendirmelerde görev konusu açık bir şekilde belirtilerek alınacak onay çıkmadan seyahate çıkılmayacak. 
     .Görevlendirmelerde görev süresi ve görevli sayısı en az düzeyde tutulacak. 
     .Yurt içi seyahatlarde zorunlu olmadıkça uçak dışında kalan otobüs, tren gibi ulaşım araçlarıyla seyahat edilecek, sadece üst düzey yöneticilerin zorunlu hallere münhasır olmak üzere alınacak onaylarda belirtilmek suretiyle uçakla seyahate imkan tanınacak." 
     
     EŞANTİYON AJANDA HEDİYESİ BİLE YASAK 

     Erdoğan, "kamu kaynaklarının amacı dışında kullunalarak israfa yol açtığı" gerekçesiyle bakan ve bürokratların hediye almalarını da yasakladı. Buna göre kamu kurum ve kuruluşlarında çalışan personel tarafından kurum amiri ya da kurum üst düzey yöneticileri ile bakan veya diğer siyasilere plaket, şilt ve benzeri hediyeler verilemeyecek. 
     Bakanlar ve bürokratlar yılbaşı, bayram ve benzeri özel günler gerekçe gösterilerek üretilen ürünler ile CD, ajanda, takvim, anahtarlık, saat, kalem, kalemlik ve benzeri türde hediyeleri de alamayacak. 
     
     ÖĞRENCİLER SOĞUKTA ÜŞÜMEYECEK 

     Erdoğan, Başbakan olarak kendisinin ve bakanların karşılanma ve uğurlanmalarının törene dönüştürülmemesini de istedi. Karşılanma ve uğurlanmalarda toplumdan da tepki gören görüntülere izin verilmeyecek. Genelgeye göre karşılanma ve uğurlanmalarda getirilen sınırlamalar da şöyle 
     ".Başbakan veya bakanların karayoluyla yapacağı seyahatler ve uğurlama hükümet binası önünde gerçekleşececek ve vali, il jandarma komutanı, belediye başkanı, emniyet müdürü ve heyetteki bakanlarla ilgili il müdürleri dışında kamu görevlileri katılmayacak. 
     .Başbakanın yurt dışı seyahatlerinde uğurlanma ve karşılanmalarında Başbakan Vekili, Başbakanlık Müsteşarı, Vali, Garnizon Komutanı, Büyükşehir Belediye Başkanı, Emniyet Müdürü ve Dışişleri Protokol Genel Müdürü hazır bulunacak. 
     .Uğurlama ve karşılamalarda, bütün il müdürlerinin ve ilde görevli diğer bürokratların protokol oluşturmasına izin verilmeyecek, karşılama veya uğurlama işlemi tören şekline dönüştürülmeyecek. 
     .Cumhurbaşkanı, Başbakan ve bakanların yurt içine ve yurt dışına yapacakları seyahatlerinde karşılanma ve uğurlanmaları esnasında gerek tören mahallinde ve gerekse yol güzergahı boyunca öğrenciler bulundurulmayacak." 

     
</TEXT>
</DOC>
