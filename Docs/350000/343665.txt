<DOC>
<DOCNO> 343665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko39.html </URL>
<DATE> 2005/05/18/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
TOBB gençleri ağırlıyor... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, gençleri doğrudan kendileriyle alakalı gözükmeyen konularda da karar alma süreçlerine aktif olarak katılmalarını isteyerek, "sizler yalnızca geleceğin liderleri değil, bugünün de ortaklarısınız" dedi. 
     TOBB 16-20 Mayıs tarihleri arasında 1. Olağan Genel Kurulu vesilesiyle 81 ilden 351 delegenin iştiraki ile Ankara’da biraraya gelen Yerel Gündem 21 Ulusal Gençlik Parlamentosu katılımcılarını bugün verdiği akşam yemeğiyle ağırladı. 
     Yemek öncesi Türk gençlerine hitap eden TOBB Başkanı Rifat Hisarcıklıoğlu, değişen dünya düzeni çerçevesinde sivil toplum kuruluşlarının hızla artan önemini anlatarak, "bu kuruluşlar ya kendilerine sunulan gündemi onaylamakta, ya da eleştirmektedir. Oysa kendilerinden beklenen, bunun ötesine geçerek özgün gündem ve projeler ortaya koyabilmeleridir" dedi. 
     Türkiye’nin kapılarını kapatarak tek başına yaşamasının artık mümkün olmadığını vurgulayan Hisarcıklıoğlu şöyle devam etti 
     "Türk gençliğinin de, dünyaya kapalı bir ortamda yaşamak ve bu değişimi takip etmemek gibi bir lüksü olamaz. Bu yüzden, önünüzdeki temel mesele, değişimi iyi analiz etmektir. 
     Değişimin tam ortasında yaşıyoruz. Öyleyse edilgen ve pasif değil, aktif ve küresel bir oyuncu olmanın tam zamanıdır. 
     Sizler sorunlara duyarlı yurttaşlar olmadıkça, Avrupa Birliği karşısında genç nüfusumuzla övünmemizin bir anlamı kalmaz. 
     Hem yerel hem de küresel ortaklıklara açık olmanız ülkemizin AB’ye uyumu açısından da çok önemli bir adımdır. Bu yüzden sizleri doğrudan ilgilendiren konu ve sorunlara odaklanarak uygulanabilir alternatifler geliştirin. Ama bununla yetinmeyin. Doğrudan sizle alakalı gözükmeyen konularda da, karar alma süreçlerine aktif olarak katılın. 
     Unutmayın, sizler yalnızca geleceğin liderleri değil, bugünün de ortaklarısınız." Birleşmiş Milletler Kalkınma Programı UNDP tarafından desteklenen, "Yerel Gündem 21 Programı" kapsamında gençlik çalışmaları yürütülüyor. 
     1997 yılından bu yana, 63 kentte gerçekleştirilen 25 ulusal 
     toplantı ve 200’den fazla yerel toplantının ardından, 19 Mayıs 2003’te Atatürk’ü Anma ve Gençlik ve Spor Bayramı ile eş zamanlı olarak Ulusal Gençlik Parlamentosu oluşum toplantısı düzenlenmişti. Böylece "Yerel Gündem 21 Ulusal Gençlik Parlamentosu" adıyla ulusal bir ağ oluşturulmuştu. Parlamento, ulusal düzeydeki gençlik politikalarının ve programlarının belirlenmesi, hazırlanması ve etkin olarak hayata geçirilmesi konularında çalışmalar yapıyor. 
     
</TEXT>
</DOC>
