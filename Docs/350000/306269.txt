<DOC>
<DOCNO> 306269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas15.html </URL>
<DATE> 2005/01/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
''Çekirge'' beşinci kez evlendi 
</HEADLINE>
<TEXT>

     Bir dönemin sevilen dizisi ''Kung-Fu'' ve ''Kill Bill'' serisinin 68 yaşındaki ünlü aktörü David Carradine beşinci kez evlendi. 
     Internetteki ''imdb'' sitesinin haberine göre, ''Kung-Fu'' dizisinde hocasının ''Çekirge'' diye seslendiği Kwai Chang Caine'i canlandıran, ''Kill Bill'' serisinde ise ''gelinin'' yok etmek için peşinde koştuğu Bill'e hayat veren Carradine yeni yılı beşinci evlilikle karşıladı. 
     68 yaşındaki tanınmış oyuncu, dört çocuk annesi Annie Berman ile hayatını birleştirdi. Carradine'ın avukatı Vicki Roberts, Berman'ın çocuklarından teker teker anneleriyle evlenmek için onay aldığını belirterek, ''Annie'nin dört çocuğuna da David'i baba olarak görmek isteyip istemediklerini sordum. Onlar da bu evliliği onayladıklarını belirtti'' dedi. 
     Carradine çifti, hafta sonunda ünlü aktörün ''En İyi Yardımcı Erkek Oyuncu'' dalında aday gösterildiği Altın Küre Ödülleri törenine katılarak ilk kez kameralar önünde birlikte boy gösterecek. 
     Ünlü aktör David Carradine, ilk evliliğini 26 yaşındayken Donna Lee Becht ile yaptı. Bu evliliğin boşanmayla sonuçlanmasından sonra sanatçı, 1977 yılında Linda Gilbert ile evlendi ve bu evlilikten bir kız çocuğu sahibi oldu. Gilbert ile yolunu 1983 yılında ayıran Carradine, 1988-1997 yılları arasında Gail Jensen, 1998-2001 yılları arasında da Coco d'Este ile evlilik yaptı. 
     Quentin Tarantino'nun yönettiği ''Kill Bill'' serisiyle adeta yeniden doğan sanatçı, film sayesinde eski yıllardaki gibi gözde film yıldızları arasına girdi. 
     
</TEXT>
</DOC>
