<DOC>
<DOCNO> 326562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yazar/pulur.html </URL>
<DATE> 2005/03/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bazılarının ağızlarının suyu aksa da... 
</HEADLINE>
<TEXT>


MEHMET Akif "Tarihi tekerrür diye tarif ediyorlar" dedikten sonra hükmünü verir 
"Hiç ibret alınsaydı tekerrür mü ederdi " 
Evet, tarih tekerrür ediyor, tekrarlanıyor, kimsenin de ibret alacağı filan yok 
Bakın 60 yıl önce neler oluyordu 

1940'lı yıllar, "Vatan" gazetesinin sahibi ve başyazarı Ahmet Emin Yalman anlatır. 
Refik Saydam'dan sonra Şükrü Saraçoğlu başbakan olmuştur. İlk gülen yüzlü balayı günlerini, gazetelere karşı sert davranışlar izler. Ahmet Emin Yalman, Başbakan'a çıkar 
"Madem eleştiriden hoşlanmıyorsunuz, o zaman sansür koyun... Eleştiride özgürsünüz diyorsunuz, başımız derde giriyor" 
Saraçoğlu "Ben sansür koymam " der. 
Saraçoğlu, sansür koyarak Anayasa'nın dışına çıkmak niyetinde değildir, bunu açıkça söyler, "Fakat " diye ekler 
"Fakat, sen haddini bileceksin, bunu aşmayacaksın, aşarsan cezanı göreceksin " 

KAPATILAN gazete rekoru "Tasvir"dedir, İkinci Cihan Savaşı sırasında 25 kere kapatılmıştır, Ziyad Ebüzziya anlatır 
"Vesveselerin şiddetlendiği günlerde, görülen lüzum üzerine kapatılan gazetelerin bu durumunun öteki gazetelerde haber olarak yazılması da yasaklanmıştır. Ayrıca kapatılan gazetelerin, açıldıktan sonra kapatılmalarını yazmaları da yasaktır." 
Ne güzel günler bunlar değil mi, kim bilir kimlerin ağzının suyu akıyor 
Hastane kuyruklarının, kapkaç faciasının suçlusunu medya ilan edenlerin ağızlarının suyu akmaz mı 

YA 24 Nisan 1940'da Basın Kanunu'nun değiştirilen 30. maddesi 
"Milli duyguları inciten, ya da bu amaçla milli tarihi yanlış gösteren yazıları yayımlayanlar 50 liradan 500 liraya kadar para cezası ile cezalandırılır." 
Siz 5 lira ile 500 lirayı az para mı sanıyorsunuz 
Domatesin iki kilosunun akşam pazarlarında yedi buçuk kuruşa satıldığı günlerde 5 lira ne demektir bilir misiniz 
Üstelik, bu suçtan yargılananların duruşmalarının da yazılması yasaktır. 

EMİN Karakuş, başka bir yasağı anlatır. 
"Cumhuriyet"te "Yarın hava güzel olacak" başlıklı bir haber çıkar. Sıkıyönetim komutanı, gazetenin sahiplerinden Doğan Nadi'yi çağırarak ağır biçimde uyarır, "Bir daha olursa gazeteni kapatırım" der. 
Acaba Cumhuriyet bu haberi nereden almıştır, ne maksatla yayımlamıştır 
Doğan Nadi kaynağı açıklar 
"Ankara Radyosu dün akşamki yayınları sırasında hava durumundan söz etmiş, arkadaşlar da oradan almışlar." 
Hemen karar verilir 
"Ankara Radyosu'na bildirilecek, bundan böyle İzmit'ten bu yana yayın yapılmaması istenecek." 
Yok devenin başı, diyeceksiniz... 
Siz öyle sanın 
4 Kasım 1940 tarihli, Başbakanlık Müsteşarı Vehbi Demirel'in, bütün valiliklere şifreyle gönderdiği genelgeyi okur musunuz... 
"Geçmiş, halihazır ve gelecek zamanlara ait meteorolojik hadiselerin NEŞREDİLMEMESİNİN bütün gazetelere tebliğini rica ederim." H 
Şimdi insaf ile söyleyin muhallebiden taş çıksa, dişlerini kırsa, "Suçlusu medyadır " diyenlerin bunlara ağızlarının suyu akmaz mı 

Türkiye'de Basın Sansürü Alpay Kabacalı, Gazeteciler Cemiyeti Yayını. 
DÜZELTME Emekli Tuğamiral Özman Erkmen, yaptığı açıklamada Erol Mütercimler'in kitabında belirtilen 27. Alay Komutanı'nın Yarbay Mehmet Şefik Aker olduğunu belirtmiştir. 



</TEXT>
</DOC>
