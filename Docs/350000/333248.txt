<DOC>
<DOCNO> 333248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun07.html </URL>
<DATE> 2005/04/14/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
'Anlat İstanbul' Hollanda'yı salladı... 
</HEADLINE>
<TEXT>

     Türk sinemasının beş yönetmeninin ünlü oyuncularla çektiği, ''Külkedisi'', ''Pamuk Prenses'', ''Fareli Köyün Kavalcısı'' gibi masalları günümüze uyarladığı ''Anlat İstanbul'' filminin Hollanda'da özel gösterimi yapıldı. 
     Rotterdam'da Pathe sinemasında yapılan özel gösteriye filmin başrol oyuncularından Nejat İşler, Azra Akın, İdil Üner, Güven Kıraç ile Mehmet Günsur ve yapımcı Erol Avcı katıldı. 
     Kalabalık bir seyirci grubunun izlediği film sonrasında oyuncular sahneye çıkarak izleyicilerin sorularını yanıtladılar. 
     Oyunculardan Azra Akın, aynı zamanda Hollanda'da yetişen bir kişi olarak böyle bir filmle bu ülkede seyirci karşısına çıkmanın kendisini çok heyecanlandırdığını belirtti ve gösterilen ilgiden büyük mutluluk duyduğunu söyledi. Oyunculardan Mehmet İşler ve Güven Kıraç da, filme gösterilen ilginin kendilerini çok mutlu ettiğini vurguladılar ve halkın gösterdiği desteğin, film çalışmalarında kendileri için en büyük teşvik olduğunu dile getirdiler. 
     Seyirciler filmin oyuncularına büyük ilgi gösterdi ve gösteri sonrasında oyuncularla resim çektirebilmek için birbirleriyle adeta yarıştı. 
     Ümit Ünal, Kudret Sabancı, Selim Demirdelen, Yücel Yolcu ile Ömür Atay'ın kamera arkasına geçtiği yapımda, Pamuk Prenses, Uyuyan Güzel, Fareli Köyün Kavalcısı, Kül Kedisi ve Kırmızı Başlıklı Kız, masallarını anlatan film bugünden itibaren Hollanda'da, başta Amsterdam, Rotterdam Lahey gibi büyük kentler olmak üzere 10 ayrı merkezde gösterime giriyor. 
     
</TEXT>
</DOC>
