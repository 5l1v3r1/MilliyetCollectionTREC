<DOC>
<DOCNO> 314407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko03.html </URL>
<DATE> 2005/02/11/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Borsada gözler IMF’de 
</HEADLINE>
<TEXT>

     17 aralıktan sonra hızlanan yükseliş hareket,ine bu hafta ara veren borsada IMF ile ilgili gelişmeler endeksin yönünü belirliyor. IMF’nin özellikle teşvik sisteminin genişletilmesine karşı tepkisi piyasada tedirginliğin artmasına neden olurken, endeks de 27 bin sınırına kadar geriledi. 
     Dün yaklaşık 800 puanlık bir aralıkta hareket eden ve kritik olarak ifade edilen 27 bin-27 bin 100 bandına kadar geri çekilen bileşik endeks, bu seviyeden gelen alımlarla hafifçe toparlandı ve günü 27 bin 300’ün üzerinden tamamladı. 
     
     IMF gerginlik yaratıyor 
     Borsanın son dönemdeki hareketlerinde IMF kanadından gelen açıklamalar önemli rol oynarken, özellikle teşvik sisteminin genişletilmesi konusunda IMF’nin net tavrını ortaya koyması piyasada da gerginliğe neden oluyor. 
     Dün IMF Türkiye temsilcisi Hugh Bredenkamp’ın teşvik sisteminin yeniden gözden geçirileceğini umdukları yönündeki açıklamasının ardından gözler hükümete çevrilirken, piyasalar uzlaşmanın nasıl ve nerede olacağını merakla bekliyor. Ancak yaşanan gerginliklere rağmen, piyasaya ezici bir şekilde hakim olan genel kanı, geç de olsa bir orta yol bulunacağı ve 19’uncu stand-by’ın imzalanacağı yönünde. 
     
     Destekler, dirençler 
     Bugün için 27 bin-27 bin 200 aralığının öneminin arttığını belirten uzmanlar, piyasanın bu destek seviyesinde tutunmaya çalışacağını belirtiyorlar. Endeksin söz konusu bölgeyi deneme ihtimalinin kuvvetli olduğu kaydedilirken, altına gelmesi durumunda düşüşün ilk etapta 2 sente kadar sürebileceği dile getiriliyor. 
     Yükseliş halinde ise 27 bin 500 direnci öne çıkarken, bunun geçilmesi durumunda 27 bin 700 ve 28 bin dirençleri öne çıkıyor. 
     
</TEXT>
</DOC>
