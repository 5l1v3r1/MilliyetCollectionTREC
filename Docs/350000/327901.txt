<DOC>
<DOCNO> 327901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur16.html </URL>
<DATE> 2005/03/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bayrağın yakılmasını önleyen polise 10 cumhuriyet altını... 
</HEADLINE>
<TEXT>

     Türkiye Sağlık İşçileri Sendikası, Mersin'deki Nevruz kutlamaları sırasında Türk bayrağının yakılmasını engelleyen polis memuruna 10 Cumhuriyet altını ödül verecek. 
     Türkiye Sağlık İşçileri Sendikası Genel Başkanı Mustafa Başoğlu, yaptığı yazılı açıklamada, Türk bayrağının Mersin'de Nevruz olayları sırasında çiğnenmesini ve yakılma girişiminde bulunulmasını şiddetle kınadıklarını kaydetti. 
     Olaylar sırasında saldırıyı tek başına önleyen ve Türk bayrağının yakılmasını engelleyen polis memuruna saygılı ve duyarlı tutumu nedeniyle şükranlarını sunduklarını kaydeden Başoğlu, şunları ifade etti 
     ''Güvenlik görevlilerimiz vazifelerini büyük fedakarlıklar içerisinde yerine getirmektedirler. Onlar bu şerefli hizmeti yaparken bir karşılık beklememelerine rağmen Sendika Yönetim Kurulumuz söz konusu memurun bu duyarlı tutumunu 10 Cumhuriyet altını ile ödüllendirmeye karar vermiştir.'' Başoğlu, bu kararı İçişleri Bakanı Abdülkadir Aksu'ya bildirdiklerini, Aksu'nun vereceği cevaba göre ödülün verileceği yerin ve zamanın netleşeceğini belirtti. 
     
</TEXT>
</DOC>
