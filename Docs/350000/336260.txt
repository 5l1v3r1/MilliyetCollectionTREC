<DOC>
<DOCNO> 336260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur10.html </URL>
<DATE> 2005/04/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
''İstek şarkı'' kavgası kanlı bitti... 
</HEADLINE>
<TEXT>

     Çankaya'da bir barda iki grup arasında ''şarkı isteme'' nedeniyle çıkan silahlı kavgada 3 kişi öldü, 2 kişi yaralandı. 
     AA muhabirinin aldığı bilgiye göre, dün gece, Çankaya Turan Güneş Bulvarı üzerindeki bir bara eğlenmeye gelen Adnan Sevinç ve Gökhan Şakir Başkaya, sahnede şarkı söyleyen sanatçıdan istekte bulundular. Bu sırada yan masada oturan ve müteahhit olduğu öğrenilen Ali Çelik, ''bulunduğu mekanda söz konusu şarkının çalınamayacağını'' belirterek, sanatçıya sözle müdahale etti. Birbirlerine bardak atma ile başlayan kavga büyüyünce silahlar ateşlendi. 
     Her iki grubun da silah kullandığı kavgada, Adnan Sevinç ve Gökhan Şakir Başkaya olay yerinde hayatlarını kaybettiler. Ağır yaralanan Ali Çelik ise kaldırıldığı Güven Hastanesi'nde öldü. 
     İsmi öğrenilemeyen iki bar çalışanının da yaralandığı olaydan sonra bar etrafı güvenlik güçleri tarafından kontrol altına alındı. 
     Görgü tanığı olduğu belirlenen iki kişi ifadeleri alınmak üzere emniyete götürülürken, olayla ilgili soruşturma başlatıldı. 

     
</TEXT>
</DOC>
