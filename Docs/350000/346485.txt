<DOC>
<DOCNO> 346485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur20.html </URL>
<DATE> 2005/05/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Fevzi Doğan'ın eşi Hortumcular yiyemedikleri için kocama tuzak kurdu 
</HEADLINE>
<TEXT>

     Mersin’in Silifke İlçesi’ne bağlı Atakent Beldesi’nde, bahçesine bırakılan bombaya ellemesi sonucu ölen Belediye Başkanı Fevzi Doğan’ın eşi Teslime Doğan, "Hortumcular yiyemedikleri için kocama tuzak kurdular, amaçlarına ulaştılar" dedi. 
     Evinde yakınları tarafından güçlükle teskin edilmeye çalışılan Teslime Doğan ve kızı Emine Doğan, sinir krizleri geçirdiler. 
     Teslime Doğan, eşinin hiç kimseyle husumeti olmadığını belirterek, "Seçimi kaybedenler sinsice kocama tuzak kurdular. Hiç belli etmeden emellerine ulaştılar. Kocama o koltuğu, o makamı çok gördüler. 
     Hortumcular yiyemedikleri için kocama tuzak kurdular, amaçlarına ulaştılar" dedi. 
     
     AĞAR CENAZE TÖRENİNE KATILACAK 
     Bu arada, DYP Genel Başkanı Mehmet Ağar beldede düzenlenecek cenaze törenine katılmak üzere Adana’ya geldi. DYP Adana İl Teşkilatı yetkililerince karşılanan Ağar, "Son derece üzücü bir olay yaşandı. 
     Konuyla ilgili suçluların bir an önce yakalanacağına inanıyoruz. Bizim de henüz olayın nedeniyle ilgili bilgimiz yok" dedi. 
     Ağar, daha sonra karayoluyla Mersin’e hareket etti. 
     Öte yandan, olaydan sonra Adana Adli Tıp Kurumu’na getirilen Doğan’ın cenazesi, yapılan incelemenin ardından yakınlarına teslim edildi. Oğlu Fazıl Doğan’ın üzüntülü olduğu gözlendi. Silifke Belediyesi’ne ait ambulansla cenaze toprağa verilmek üzere Atakent’e götürüldü. 
     
</TEXT>
</DOC>
