<DOC>
<DOCNO> 348989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonyas08.html </URL>
<DATE> 2005/06/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
UNESCO'dan Kapadokya'da tanıtım filmi... 
</HEADLINE>
<TEXT>

     UNESCO tarafından Türkiye'nin 10 turistik merkezine yönelik hazırlanan tanıtım filmi kapsamında Kapadokya bölgesinde çekimlere başlandı. 
     Yekta Şensoy'un yönetmenliğinde Nisan ayında başlayan çalışmalar çerçevesinde bugüne dek Hattuşaş, Hasankeyf, Divriği Ulucami ve Darülşifası'nda çekimlerini tamamlayan ekip, Kapadokya bölgesindeki çekimler için Nevşehir'e geldi. 
     Tanıtım filmi çekimlerinin Eylül ayına kadar süreceğini kaydeden Şensoy, gazetecilere yaptığı açıklamada, hazırlanacak tanıtım filminin Avrupalı parlamenterlere, Avrupa Birliği'ne bağlı ülkelerin devlet başkanları ve dışişleri bakanlarına gönderileceğini söyledi. 
     Nurol Holding'in sponsorluğunu üstlendiği tanıtım filminin Kapadokya bölgesinin ardından Nemrut Dağı, İstanbul Ayasofya, Asos, Safranbolu Evleri ve Pamukkale'de süreceğini kaydeden Şensoy, 10 kişilik çekim ekibinin görev alacağı Kapadokya bölgesindeki tarihi ve turistik merkezlere yönelik çekimlerin, yaklaşık bir hafta süreceğini bildirdi. 
     Şensoy, Kapadokya bölgesinde Göreme Açık Hava Müzesi, Kaymaklı ve Derinkuyu Yeraltı Kentleri, Zelve ve Paşabağı Ören yerleri, Avanos çanak-çömlek atölyeleri, Açıksaray Harabeleri, Gülşehir Sean Jean Kilisesi ve Ürgüp Kayakapı Mahallesi'nde çekim yapmayı planladıklarını söyledi. 
     
</TEXT>
</DOC>
