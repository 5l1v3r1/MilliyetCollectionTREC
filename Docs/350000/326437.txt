<DOC>
<DOCNO> 326437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas14.html </URL>
<DATE> 2005/03/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Güneşten mahrum kalmak da kanser yapıyor 
</HEADLINE>
<TEXT>

     LONDRA DHA 

      DÜNYA genelinde bilim adamları, cilt kanseri riskini azaltmak için güneş ışınlarından korunmak gerektiğini söylerken, Avustralyalı uzmanlar güneşten mahrum kalmanın da kansere neden olabileceğini belirtti. Güneşten yeteri kadar faydalanılmaması sonucu vücutta D vitamini eksikliği yaşanabileceğini bildiren uzmanlar, bunun da kanser ve osteoporoz gibi hastalıklara yol açabileceğini kaydetti. 
     
     D VİTAMİNİ 60 GÜN VÜCUTTA DEPOLANABİLİYOR 
     Avustralya Kanser Konseyi tarafından yapılan açıklamada, "Cilt kanseri riskini artıracak durumları önlemeye çalışırken, morötesi ışınlardan yeteri kadar D vitamini almak ihmal edilmemeli. İkisi arasında bir denge kurulmalı" ifadesi kullanıldı. 
     D vitamini, güneş ışınlarının deriyle etkileşimi sonucu ortaya çıkıyor ve vücutta 60 güne kadar depolanabiliyor. D vitamini eksikliğinin kolon, meme, yumurtalık ve prostat kanserine neden olabileceği belirtilirken, bu vitaminin eksik alınması şeker hastalığına ve çocuklarda raşitizme yol açabiliyor. 
     
</TEXT>
</DOC>
