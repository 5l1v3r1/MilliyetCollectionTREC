<DOC>
<DOCNO> 305376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun21.html </URL>
<DATE> 2005/01/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bush Filistin'e yardım yapacak ama... 
</HEADLINE>
<TEXT>

     ABD Başkanı George Bush, Filistinlilere yapacakları yardımın, Filistin'in yeni lideri Mahmut Abbas'ın tutumuna bağlı olduğunu söyledi. 
     Wall Street Journal'da demeci yayınlanan Bush, Filistinlilere yardım eli uzatılması ya da Filistin'e temsilci tayin edilmesinin, Abbas'ın yönetim tarzına ve kararlarına bağlı olduğunu kaydetti. 
     ''Taktik kararlarımız gelişmelere bağlı olacak'' diyen Bush, bölgede demokrasinin geliştirilmesi yönünde ilerleme kaydedilmesi gerektiğini belirtti. 
     Kasım ayında ölen Filistin lideri Yaser Arafat'ı sağlığında muhatap kabul etmeyen Bush, Arafat'ın halefi Abbas'ı Washington'da kabul etmeye hazır olduğunu da dün açıklamıştı. 
     
     KATSAV, ABBAS'I TEBRİK ETTİ 
     Öte yandan, İsrail Cumhurbaşkanı Moşe Katsav, Filistin devlet başkanlığı seçimini kazanan Mahmud Abbas'ı tebrik etti. 
     Yetkililer, Abbas'ı telefonla arayan Katsav'ın, yeni devlet başkanını tebrik ederek, ''gelecekte bir araya gelmeyi umduğunu'' söylediğini belirttiler. 
     Filistinli yetkililerin de Katsav'ın tebrik telefonunu doğruladığı kaydedildi. 
     
</TEXT>
</DOC>
