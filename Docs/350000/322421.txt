<DOC>
<DOCNO> 322421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/yazar/dundar.html </URL>
<DATE> 2005/03/10/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Ortaya karışık 
</HEADLINE>
<TEXT>


Kış, can çekişiyor. 
Birbiri ardınca düşen cemrelere inat, tipiliyor baharın dölyatağına... 
Havada kirli bir kararsızlık... 

Birbirinden sevimsiz gündem maddeleri masamın üstünde arsız pireler gibi zıplıyor "Beni yaz...beni yaz" diye... 
Yerdeki bir kadını acımasızca coplayan polis hoyratlığının kökenine inmek lazım. Emrin, yasanın engelleyemediği bu şiddet kültürüyle nasıl baş edebileceğimizi tartışmak lazım. 
Geçen hafta adliyeden yakınan polislere "İşinize bakın, mazeret üretmeyin" diyen Adalet Bakanı'nın şimdi polis copuna "Avrupa'da da var" diye mazeret üretmesini kınamak lazım. 
Basının bu vahşeti görmezden gelmesini ve ancak Avrupalılar masaya getirince tepki göstermesini sorgulamak lazım. 
"Dayağın zamanlaması kötü oldu" diye yazanları "Asıl dayak kötü oldu" diye uyarmak, ayıplamak lazım. 

Nicedir, hayata olumlu tarafından bakmaya çalıştıkça gözlük camlarımı tırmalıyordu arsız, sabırsız, sevimsiz pireler "Bak ne tatsızlıklar oluyor" diye... 
Cumhuriyet'in Fethullah Gülen yazı dizisinin durdurulmasının, basın özgürlüğüne darbe vurmasının yanı sıra tek yönlü bir kamuoyu oluşumuna hizmet ettiğini yazmak lazım. 
Hükümetin, Musa Kart'ın kedili karikatürünü dava etmesinin neyin alameti olduğunu, tarihte mizaha tahammülsüz başbakanlardan örnekler vererek anlatmak lazım. 
Orhan Pamuk'un bir cümlesiyle infiale kapılan kesimlere farklı görüşe tahammül telkin etmek lazım. 

Baharı müjdeleyen cemrelere inat yağan karlar gibi, umut yazılarının keyfini bastırıyor tatsız olaylar... 
Irak'ta Sünnilere yönelik saldırılara tepki gösterip hedef Şiiler olunca sustuğumuzu söyleyenlere, bu ayrımlara ne denli uzak olduğumuzu bildirmek ve kör şiddetin her türlüsünü lanetlemek lazım. Modern çağın geride bıraktığı mezhep, din, ırk ayrımlarının, modernizm vaadiyle başlatılan işgalden sonra derinleştiğine dikkat çekmek lazım. 
Son derbide golü görüntüleyemedi diye hiç tanımadığı Musa Çözen'i yerden yere vuran ağabeyimiz Hıncal Uluç'a, hepimizde emeği olan, 32. Gün'ün ve Türkiye'nin en unutulmaz naklen yayınlarının yönetmeni Musa Çözen'i ve onun canlı yayın heyecanını anlatmak, "Bir gol pozisyonu kaçırdı diye böyle hakaretlerle kovulmasını istemek reva mı " diye sormak lazım. 
RTÜK'ün toplumu bir beladan o berbat programlardan kurtarayım derken bir başka belanın yayıncılığa iktidar müdahalesinin kapısını araladığını yazmak lazım. Çok bilmiş kaynanamızın, yakaladığı ani şöhret sayesinde Güzin ablalığa soyunmasını ve bu işlerin böyle ucuzlamasını nasıl karşıladığını Güzin Abla'ya sormak lazım. 

Lapa lapa can çekişiyor kış... 
Sevdiklerimizi de götürüyor giderayak... 
İletişim Fakültesi'nin eski dekanı Erol Mutlu hocamızı yitirdik dün... 
Parlak bir akademisyendi. 55 yaşındaydı. Akciğer kanseriydi. 
Daha 2 hafta önce eşi vefat etmişti aynı illetten... 
İki Mutlu, uğursuz bir randevuda buluştu ve peş peşe, yan yana gömüldü dün... 

Havada kirli bir kararsızlık var. 
Dayanın şuracıkta, şu ayazın hemen ardında bahar... 



</TEXT>
</DOC>
