<DOC>
<DOCNO> 337935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/ekonomi/eko06.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı talebi kuru 1.39'a yükseltti 
</HEADLINE>
<TEXT>



Pozisyon değiştirme amaçlı olduğu tahmin edilen yabancı talebiyle dolar kuru yaklaşık 2 kuruşluk artışla 1.39 seviyesine yükseldi. 28 Mayıs'ta Fransa'da yapılacak AB Anayasası'nın referandumunun piyasalar tarafından önemli bir risk unsuru olarak algılandığı görülüyor. Referandum öncesinde yaşanan tedirginliğin Avrupa'nın gelişmekte olan Macaristan ve Polonya piyasalarında satış baskısı yarattığı görüldü. Yaşanan bu satış dalgası 3 Ekim'de AB ile müzakerelere başlama beklentisinde olan Türkiye piyasalarını da olumsuz etkiledi. Dış piyasalarda 1.30 civarında bulunan paritenin 1.29 seviyesine gevşemesi ve Tony Blair'in ülkesinin "Yakın gelecekte euroya geçmesinin pek muhtemel olmadığı" sözleri de içeride kuru etkiledi. Yabancıların bono tarafında ise satıcı alıcı oldukları görüldü. 

Borsa düştü 
Yerli bankaların alımlarına karşın gösterge bono faizi 18.20 düzeyine ulaştı. Uzmanlar, dolar kurunda dün yaşanan hareketlilikte bugün açıklanacak mart ayı dış ticaret açığının aylık bazda rekor kırabileceği öngörüsünün de etkili olduğunu söyledi. Ağırlıklı olarak yabancı satışlarıyla borsa da yüzde 2.3 değer kaybederek 23.519 puan seviyesine geriledi. 


</TEXT>
</DOC>
