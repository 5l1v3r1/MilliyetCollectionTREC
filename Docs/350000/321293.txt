<DOC>
<DOCNO> 321293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonspo28.html </URL>
<DATE> 2005/03/06/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Fenerbahçe, Malatyaspor maçının ardından... 
</HEADLINE>
<TEXT>

     Fenerbahçe Teknik Direktörü Christoph Daum, ligde ikinci yarının en iyi maçlarından birini oynadıklarını söyledi. 
     Daum, Malatyaspor maçlarının kendileri için hep zor olduğunu, bu nedenle aldıkları galibiyete sevindiklerini belirterek, şöyle konuştu 
     ''Malatyaspor karşısında geriye düşmüş olsaydık, maçı çevirmek zor olurdu. Malatyaspor özellikle öne geçtiği maçlarda iyi alan daraltan bir takım. Biz buna fırsat vermedik. Malatyaspor'da bir futbolcunun kırmızı kart görmesinin ardından bizden de birinin görebileceğini düşünerek Luciano'yu oyundan aldım. Tuncay'ı da oyundan çıkarmak istediğim sırada kırmızı kartla oyun dışı kaldı. Öne geçene kadar zorlandık. Ümit bir sol bek gibi değil, sol açık gibi oynadı. Anelka her geçen gün daha iyiye gidiyor. Bize galibiyeti getiren golü attı. Nobre de iyi mücadele ortaya koydu ve oyununu golle süsledi. İkinci yarının en iyi maçlarından birini oynadık. Futbolcularımın genel oyunundan memnunum. Ancak, eksiklerimiz var. Bunları zamanla gidereceğiz.'' Daum, bir gazetecinin sözleşmesinin uzatılması ile ilgili sorusunu ise ''Aziz Yıldırım ile yapacağımız görüşmenin ardından buna karar vereceğiz. Fenerbahçe de çalıştığım sürece en iyi performansı sergilemeye çalışacağım'' şeklinde cevapladı. 
     Malatyaspor Teknik Direktörü Aykut Kocaman da oyuncularının iyi mücadele ettiğini belirterek, '' Rakibimize fazla pozisyon vermedik. Büyük takımlara karşı kritik bir hata yaparsan gol yersin. Böyle bir durumda gol yedik. Daha sonra toparlanamadık'' diye konuştu. 
     
</TEXT>
</DOC>
