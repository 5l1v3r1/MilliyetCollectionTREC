<DOC>
<DOCNO> 311568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/spor/spo04.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık Trabzon 
</HEADLINE>
<TEXT>



Zurawski'ye imza 
TRABZONSPOR, Szymkowiak'tan sonra Zurawski'yi de transfer edebilmek için tüm şansını zorluyor. Bu futbolcu için Wisla Krakow ile sıkı pazarlığa giren Bordo - Mavililer, Zurawski ile noter huzurunda anlaşma sağlayıp, lisans işlemlerini başlattı. Ancak gün boyunca Polonya kulübü ile teminat mektubu konusundaki pazarlıklar devam etti. Yöneticiler, lisans problemini çözerek bu transferde zaman kazanmış oldu. 

Transfer trafiği 
BORDO-Mavililer'in dün gece geç saatlere kadar süren transfer trafiğinden sonuç çıkmadı. Buna rağmen sonuna kadar şansını zorlama kararı alan Bordo - Mavili idareciler, cuma gününe kadar Majiec Zurawski'yi tamamen kadrolarına katmanın hesaplarını yapıyor. Polonyalı futbolcu da mutlaka Trabzonspor'da forma giymek istediğini Krakow'a ileterek, Karadeniz ekibinin elini güçlendirdi. 

Yattara sakatlandı 

TRABZONSPOR, Akçaabat Sebatspor ile oynayacağı maçın hazırlıklarına dün başladı. Teknik Direktör Şenol Güneş yönetiminde Mehmet Ali Yılmaz Tesisleri'nde çalışan Bordo-Mavili futbolcular eksiksiz olarak idmanda yer aldı. Sabah antrenmanında Hasan Üçüncü ile çarpışan Yattara sakatlandı. Darbe aldığı dizine buz tedavisi uygulanan futbolcu, daha sonra çalışmayı bıraktı. Kulüp doktoru Mesut Çelebi, Yattara'nın durumunun ciddi olmadığını açıkladı. 

'Bizde çok Anelka var' 

TRABZONSPOR Basın Sözcüsü İbrahim Şahin, Fenerbahçe'nin Anelka transferinin kendilerinde bir endişe oluşturmadığını vurguladı. Şahin, "Trabzon, diğer İstanbul takımları gibi yola çıktığı zaman hayal kırıklığı yaşamıştır. Bizim takım ruhuna uyacak oyuncuya ihtiyacımız var. Bizde çok Anelka var. Fatih ve Gökdeniz, göreceksiniz çok Anelka eder" diye konuştu. 


</TEXT>
</DOC>
