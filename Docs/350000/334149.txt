<DOC>
<DOCNO> 334149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/ydilmen.html </URL>
<DATE> 2005/04/17/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mondragon 
</HEADLINE>
<TEXT>



Bir profesyonel sporcunun bir maçın kaderini bu kadar etkilemesi nadir görünür. Mondragon dün karşılaşmanın skorunu tayin eden oyuncuydu. Önce korkunç bir hata yaptı. Zaten havlu atmaya müsait Galatasaray takımına zemin hazırladı. Ama aynı Mondragon takımını uyandıran adam oldu. 
Rakibinden yedi puan geriye düşmüşsün, aylar sonra gündüz maçına çıkıyorsun ve oyunun hemen başında kalende gol görüyorsun. Üstüne üstlük Akçaabat Sebatspor üç tane kaçırılması güç pozisyonları harcadı. Gerçi bunda Mondragon'un payı çok büyüktü. Belki Fenerbahçe bile en yakın rakibinin bu kadar çabuk çözüleceğini tahmin edemezdi. 

Kader günü 
İlk yarının son dakikalarında gelen gol biraz olsun Galatasaray'ı harekete geçirdi. Biraz diyorum çünkü ikinci devrede de farklı bir görüntü ortada yoktu. Galatasaray girdiği ilk pozisyonda duran toptan da olsa öne geçince Sebat'ın zaten çok az olan direnci kırıldı. Oyun disiplininden koptular. Hemen ardından üçüncü gol geldi ve maç orada bitti. 
Galatasaray'ın kalan altı haftadaki kaderi bugün 20.45'te belli olur. Fenerbahçe derbiyi kazanırsa erken attıkları havlu ringde kalır, kaybederse Teknik Direktör Hagi havluyu yerden alır ve yarış son ana kadar devam eder. 



</TEXT>
</DOC>
