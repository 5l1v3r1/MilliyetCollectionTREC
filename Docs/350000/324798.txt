<DOC>
<DOCNO> 324798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy22.html </URL>
<DATE> 2005/03/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sarıgül YDK'da savunma yaptı İhraç edilsem de yargı kararı ile döneceğim 
</HEADLINE>
<TEXT>

     CHP Merkez Yönetim Kurulu MYK tarafından 13. Olağanüstü Kurultay'daki tavırları nedeniyle tüzüğün parti suçunu düzenleyen 68. ve 70. maddelerini ihlal ettiği gerekçesiyle tedbirli olarak kesin ihraç istemiyle YDK'ya sevkedilen Sarıgül savunmasını yaptı. 
     Mustafa Sarıgül, CHP Genel Merkezi'ne gelişinde aralarında bazı belediye meclisi üyelerinin de bulunduğu grup tarafından karşılandı. YDK'nın bir süre önce ''kınama'' cezası verdiği İstanbul Milletvekili Hasan Aydın da Sarıgül'e eşlik etti. 
     Sarıgül, YDK Başkanı Orhan Eraslan'ın odasının bulunduğu koridorda bir süre oturarak bekledi. Bu arada CHP'de görevli kameramanın çekim yapması üzerine, Sarıgül'ün beraberindekiler, ''Bundan sonra kimlerin ihraç edileceğini belirlemek için mi çekiyorsunuz '' diye tepki gösterdiler. 
     Sarıgül, avukatının aracılığıyla toplantı salonuna ilettiği notun ardından yaklaşık yarım saatlik gecikmeyle savunmasını yapmak üzere YDK'nın karşısına çıktı. 
     
     SAVUNMA 
     Sarıgül'ün YDK'ya sunduğu yazılı savunma, basın mensuplarına da dağıtıldı. 
     Yazılı savunmasında kurultaya giriş düzenini aksatmak, kavga çıkmasına öncülük etmek, terör estirmek, delegeleri korkutmak ve sindirmekle suçlandığına dikkati çeken Sarıgül, parti yönetiminin ''Kurultayın özel önemini dikkate almaksızın yetersiz bir salonu seçerek adeta olaylara davetiye çıkardığını'' ileri sürdü. 
     Mustafa Sarıgül, Bakırköy Belediye Başkanı Ateş Ünal Erzen'in, ''Eşini iterek ezilme tehlikesi geçirmesine yol açtığını ve eşini korumak amacıyla Erzen'e müdahale ettiğini'' savundu. 
     Genel başkan adayı olduğu halde salona girişi konusunda kendisine eşit koşular sağlanmadığını, uzun süre kapıda beklemek durumunda kaldığını ifade eden Sarıgül,''Beklememiz sürdükçe, dışarıda kalanların tepkileri de yoğunlaşmış ve bunun sonucunda yüzlerce insanın kapı önünde yığılmasıyla birlikte oluşan izdiham kitlenin kontrolsüz yüklenmesiyle birlikte hoş olmayan bir takım sonuçlara yol açmıştır'' dedi. 
     Savunmasında, kendisiyle ilgili daha önceki disiplin sürecine de değinen Mustafa Sarıgül, İçişleri Bakanlığı'nın imar uygulamalarındaki usulsüzlük iddialarıyla ilgili olarak verdiği soruşturma izninin, Danıştay tarafından bozulduğuna dikkati çekti. Sarıgül, ''Danıştay'ın itirazı kabil olmayan bu kesinleşmiş kararı aylarca hakkımda olmadık iddiaları yolsuzluk, usulsüzlük, rüşvet ithamlarını dile getiren, 30 yıllık siyasi geçmişime kara çalmaya kalkanların suratlarına çarpan bir tokattır'' görüşünü savundu. 
     
     ''YARGI KARARIYLA DÖNECEĞİM'' 
     Genel Başkan Deniz Baykal'ın kurultay konuşmasında ''tahrik edici bir üslup kullandığını'' savunan Sarıgül, ''Kürsüyü işgal etmediğini, sataşmalara karşı söz talebinde bulunmak ve sonucu almak için bir süre kürsü önünde beklediğini'' ileri sürdü. 
     Kurultayda yaşanan kavga ve şiddet görüntüleriyle ilgili bazı fotoğrafları da Kurul'a sunan Mustafa Sarıgül, savunmasının son bölümünde Genel Başkan ve parti yönetiminin kendisinin disipline sevkinden çok önce geçtiğimiz yıl ''muhalefetten kurtulma'' kararı verdiklerini öne sürdü. Sarıgül, şunları kaydetti 
     ''Bugün genel başkan ve arkadaşlarının sorunu, uygun senaryo ve aktörlerin temini ile ilgilidir. Gerek CHP, gerekse kurullarına duyduğum saygının karşılığı olarak bugün karşınızdayım. Ancak son derece iyi bilmekteyim ki bu kurulan sayın üyeleri her ne hal ve şart altında olursa olsun partiden ihraç edilmem hususunda Genel Başkan tarafından memur edilmişlerdir.'' Sarıgül, partiden ihraç edilse dahi yargı kararıyla geri döneceğini ve mücadelesine kaldığı yerden devam edeceğini savundu. 
     
     ''ASIL İHRAÇ EDİLMESİ GEREKENLER'' 
     Mustafa Sarıgül yaklaşık iki buçuk saat süren savunmasının ardından CHP Genel Merkezi'nden ayrılırken bir açıklama yaptı. 
     Sarıgül, CHP'den ihraç edilmesi gerekenlerin CHP'yi başarısızlığa uğratanlar olduğunu savunarak, ''Biz partiye ihanet etmedik. Demokratik, laik Türkiye'ye CHP'ye ihanet edenler vardır. Onlar da CHP'yi başarısızlığa uğratanlardır. Mevcut genel başkan kendi kulaklarına göre ağız istemektedir. Mustafa Sarıgül onun kulaklarına göre ağız olmayacaktır'' diye konuştu. 
     Toplantıda, Sarıgül'ün tanık olarak gösterdiği Hasan Aydın ile eski milletvekilerinden Turhan İrfanoğlu'nun ifade verdiği de öğrenildi. 
     Sarıgül'ün savunmasının ardından YDK toplantısına devam edildi. 
     
</TEXT>
</DOC>
