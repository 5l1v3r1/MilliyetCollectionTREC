<DOC>
<DOCNO> 338003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/yasam/axyas02.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polis bombası kör etti' iddiası 
</HEADLINE>
<TEXT>


5 çocuk annesi Nurhan Gıram, polisin kaçak bina yıkımındaki müdahalesinde gözüne gaz bombası isabet ettiğini öne sürdü 

M.AKİF ERDEM İstanbul 

Sarıyer'de geçen hafta kaçak binaların yıkımı sırasında yaşanan arbedede, polisin attığı gaz bombasının gözünde patladığını öne süren Nurhan Gıram'ın 47 sol gözü kör oldu. 
İstinye'de Akıncılar Sokak'ta oturan 5 çocuk annesi Gıram 47 , olay gününü anlatarak, şu iddialarda bulundu 
"Yıkım ekipleri ile mahalle sakinleri arasında yıkım öncesi itişme kakışma oldu. Polis ile yıkım ekibini engellemeye çalışanlar arasında arbede çıktı. Bunun üzerine dışarı bıraktığım inekleri toplamak için yürümeye başladım. O sırada gözüme gaz bombası isabet edince yere yığıldım. Akraba ve komşularım beni İstinye Devlet Hastanesi'ne kaldırdı." 
İlk müdahalenin ardından Beyoğlu Göz Eğitim ve Araştırma Hastanesi'ne sevk edilen Gıram, burada yaklaşık 2 saat ameliyatta kaldı. Ameliyat sonrası Gıram'ın sol gözünün görme yeteneğini kaybettiği belirlendi. Sol gözünden gaz bombası parçası çıkarıldığını öne süren Gıram, "Sağ gözümde de bulanıklık var. Doktorlar, sağ gözümü kurtarmaya çalışıyor. İki günde bir kontrole gideceğim" dedi. Oturdukları evlerinin yıkımla bir ilgisi olmadığını belirten Gıram'ın kayınbiraderi Ahmet Gıram da, İçişleri Bakanlığı ile Sarıyer Belediyesi hakkında dava açacaklarını ve İnsan Hakları Mahkemesi'ne başvuracaklarını ifade etti. 



</TEXT>
</DOC>
