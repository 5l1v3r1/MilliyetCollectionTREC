<DOC>
<DOCNO> 308569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/siyaset/siy01.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de barışa doğru bir adım daha atılıyor 
</HEADLINE>
<TEXT>


Deniz Kuvvetleri Komutanlığı'nın Türkiye'ye davet ettiği Yunanistan Deniz Kuvvetleri Komutanı Antoniadis ile Ege sorunlarının masaya yatırılması bekleniyor. Görüşme, ilişkilerde dönüm noktası olarak niteleniyor 

Barkın Şık 


Deniz Kuvvetleri Komutanlığı, Türk - Yunan ilişkilerinde bir ilke imza atarak, Yunanistan Deniz Kuvvetleri Komutanı Koramiral Antonios Antoniadis'i resmi olarak Türkiye'ye davet etti. Deniz Kuvvetleri Komutanı Oramiral Özden Örnek'in makamında kabul edeceği Koramiral Antoniadis ile Ege sorununa ilişkin konuların masaya yatırılması bekleniyor. 
Antoniadis, yarın Türkiye'ye gelecek ve 4 günlük Türkiye programı kapsamında Gölcük ve İstanbul'daki deniz kuvvetleri komutanlığı birliklerini de ziyaret edecek. 
FIR Flight Information Region hattı ve Erken İhbar Hattı ve Hava Savunma Sahaları'nın da ele alınmasının beklendiği görüşme, Türk-Yunan ilişkileri açısından bir dönüm noktası özelliği taşıyor. Örnek'in salı günü makamında basına kapalı olarak gerçekleşecek ziyarette, iki komutanın Ege Sorunu'nu şu başlıklar altında değerlendirmesi bekleniyor 
KARASULARI Yunanistan 1936'da tek taraflı bir kararla karasularını 3 milden 6 mile çıkardı. Türkiye de Atina'nın attığı bu adıma 1964'te kendi karasularını 6 mile çıkararak cevap verdi. Yunanistan, şimdi karasularını 12 mile çıkarmak istiyor. Mevcut durumda Ege'nin yüzde 48'ini açık denizler, yüzde 43'ünü Yunan karasuları ve yüzde 7.5'ini de Türk karasuları oluşturuyor. 
KITA SAHANLIĞI Yunanistan, Anadolu'ya yakın adalara da kıta sahanlığı tanınması gerektiğini iddia ediyor. 
EGE ADALARININ SİLAHLANDIRILMASI Yunanistan, 10 Şubat 1947 tarihli Paris Barış Antlaşması'na aykırı olarak Rodos ve İstanköy adalarını silahlandırdı. 
YUNAN HAVA SAHASININ GENİŞLİĞİ Yunanistan, karasuları 6 mil olmasına karşın hava sahasını 10 mil olarak ilan ediyor. 

Dervişoğlu için geldi 
1999 yılında dönemin Yunanistan Deniz Kuvvetleri Komutanı Koramiral George İonnidis de, kendi isteğiyle 30 Ağustos 1999'da emekliye ayrılan eski Deniz Kuvvetleri Komutanı Oramiral Salim Dervişoğlu'nun devir teslim törenine katılmıştı. Ancak İonnidis'in bu ziyareti Dervişoğlu ile kişisel dostluğu nedeniyle gerçekleşmiş ve ziyarette ikili ilişkiler ele alınmamıştı. 


</TEXT>
</DOC>
