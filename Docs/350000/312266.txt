<DOC>
<DOCNO> 312266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/bila.html </URL>
<DATE> 2005/02/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Haber amaçlı suç örgütü 
</HEADLINE>
<TEXT>


Çakıcı, Yargıtay ve MİT'le ilgili haberleriyle, bir skandalı kamuoyuna ilk kez duyuran arkadaşlarımız Tolga Şardan ve Gökçer Tahincioğlu, bu mesleki başarılarından dolayı ödül kürsüsüne çıkmaları gerekirken, dün sanık sandalyesindelerdi... 
Çakıcı'nın yurtdışına son kaçısından önceki ilişki ve girişimlerini haberleştiren Şardan ve Tahincioğlu, "4422 Sayılı Çıkar Amaçlı Suç Örgütleriyle Mücadele Kanunu"na muhalefetten yargılanmaya başladılar. 
Meslek diline çevirirsek, "Haber Amaçlı Suç Örgütü"nden ağır cezalık oldular 
Dava üstüne dava açmak, gazetecileri baskı altına almanın en yaygın yöntemlerinden biri olmaya başladı... 
Türkiye'nin, Avrupa Birliği yolunda hukuk reformlarıyla övünürken, halkın haber alma hakkı, gazetecinin haber verme görevini sınırlayan ve sansürü hortlatan yeni yasal düzenlemelere ve zoraki yorumlara yönelmesi, "Bu ne perhiz bu ne lahana turşusu" dedirten bir çelişki oluşturuyor. 
Meslek örgütlerimizden ise çıt yok. Cemiyetlerimiz meşgul Mafya liderleri ve onlarla ilişkili kamu görevlilerinden önce, bu hukuk dışılığı haberleştiren gazeteciler suçlanıyor ama gazeteci örgütleri suskun. 
Basın Kanunu'ndaki çağdışı düzenlemelere bile değil de çıkar amaçlı suç örgütlerine ilişkin düzenlemelere sokularak, gazetecilere karşı dava açılması bir ilki oluşturuyor. Bu nedenle Tolga ve Gökçer'i yargılamaya başlayan İstanbul 10. Ağır Ceza Mahkemesi'nin kararı da literatüre geçecek örnek karar olacak. 
Belleğimizi tazeleyelim... 
4422 Sayılı Çıkar Amaçlı Suç Örgütleriyle Mücadele Kanunu niye çıkarılmıştı 
Milletin gözünün içine baka baka bankaları organize şekilde hortumlayan, halkın parasını babasının parası gibi boşaltıp yurtdışında istifleyen bu işlemi kolaylaştırmak ve kitabına uydurmak için siyasetten, ticaretten, tarikattan bağlantılar kuran kravatlı hortumcularla ve mafyayla mücadeleyi hızlandırmak için... 
Onları bir an önce adalete teslim etmek, hortumladıkları halkın parasını geri getirebilmek için... 
Bu ilişkileri gün ışığına çıkaran hortumlamaları, hortumcuları ve onların kamudaki uzantılarını yakalayan gazetecileri susturmak, ellerini kollarını bağlamak, görevlerini yapmaktan caydırmak için değil... 
Hortumcuların çoğu ellerini kollarını sallayarak geziyorlar, VIP salonlarından uçuyorlar. Katları, yatları, uçaklarıyla eskisi gibi lüks yaşamlarını sürdürüyorlar... 
Çakıcı, yüksek yargı mensuplarına ders ve öğüt vermeye kalkışabiliyor. 
Mafya özgürlüğü de sürüyor, hortumlama özgürlüğü de... 
Ama basın özgürlüğü hep sanık sandalyesinde... 



</TEXT>
</DOC>
