<DOC>
<DOCNO> 310576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur07.html </URL>
<DATE> 2005/01/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kız çocuklar erkeklerden daha fazla okuyor... 
</HEADLINE>
<TEXT>

     İlköğretim okullarında yapılan bir araştırma, çocukların cinsiyet ve gelir durumlarına göre kitap okuma alışkanlıklarının değiştiğini ortaya koydu. 
     Hacettepe Üniversitesi öğretim üyesi Prof. Dr. Mübeccel Gönen, araştırma görevlisi Sonnur Işıtan ve Kocaeli Üniversitesi öğretim görevlisi Elif Çelebi Öncü'nün ''İlköğretim 5, 6 ve 7. Sınıf Öğrencilerinin Okuma Alışkanlıklarının İncelenmesi'' başlıklı araştırması, ''Milli Eğitim'' dergisinde yayımlandı. 
     Araştırma kapsamında, Ankara'nın Mamak, Altındağ ve Çankaya ilçelerindeki ilköğretim okullarında anket yapıldı. 
     Anketi yanıtlaması için alt sosyo-ekonomik düzeyden 639, üst sosyo-ekonomik düzeyden 633 olmak üzere toplam 1272 çocuk belirlendi. Çocuklardan 499'u 5. sınıftan, 375'i 6. sınıftan, 398'i 7. sınıftan ankete katıldı. 
     Anketlerin değerlendirilmesi sonucunda elde edilen verilere göre, çocukların yüzde 62.1'i yılda 1-10, yüzde 10.7'si 11-19, yüzde 6.7'si 20-29 arasında kitap okuduğunu belirtirken sadece yüzde 6.7'si bu rakamı 30'un üstünde olarak bildirdi. Hiç kitap okumadığını ifade edenlerin sayısı yüzde 12.5'i olarak tespit edildi. 
     
     ''PARAN OLSA NE ALIRDIN '' 
     ''Elinde bir miktar paran olsa ne alırdın'' sorusunu çocukların yüzde 36.7'si kitap, yüzde 31.1'i ''yiyecek'', yüzde 21.3'ü ''giyecek'', yüzde 4.1'i ''oyuncak'', yüzde 1.1 ''cep telefonu'' yanıtını verdi. ''Biriktiririm'' diyenlerin oranı yüzde 5.1 olarak belirlenirken, ''tiyatroya giderim'' diyenlerin oranı yüzde 0.6'da kaldı. 
     Bu soruya verilen yanıtlarda sosyo-ekonomik düzeyler arasında farklılıklar saptandı. Alt sosyo-ekonomik düzeydeki çocukların yüzde 44'ü soruya ilk sırada ''kitap'' yanıtını verirken, bu rakam üst sosyo-ekonomik düzeydeki çocuklarda yüzde 29.4'de kaldı. Üst sosyo- ekonomik düzeydeki çocuklar arasında ''parası olsa yiyecek alacağını'' ilk sırada belirtenlerin oranı yüzde 32.7 olarak belirlenirken, aynı yanıt alt sosyo-ekonomik düzeydekilerde ikinci sırada yüzde 30 çıktı. 
     
     EN ÇOK OKUNAN TÜRLER HİKAYE VE ROMAN 
     Ders kitapları dışında kitap okuma ve kitap türü tercihi konusunda ise cinsiyetler arasında farklılıklar bulundu. Öğrenciler arasında en fazla okunan türlerin hikaye ve roman olduğu ortaya çıktı. 
     ''Ders dışında düzenli kitap okuyabiliyor musun '' sorusuna erkek çocukların yüzde 72.8'i, kız çocukların yüzde 86'sı ''evet'' yanıtını verdi. 
     Genele bakıldığında öğrencilerin yüzde 39'unun hikaye, yüzde 37.9'unun roman okumayı sevdiği belirlendi. Üst ekonomik düzeydeki öğrencilerin romanları, alt ekonomik düzedeki çocukların ise hikayeleri daha fazla okudukları saptandı. Araştırmada, bunun nedeninin, ''hikaye kitaplarının daha kısa ve ucuz oluşuna bağlanabileceğini'' bildirildi. 
     Cinsiyetlere göre bakıldığında ise hikaye en çok kız öğrencilerin yüzde 41.1 , roman da erkek öğrencilerin yüzde 36.6 tercihi oldu. Ayrıca erkek öğrencilerin kızlardan daha fazla çizgi roman sevdiği de belirlendi. 
     Kız çocuklardan yüzde 63'ü, erkeklerin yüzde .2'si haftada bir kitap okuduğunu kaydederken, kızların yüzde 8.3, erkeklerin de yüzde 16.2'si hiç kitap okumadığını ifade etti. 
     Kitap okumada çocukların öğretmenlerini ve ailelerini model aldıkları saptandı. Kız çocukların yüzde 28.5'i öğretmenlerini, yüzde 27.8'i ailelerini model aldığını belirtirken, erkeklerin yüzde 25.8'i öğretmenlerini, yüzde 25.4'ü ailelerini örnek aldığını bildirdi. 
     
     EN ÇOK OKUNAN KİTAPLAR 
     Araştırmada sınıflara göre en çok okunan kitaplara da yer verildi. Çocukların verdikleri yanıtlar sınıflara göre şöyle 
     5. SINIFLAR Kaşağı, Bomba, Pembe İncili Kaftan, Çizmeli Kedi, Robinson Crusoe, 
     6. SINIFLAR Çocuk Kalbi, Balonla Beş Hafta, Şeker Portakalı, Robinson Crusoe, Kaşağı, 
     7. SINIFLAR Çocuk Kalbi, Kaşağı, Robinson Crusoe, Robin Hood ve Polyanna. 
     
     ''ZAMAN AYARLAMASI YAPILMALI'' 
     Araştırmanın ''Öneriler'' kısmında, televizyonun yerini kitabın alması gerektiği belirtildi. 
     Kütüphanelerin okuma alışkanlığı kazandırılmasında önemli role sahip oldukları vurgulanan araştırmada, okul öncesi dahil her kademede öğrencinin düzeyine uygun kitaplıklar kurulması, çocuk ve halk kütüphanelerinin işlevselleştirilmesi, kitap sayısı ve çeşitlerinin artırılması önerildi. 
     Yoğun ders ve ders dışı etkinliklerin kitap okumaya ayrılacak zamanı azalttığı vurgulanan araştırmada, kütüphaneden yararlanmak amacıyla ''zaman ayarlaması'' yapılması önerisi getirildi. 
     Kitapların, içeriklerinin dışında fiziksel görünüşlerinin de önemli olduğu vurgulanan araştırmada, okul öncesi dönemde bol resimli ve az yazılı, ilköğretim döneminde ise çocuğun okumayı öğrenmesine paralel olarak az resimli ve çok yazılı kitapların çocuklara sunulması gerektiği belirtildi. 
     
</TEXT>
</DOC>
