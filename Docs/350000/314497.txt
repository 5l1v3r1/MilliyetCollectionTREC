<DOC>
<DOCNO> 314497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo21.html </URL>
<DATE> 2005/02/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Galatasaray, Rize'ye 22 futbolcu ile gitti... 
</HEADLINE>
<TEXT>

     Galatasaray, Çaykur Rizespor ile yarın yapacağı maç için uçakla Trabzon'a gitti. 
     Karşılaşma öncesi son çalışmasını yapan sarı-kırmızılı futbolcular, özel uçakla Trabzon'a giderken, oradan da karayoluyla Rize'nin Çayeli'ne ilçesine geçecek. 
     Yapılan antrenmanda, sakatlığı nedeniyle takımdan ayrı çalışan Hasan Şaş, karşılaşmanın kadrosuna alınmazken, diğer 22 futbolcu da kafileye dahil edildi. 
     Sakatlığı nedeniyle 4 hafta oynayamayacağı iddia edilen yeni transfer Franck Ribery de kadroda yer aldı. 
     Galatasaray'ın Çaykur Rizespor maçına, Mondragon, Cihan, Tomas, Song, Orhan, Sabri, Conçeicao, Ergün, Ayhan, Hakan Şükür ve Necati muhtemel 11'iyle çıkması bekleniyor. 
     Çaykur Rizespor ile Galatasaray arasında yarın saat 16.00'da Atatürk Stadı'nda yapılacak karşılaşmayı, Mustafa Çulcu, Baki Tuncay Akkın ve Serkan Akal hakem üçlüsü yönetecek. Lig TV'den naklen yayınlanacak maçta, Hakan Sivriselvi de 4. hakem olarak görev alacak. 
     
     GÜRSOY ''MAÇIN ZORLUĞUNU FUTBOLCULAR BERTARAF EDECEK'' 
     Galatasaray Kulübü İkinci Başkanı Ergun Gürsoy, Çaykur Rizespor maçının zorluğunu, futbolcuların kendilerinin bertaraf edeceğini söyledi. 
     Gürsoy, Atatürk Havalimanı'nda yaptığı açıklamada, futbolcularda bu gücün bulunduğunu dile getirerek, ''Korkulacak birşey yok. Bizim için her maç aynı. Galatasaray iyi bir ekip. Biz sonuna kadar mücadeleyi sürdüreceğiz'' dedi. 
     Futbolcuların alacaklarıyla ilgili bir soru üzerine Gürsoy, ''Teknik direktörler, futbolcularının üzüntülü ve sıkıntılı olmasını istemezler. Bizim de görevimiz bu sıkıntıları gidermektir. Bu konuyu tamamen başkanımız Özhan Canaydın halletti'' diye konuştu. 
     
</TEXT>
</DOC>
