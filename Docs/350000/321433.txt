<DOC>
<DOCNO> 321433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun18.html </URL>
<DATE> 2005/03/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AB ile Türkiye yeniden masada... 
</HEADLINE>
<TEXT>

     BBC 

      Türkiye bugün, üyelik müzakerelerine başlama taihi aldığı 17 Aralık zirvesinden sonra Avrupa Birliği'yle ilk kez masaya oturuyor. 
     Toplantı için Avrupa Birliği Dönem Başkanı Lüksemburg'un Dışişleri Bakanı Jean Asselborn, Avrupa Komisyonu'nun genişlemeden sorumlu yetkisi Olli Rehn ve İngiltere Dışişleri Bakanlığı Müsteşarı Dennis MacShane Ankara'da... 
     Türkiye-Avrupa Birliği toplantısının gündeminde tarama süreci, gümrük birliği anlaşmasının Kıbrıs'ı da kapsayacak şekilde genişletilmesini öngören protokolün imzalanması ve 3 Ekim'de başlayacak müzakerelerin çerçevesinin belirlenmesi de var. 
     Türkiye Dışişleri Bakanı Abdullah Gül, bugünkü toplantıdan önce Olli Rehn ve Finlandiya Dışişleri Bakanı Asselborn'la bir araya geldi. 
     Genişlemeden sorumlu Komisyon üyesi Olli Rehn, Gül'den Ankara Anlaşması Uyum Protokolü'nün 3 Ekim'den önce imzalanacağına dair güvence aldığını söyledi. 
     "Türkiye ile adaletli, ciddi ve kararlı bir müzakere süreci başlatmak için hazırlıklarımızı sürdürüyoruz" diyen Rehn, müzakere çerçeve belgesinin haziran sonunda tamamlanabileceğini belirtti. 
     Rehn açıklamasında Türkiye'nin 17 Aralık zirvesinden sonra rehavete kapıldığı iddialarına gönderme yaparak "Kısa bir nefes alma dönemi yaşanması anlaşılabilir birşey" diye konuştu. 
     Genişlemeden sorumlu yetkili, reform sürecinin devam ettirilmesini gerektiğini vurguladı. 
     Olli Rehn, Türkiye'nin işkencenin önlenmesi, kadın hakları, sendikal haklar, Müslüman olmayan dini toplulukların hakları ve ifade özgürlüğü alanlarında atması gereken adımlar olduğunu kaydetti. 
     Avrupa Birliği Dönem Başkanı Lüksemburg'un Dışişleri Bakanı Asselborn ise Gül'le görüşmesinden sonra müzakrelerin başlayacağı 3 Ekim tarihine kadar Türkiye'nin yapacağı hazırlıklara yardımcı olmak istediklerini söyledi. 
     
     İnsan hakları 
     Bu arada İnsan Hakları İzleme Örgütü Human Rights Watch, Türkiye-Avrupa Birliği toplantısı öncesinde Ankara'yı yerlerinden edilmiş kişiler konusunda verdiği sözleri tutmamakla suçlayan bir rapor yayımladı. 
     Raporda "Türk askeri tarafından köylerinden sürülen çoğunluğu Kürt 378 bin kişinin evlerine geri dönebilmesi için Avrupa Birliği Ankara'ya baskı yapmalıdır" denildi. 
     Human Rights Watch'un raporunda Güneydoğunun bazı bölgelerinde köy korucularının evlerine dönenlere saldırdığı, geri dönecekler için altyapı oluşturulmasını öngören kalkınma projesinde hiç bir adım atılmadığı ve bu kişilerin sorunlarının çözümüyle ilgilenecek özel birimin henüz kurulmadığı belirtildi. 
     Raporda Türkiye'nin 17 Aralık zirvesi göçe zorlanan kişiler konusunda Avrupa Birliği'ne yanlış bilgiler sunduğu iddiasına da yer verildi. 
     
</TEXT>
</DOC>
