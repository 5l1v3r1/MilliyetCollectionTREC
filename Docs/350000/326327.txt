<DOC>
<DOCNO> 326327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy34.html </URL>
<DATE> 2005/03/23/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
KHK'lerde değişiklik yapan tasarısı kabul edildi... 
</HEADLINE>
<TEXT>

     Bazı Yasa ve KHK'lerde Değişiklik Yapılmasına İlişkin Yasa Tasarısı, TBMM Genel Kurulu'nda kabul edilerek yasalaştı. 
     Buna göre, Türk Telekom'a bağlı Kablo TV, özelleştirme kapsamı dışına çıkarılacak. Türk Telekom'un ortak yerleşim alanları ve kablo tv şebekesinin içinden geçtiği ortak altyapı tesisleri hariç, kablo tv hizmet ve altyapısıyla ilgili tüm taşınır, taşınmazları, her türlü teçhizat, araç, gereç, malzeme, yazılım ve donanımları, her türlü fikri ve sınai hakları ile sair hak, alacak ve borçları, her türlü sözleşmeleri ve kredi anlaşmaları ile lehte ve aleyhte açılmış ve açılacak davaları, icra takipleri ve halen yürütülen veya sonuçlandırılan tüm idari inceleme ve soruşturmaları, bütün hak, borç, alacak, yetki ve yükümlülükleri ile TÜRKSAT A.Ş'ye devredilecek. 
     
     YAŞ HADDİ 

     Yasa ile Anayasa Mahkemesi'nin iptal ettiği yaş haddi ile ilgili madde yeniden düzenlendi. Buna göre, belediye başkanlığına ve illerin daimi komisyonu üyeliklerine seçilen veya seçilecekler hariç yaş haddi 65 olacak. 65 yaşını dolduranların açıktan veya naklen atamaları yapılmayacak. Hizmetin gereği ve niteliği çerçevesinde 61 yaşını dolduranlar emekli edilebilecek. Üniversite öğretim üyelerinin görevleri ile ilişkilerinin kesilmesini gerektiren yaş haddi 67 olacak. Üniversitelerde ders ücreti karşılığı görev verilenler hakkında, yaş haddini aşmamış olmaları koşulu aranmayacak. 
     Emekli aylığı hesabında 30 fiili hizmet yılından fazla süreler dikkate alınmayacak. 
     Sakatlık oranı en az yüzde 40 olanlar 15 yıl çalıştıktan sonra başka bir işleme gerek kalmaksızın emekli olabilecek. 
     
     HARCIRAHLAR 

     Memurlara harcırah ödenirken büyükşehir belediye sınırlarındaki genişleme dikkate alınmayacak. 
     Birinci basamak sağlık hizmeti sunan kuruluşlar dahil olmak üzere Sağlık Bakanlığı kurum ve kuruluşları ile bağlı kuruluşlarına Hudut ve Sahiller Sağlık Genel Müdürlüğü hariç verilen döner sermaye miktarı 3 milyar YTL'ye çıkarılabilecek. Döner sermayenin kapsamını da genişleten yasaya göre, döner sermayeli işletmeler birbirinden hizmet satın alabilecek, il sınırları içindeki döner sermayeli işletmeler birbirine ödünç mal verebilecek. 
     
     ŞEREF AYLIĞI ALANLARIN... 

     Ekonomik olmayan taşıtların ekonomik olanlarıyla değiştirilmesi ve kamu görevlilerinden hangilerine resmi taşıt tahsis edileceğine ilişkin esas ve usulleri Bakanlar Kurulu belirleyecek. 
     Şeref aylığı alanların eşleri tek başına seyahat ettiklerinde de bazı toplu taşıma araçlarından ücretsiz yararlanabilecek. Ayrıca şehitlerin eşlerinin yanı sıra şehitlerin anne ve babalarına da bazı toplu taşım araçlarından ücretsiz yararlanma hakkı tanınacak. 
     
     ÖDEME GÜCÜ OLMAYANLAR 

     Ödeme gücü olmayan vatandaşların tedavi giderleri, Yeşil Kart verilerek karşılanacak. 
     Muhtarların aylıklarını, yerleşim yerinin idari yapısı ya da nüfusu gibi kriterleri birlikte ya da ayrı ayrı dikkate alarak, bir katına kadar farklı belirleme konusunda da Bakanlar Kurulu'na yetki verilecek. YÖK Kanunu'nda yapılan değişikliğe göre, 3 yıl için atanan araştırma görevlileri aynı usulle yeniden atanabilecek. 
     
     ALIKONULAN ARAÇLAR 

     Buluntu olması nedeniyle veya trafikten men edilerek alıkonulan, ancak sahipleri tarafından 6 içinde teslim alınmayan veya aranmayan araçlar Hazine tarafından satılacak ve satış bedelleri emanet hesabına yatırılacak. Bu araçların sahiplerinden adresi bilinenlere satıştan önce tebligat yapılacak. 
     Satıldığı tarihten itibaren 5 yıl içinde başvuru halinde, emanet hesabındaki bedeller, işlem masrafları düşüldükten sonra ilgililere iade edilecek, ancak 5 yıl içinde müracaat olmaması halinde sözkonusu bedeller Hazine'ye irat kaydedilecek. 
     
     YASAL FAİZ VE TEMERRÜT FAİZİ ORANLARI 

     Yasayla yasal faiz ve temerrüt faizi oranları yeniden düzenlendi. Borçlar Yasası ve Türk Ticaret Yasası'na göre faiz ödenmesi gereken hallerde, miktarı sözleşme ile tespit edilmemişse bu ödeme, yıllık yüzde 12 oranında yapılacak. Bakanlar Kurulu, bu oranı aylık olarak belirlemeye, yüzde 10'a kadar indirmeye veya bir katına kadar artırmaya yetkili olacak. 
     
     OTOYOLLAR ÜZERİNDEKİ İŞLETMELER 

     Otoyollar veya otoyol üzerindeki mevcut işletme tesislerinin işletme hakları bedeli karşılığında belli süre için özel şirketlere devredilebilecek. 
     Hazine Müsteşarlığı'nca ihraç edilen devlet iç borçlanma senetleri veya bu senetler yerine düzenlenen belgeler, satılacak Hazine taşınmazlarının bedellerinin ödenmesinde nominal değerleri üzerinden ödeme aracı olarak kabul edilecek. Sözkonusu senet ve belgelerin nominal bedele faiz dahil edilerek ihraç edilmiş olması durumunda, bu işlemlerde anaparaya tekabül eden satış değerleri esas alınacak. Taşınmaz ihalelerinde, dışarıda yerleşik kişiler ile geçimini yurtdışında temin eden Türk vatandaşlarından teminat olarak Merkez Bankası'nca belirlenen konvertibl döviz alınabilecek. 
     
     DIŞ BORÇLANMA 

     TMSF'nin Hazine'ye olan borçlarının silinmesi durumunda bütçede gider olarak gösterilmeyecek. 
     Dış borçlanmada, takas dahil, her türlü türev ürünü kullanmaya, daha önce uluslararası sermaye piyasalarında ihraç olunan tahvilleri almaya, başka tahvillerle değiştirmeye ve benzeri işlemlere ilişkin anlaşmalar yapmaya ilgili bakan yetkili olacak. 
     Hazine garantileri kapsamında yapılan işlemler, dış borcun ikrazı suretiyle kullandırılan kaynaklar ile bu yasa kapsamında oluşan Hazine alacakları nedeniyle ilgili kuruluşların hesap, bilgi ve belgelerini denetlemeye Hazine Müsteşarlığı yetkili olacak. İmzalanan ikraz, kredi ve hibe anlaşmalarında atıfta bulunulan bağımsız denetim görevini Hazine Kontrolörleri Kurulu da genel kabul görmüş denetim standartlarına uygun olarak yerine getirebilecek. 
     
     RESMİ GAZETE'DE YAYINLANMA 

     Kamu Finansmanı ve Borç Yönetiminin Düzenlenmesi Hakkında Yasa gereğince yapılan anlaşmaların Resmi Gazete'de yayımlanmayacağını düzenleyen hüküm bazı istisnalar getirilerek kaldırıldı. 
     Buna göre şu anlaşmalar dışında kalanlar Resmi Gazete'de yayımlanacak 
     ''Savunma ve güvenlik amaçlı kredi ve hibe anlaşmaları ile Türkiye'nin başka ülkelere vereceği hibe ve borçlara ilişkin anlaşmalar, Türkiye adına yabancı ülkeler, yabancı ülkelerce oluşturulan birlikler, resmi finansman fonları, uluslararası bölgesel kuruluşlar dışında kalan herhangi bir dış finansman kaynağından ya da Türkiye adına yabancı ülkeler, yabancı ülkelerce oluşturulan birlikler, resmi finansman fonları, uluslararası bölgesel kuruluşlarla imzalanan ekonomik ve ticari mahiyetteki anlaşmalar çerçevesinde program veya proje kredisi amacıyla sağlanan ve münhasıran anapara, faiz ve diğer finansman giderlerini düzenleyen kredi anlaşmaları.'' İstanbul'da depreme karşı hazırlanan projelerin finansmanı için devletin borçlanarak sağlayacağı krediler konusunda, genel bütçe dışında kalan kamu kurum ve kuruluşlarına karşılıksız olarak tahsis etmeye Hazine Müsteşarlığı'nın bağlı olduğu bakanlığın teklifi üzerine Bakanlar Kurulu yetkili olacak. 
     
     ÖZELLEŞTİRME UYGULAMALARI 

     Özelleştirme uygulamalarını düzenleyen yasa kapsamına alınan kuruluşların mallarının, aynı yasa hükümleri kapsamında devredilmesi durumunda vergiyi doğuran olay, malları devralanlar tarafından tesliminde gerçekleşecek. Özel tüketim vergisinin mükellefi bu teslimi gerçekleştirenler olacak. -ŞOFÖRLERE TAZMİNAT- Savaş, iç savaş, terör, kargaşa ve benzeri olağanüstü koşullara sahip ülkelerde uluslararası taşıma yaparken saldırıya uğrayıp hayatını kaybeden şoför ve beraberindeki Türk vatandaşlarının varislerine 40 bin YTL tazminat ödenecek. 
     Ulaştırma Bakanı, döner sermaye işletmesinin olanakları ölçüsünde ticari yolcu ve eşya taşımalarında kullanılan yaş haddini doldurmuş tanker, otobüs, kamyon ve çekicilerin trafikten men edilerek Bakanlığa devredilmeleri durumunda yurtiçi ve yurtdışında satış, hibe, devir ve benzeri yöntemlerle değerlendirilecek bu taşıtların sahiplerine ödeme yaptırmaya yetkili olacak. 
     
     ÖZEL GÜVENLİK GÖREVLİLERİ 

     Özel güvenlik şirketinde çalışacakların alması gereken eğitim gerekli araç, gereç ve donanımın bulunması halinde özel güvenlik şirketi tarafından da verilebilecek. 
     Özel güvenlik şirketlerinde çalışan özel güvenlik görevlilerinin çalışma izin belgeleri 1 ay içinde ilgili kurum ve kuruluşa verilecek. Alarm izleme merkezleri için valiliklerden belge alınması zorunlu tutulurken, yasanın yürürlüğünden önce alınan belgeler geçerli olacak. 
     Kolluk kuvvetinden ve Milli İstihbarat Teşkilatı'ndan emekli olanlar ile buralarda 5 yıl görev yapanlarda özel güvenlik şirketinde çalışmak için eğitim şartı aranmayacak. 
     Harp okullarında eğitimin 2 ve 3 yıllık olduğu dönemlerde bu okullardan mezun olan subaylar da özel güvenlik şirketlerinde yönetici olabilecek. 
     Özel güvenlik şirketlerinde silahsız olarak görev yapacaklar için en az 8 yıllık ilköğretim veya ortaokul, silahlı olarak görev yapacaklar için en az lise mezunu olma şartı aranacak. Ancak, yasanın yürürlüğe girmesinden önce bu şirketlerde istihdam edilen görevliler için lise mezunu olma şartı aranmayacak. 
     Adli ve idari para cezalarının hesaplanmasında ve ödenmesinde 1 YTL altında kalan tutarlar dikkate alınmayacak. 
     
     ÖZEL ÇEVRE KORUMA BÖLGESİ 

     ''Özel Çevre Koruma Bölgesi'' olarak ilan edilen alanlardaki Hazine'nin özel mülkiyetindeki taşınmazlar ile devletin hüküm ve tasarrufu altındaki yerler, Özel Çevre Koruma Kurulu Başkanlığı'nın istemi üzerine Maliye Bakanlığı tarafından başkanlığa tahsis edilecek. Devletin hüküm ve tasarrufu altındaki yerlerin kiralanması ve bu yerler için gerekli görülen durumlarda kullanma izni verilmesi, işletilmesi, işlettirilmesi ve diğer tasarruf hakları Özel Çevre Koruma Kurulu Başkanlığı'na ait olacak. 
     
     HAVACILIK TAZMİNATI 

     Seyrüsefere hizmet veren personele, Avrupa Hava Seyrüsefer Emniyeti Teşkilatı ilkeleri çerçevesinde personel maliyetlerinin tamamı karşılanan kadro ve pozisyonlarda bulunanlar için en yüksek devlet memuru aylığının brüt tutarının yüzde 200'ü, kısmen karşılanan kadro ve pozisyonlarda bulunanlar için yüzde 100'ü, diğerleri için yüzde 50'sini geçmemek üzere ''Havacılık Tazminatı'' ödenecek. 
     
     YEŞİL KARTLILARDAN KATILIM PAYI 

     Yeşil kart sahiplerinden ayakta ve meskende tedavide kullanılacak ilaç bedellerinin yüzde 20'sine kadar katılım payı alınacak. 
     Hazine'nin özel mülkiyetindeki taşınmazlar ile devletin hüküm ve tasarrufu altındaki yerler üzerinde tersane amaçlı olarak tesis edilen veya edilecek irtifa hakkına veya kullanma gücüne dayalı olarak yapılan yapı ve tesislerden, taşınır nitelikte olanlar hariç olmak üzere binalar, sözleşmenin sona ermesi ile Hazine'ye intikal edecek. 
     
     ÇİFTÇİLERİN TOHUMLUK BORÇLARI İLE SULAMADA KULLANDIKLARI 

     ELEKTRİK BORÇLARI YENİDEN YAPILANDIRILACAK Bazı Yasa ve KHK'lerde Değişiklik Yapan Tasarı, TBMM Genel Kurulu'nda kabul edilerek yasalaştı. 
     Yasa ile emeklilerin kamu kurum ve kuruluşlarında çalıştırılmalarına sınırlama getirildi. İstisnalar dışında, herhangi bir sosyal güvenlik kurumundan emeklilik ya da yaşlılık aylığı alanlar, belirlenen kurum ve kuruluşların kadrolarına açıktan atanamayacaklar. Herhangi bir sosyal güvenlik kurumundan emeklilik veya yaşlılık aylığı alanlar, bu aylıkları kesilmeksizin kamuda görev alamayacaklar. 
     Buna göre, Cumhurbaşkanı tarafından atananlar, Bakanlar Kurulu kararı veya müşterek kararnameyle atanan veya görevlendirilenler, TBMM tarafından yapılan seçimler sonucunda görev verilenler ile yükseköğretim kurumlarının öğretim üyeliklerine yapılacak atamalar hariç olmak üzere, herhangi bir sosyal güvenlik kurumundan emeklilik ve yaşlılık aylığı alanlar, genel bütçeye dahil dairelerin, katma bütçeli idarelerin, döner sermayelerin, kefalet sandıklarının, sosyal güvenlik kurumlarının ve bütçeden yardım alan kuruluşların kadrolarına açıktan atanamayacaklar. 
     Herhangi bir sosyal güvenlik kurumundan emeklilik veya yaşlılık aylığı alanlar bu aylıkları kesilmeksizin genel bütçeye dahil idareler, katma bütçeli idareler, döner sermayeler, fonlar, belediyeler, il özel idareleri, belediyeler ve il özel idareleri tarafından kurulan birlik ve işletmeler, sosyal güvenlik kurumları, bütçeden yardım alan kuruluşlar ile özel kanunla kurulmuş kamu kurum, kurul, üst kurul ve kuruluşları, KİT ve bunların bağlı ortaklıkları ile müessese ve işletmelerinde, sermayesinin yüzde 50'sinden fazlası kamuya ait olan diğer ortaklıklarda, herhangi bir kadro, pozisyon ve görevde çalıştırılamayacak ve görev alamayacak. 
     Ancak şu kişiler emekli maaşları kesilmeksizin çalışmaya devam edebilecekler 
     ''Cumhurbaşkanlığına seçilenler, dışardan Bakanlar Kurulu üyeliğine atananlar, yasama organı üyeliğine seçilenler, mahalli idareler seçimleri sonucuna göre görev alanlar, sadece toplantı veya huzur ücreti ya da hakkı ödenen görevleri yürütenler ile yönetim ve denetim kurulu üyeliği ücreti karşılığında görevlendirilenler, yaş haddini aşmamış olmaları kaydıyla her derece ve türdeki örgün ve yaygın eğitim kurumlarında ders ücreti karşılığı ders görevi verilenler, vakıf üniversitelerinde görev alanlar, yasama görevi sona eren öğretim üyeleri ile Özel kanunlarında emeklilik veya yaşlılık aylığı kesilmeksizin çalıştırılma veya görev yapma hakkı verilenlerden Cumhurbaşkanı tarafından atananlar, Bakanlar Kurulu kararı veya müşterek kararname ile atanan veya görevlendirilenler ve TBMM'ce yapılan seçimler sonucunda görev verilenler.'' 
     
     İHTİYAÇ FAZLASI PERSONEL 

     Kamu hizmetlerinin daha etkin ve verimli bir biçimde yürütülmesi için, genel bütçeye dahil daireler ile katma bütçeli idarelerin teşkilat yapıları ve hizmet amacına uygun olarak personel dağılımı, ihtiyaç fazlası personelin kullanımı ve nakledilmesine ilişkin esas ve hususları belirlemeye, Devlet Personel Başkanlığı'nın bağlı olduğu bakan ile Maliye Bakanı yetkili olacak. 
     
     TCDD'NİN İŞLETMECİLİK FAZLASI TAŞINMAZLARI 

     Devlet Demiryolları İşletmesi Genel Müdürlüğü mülkiyetindeki işletmecilik fazlası taşınmazların satılarak veya devredilerek, satış veya devir bedellerinin demiryolu inşaatı ve mevcut demiryollarının bakım onarım ve iyileştirilmelerinde kullanılması kaydıyla satış ve devir işlemlerini yapmaya Devlet Demiryolları Genel Müdürlüğü Yönetim Kurulu yetkili kılındı. Genel Müdürlüğe ait taşınmazların satışı sırasındaki her türlü imar planı ve parselasyon çalışmaları Bayındırlık ve İskan Bakanlığı tarafından gerçekleştirilecek. Belediyeler ve çevre kurulları, başvuruları 15 gün içinde değerlendirip Bakanlığa iletecekler. 
     Devlet Hava Meydanları İşletmesi Genel Müdürlüğü, işletiminde bulunan havaalanlarını yap-işlet-devret modeli çerçevesinde yaptırarak işletimini özel sektöre verdiği tesislerini, işletme dönemleri sonunda ve hizmetin bütünlüğü yönünden gerek gördüğü diğer tesislerini ihale yoluyla kiraya verebilecek. 
     
     FATURALARIN İNCELENMESİ 

     Genel yönetim kapsamındaki sağlık kurum ve kuruluşlarının hizmet bedeli olarak düzenledikleri ve ödenmek üzere sosyal güvenlik kuruluşlarına ve diğer kamu kurumlarına gönderdikleri faturalar, genel sonuçlar verilecek şekilde yüzde 5 ila 10 oranında örnekleme metoduyla incelenecek. Söz konusu inceleme ve kontroller, ihtiyaç halinde bağımsız denetim kuruluşlarına da yaptırılacak. İncelemeler sonucunda her bir döner sermayeli sağlık kuruluşunun faturalarında tespit edilen hata oranı, o kuruluşun incelenen döneme ait bütün faturalarına uygulanmak suretiyle ödemeler buna göre yapılacak. Örnekleme metoduyla fatura inceleme ve kontrolüne ilişkin usul ve esaslar, Sağlık Bakanlığı ile Çalışma ve Sosyal Güvenlik Bakanlığı'nın görüşleri alınarak Maliye Bakanlığı'nca düzenlenecek. 
     
     ŞEKER FABRİKALARININ KREDİ BORCU 

     Bakanlar Kurulu kararı ile 1999 ve 2000 yıllarında tarım ürünlerinin destekleme alımlarının finansmanı amacıyla Hazine tarafından yurtdışından sağlanarak Toprak Mahsulleri Ofisi TMO ve Türkiye Şeker Fabrikaları A.Ş'ye ikraz edilen kredilerin 2005 yılı Nisan ve Haziran aylarında Hazine'ye ödenmesi gereken anapara ve faiz borç tutarlarını Hazine'den olan görev zararı alacaklarına veya ödenmemiş sermayelerine mahsup etmeye Hazine Müsteşarlığı'nın bağlı olduğu Bakan yetkili kılındı. Müsteşarlığın teklifi üzerine bütçenin gelir ve gider hesaplarıyla ilişkilendirmeksizin mahiyetlerine göre ilgili devlet hesaplarına kaydettirme konusunda Maliye Bakanı'na yetki verildi. 
     TMO ve Türkiye Şeker Fabrikaları A.Ş'nin nominal sermayeleri de mahsuba konu olan miktar kadar arttırıldı. 
     Devlet Demiryolları İşletmesi Genel Müdürlüğü'nün ilgili yıllar yatırım programında yer alan ve Hazine Müsteşarlığı tarafından dış finansman sağlanmasına izin verilmiş, ancak henüz finansman temin çalışmaları sonuçlandırılmamış olan projeleri ile 2005 yılı Yatırım Programı'nda yer alan projelerinin finansmanı amacıyla yurtdışından sağlanacak krediler hakkında genel ve katma bütçeli idarelerin tabi olduğu esaslar uygulanacak. 
     TCDD'nin vergi ve prim borcu ile gecikme zammı, faiz ve benzeri borçlar mahsuplaşma yoluyla silinecek. 
     
     TEKEL'İN VERGİ BORCU 

     Tekel'in 31 Aralık 2002 tarihi itibariyle ödenmemiş borçları ile bu borçlarına ilişkin gecikme zammı ve faizlerine karşılık, mülkiyeti genel müdürlüğe ait taşınmazlardan genel bütçeye dahil daireler ile katma bütçeli kuruluşlarca ihtiyaç duyulanlar, oluşturulacak komisyon tarafından takdir edilecek rayiç bedel üzerinden ve borçlu kurumun da uygun görüşü alınarak, Maliye Bakanlığı'nca satın alınabilecek. 
     Ilısu ve Yusufeli Barajı ve HES projelerinde kullanılmak üzere temin edilen proje kredileri ile diğer her türlü olanak ve avans mahsubu daha sonra bütçeleştirilecek. 
     
     SAĞLIK BAKANLIĞI'NA DEVREDİLEN SSK PERSONELİ 

     SSK'da görev yapanlardan Sağlık Bakanlığı'na devredilen 4 yıllık üniversite mezunu memurlardan Maliye Bakanlığı'nca uygun görülenlerin kadroları Maliye Bakanlığı'na geçirilecek. Kadroları aktarılan memurların bir önceki görevlerinde aldıkları ödemeler, yeni kadrolarındaki ödemelerden daha az ise aradaki fark kendilerine tazminat olarak ödenecek. 
     Tarımda kendi adına ve hesabına çalışanlar için 2005 yılı içinde belirlenen gelir basamaklarından ilk altı basamakta bulunanlardan altıncı basamak gösterge tutarının, yedi ve daha yukarı basamaklarda bulunanlardan ise bulundukları basamak gösterge tutarının yüzde 20'si oranında sağlık sigortası primi tahsil edilecek. 
     
     ERDEMİR HİSSE SENETLERİ 

     Ereğli Demir ve Çelik Fabrikaları'nın Özelleştirme İdaresi Başkanlığı'na ait hisse senetleri özelleştirilme tamamlandığında yürürlükten kaldırılacak. 
     
     TOHUMLUK VE ELEKTRİK BORÇLARI 

     Bakanlar Kurulu kararıyla dağıtılan tohumluk bedelini süresinde ödemeyen borçlular, bunları 3 yılda ve 3 eşit taksitte ödeyebilecek. Uygulanmış olan faiz veya gecikme zammı bedellerinin tahsilinden vazgeçilirken taksitlendirilen kamu alacağının reel olarak azalmaması için Ziraat Bankası'nın tarımsal kredilere uyguladığı getiri oranı veya DİE tarafından belirlenen tarım sektörüne ilişkin Toptan Eşya Fiyat Endeksi ile Üretim Fiyat Endeksi'nin aylık oranlarından düşük olanı esas alınacak. 
     Çiftçilerin sulamadan kaynaklanan elektrik borçları ile köy içme sularında kullanılan elektrik borçları, ortalama vade 18 ayı, toplam süre 3 yılı geçmemek üzere yeniden yapılandırılacak. Çiftçiler, borcun yüzde 10'luk bölümünü ödemek koşuluyla geri kalan borçlarını taksitle ödeyebilecekler. Bu borçlara tarımsal TEFE ya da TÜFE'den düşük olanı oranında faiz işletilecek. Tamamı bir kerede ödenecek borçlar ödendiği güne kadar geçen süre için faiz uygulandıktan sonra yüzde 30 oranında indirilecek. 
     
     4 MADDE YENİDEN GÖRÜŞÜLDÜ 

     Tasarının yürürlük maddesinden önce 4 madde yeniden görüşüldü. 
     Bu görüşmeler sonunda kamu kurum ve kuruluşlarında çalışan kamu işçisinin iş sözleşmesinin feshine ilişkin madde metinden çıkartıldı. Trafikten çekilecek ve Ulaştırma Bakanı tarafından satış, hibe, devir gibi yöntemlerle değrelendirilecek araçlar arasına tankerler de eklendi ve bunların 22 olarak belirlenen yaş haddi ''Yasadaki yaş haddi'' olarak değiştirildi. Özel güvenlik görevlilerinin öğrenim durumuna ilişkin fıkra başka bir fıkrada düzenlendiği için maddeden çıkarıldı. 
     Ayrıca, ''Özürlülerin ve vücut hastalığı bulunanların'' kamuda yükselmelerine olanak sağlayacak yeni bir madde de yasaya eklendi. 
     
</TEXT>
</DOC>
