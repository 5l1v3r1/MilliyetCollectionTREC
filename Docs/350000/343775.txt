<DOC>
<DOCNO> 343775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur28.html </URL>
<DATE> 2005/05/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Futbolseverler İstanbul yakınındaki illere yönlendiriliyor 
</HEADLINE>
<TEXT>

     UEFA Şampiyonlar Ligi Final Maçı’nı izlemek için yurt dışından İstanbul’a gelen futbol severler, İstanbul’daki otellerin dolması nedeniyle Kumburgaz, Şile, Yalova, İzmit, Kilyos gibi yakın bölgelerdeki otellerden rezervasyon yaptırmaya başladılar. 
     Turistik Otelciler, İşletmeciler ve Yatırımcılar Birliği TUROB Başkanı Timur Bayındır, yaptığı açıklamada, İstanbul bu yıl çok iyi bir sezon geçirdiğini kaydetti. 
     Bayındır, otellerin doluluk oranının yaklaşık yüzde 75 ile 80 arasında olduğunu belirtirken, "UEFA Şampiyonlar Ligi Final Maçı’nı izlemek için yurt dışından yaklaşık 40 ile 50 bin arasında kişiyi İstanbul’a bekliyoruz" dedi. İstanbul otelleri dolacağı için yurt dışından gelen futbolseverleri, yakın illerdeki otellere yönlendirmeye başladıklarını ifade eden TUROB Başkanı Bayındır, İstanbul’da turizm işletme belgeli yaklaşık 60 bin, belediye belgeli yaklaşık 40 bin olmak üzere 100 bin yatak olduğunu kaydetti. 
     Atatürk Olimpiyat Stadyumu’nda 25 Mayıs tarihinde yapılacak olan UEFA Şampiyonlar Ligi Final Maçı’nın, Avrupa ülkeleri başta olmak üzere birçok ülke televizyonundan canlı olarak yayınlanacağına dikkat çeken Bayındır, "İngiltere ve İtalya’dan dünyanın en büyük iki takımının oynayacağı final maçını, dünyada birçok futbolsever televizyonları başında izlerken, ekranda ’İstanbul’ ismini göreceklerdir. Bu da İstanbul için büyük bir tanıtım olacaktır" diye konuştu. 
     
     30 MİLYON DOLARLIK DÖVİZ GİRDİSİ 

     Şampiyonlar ligi finalini izlemek için yurt dışından gelen futbol severlerin 2-3 gece konaklayacağını dile getiren Bayındır, otel oda fiyatlarının ortalama 100 dolar ile 500 dolar arasında değiştiğini söyledi. Bayındır, UEFA için gelen turistlerin yaklaşık 30 milyon dolar döviz girdisi bırakabileceğini belirtti. 
     TUROB Genel Sekreteri Erhan Çakay da, "Şu an oteller tamamen rezervasyonlar ile kapanmış durumda. Oda satışları kapı fiyatı rack rate üzerinden satılmıştır. Ancak birkaç iptal olursa, yedeklerde yer alan misafirlerimizi otellerimizde ağırlayabileceğiz" dedi. Şampiyonlar ligi ile ilgili reklamların Avrupa televizyonlarında dönmeye başladığına işaret eden Çakay, yaklaşık 5 bin kişinin de maçı izlemek için günü birlik gelip döneceğini kaydetti. 

     
</TEXT>
</DOC>
