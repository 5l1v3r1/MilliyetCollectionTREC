<DOC>
<DOCNO> 304629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun24.html </URL>
<DATE> 2005/01/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İran ABD bir daha ülkemizde etkin rol oynayamayacak... 
</HEADLINE>
<TEXT>

     İran dini lideri Ayetullah Ali Hamaney, Amerikan yönetiminin geçmişte olduğu gibi bir daha İran'da etkin bir rol oynayamayacağını söyledi. 
     Tahran Radyosu'nun haberine göre, Hamaney bugün Kum kentinde yaptığı konuşmada, ''İran'ın düşmanlarının şu anda ve gelecekte İran halkına yönelik komploları yenilgiye mahkumdur. Tabii ki Siyonist rejim ve ABD'nin gizli servisleri son 10 ila 15 yıl içinde bazı kesimleri kullanarak İslam Devrimi benzeri bir olaya yol açmaya çalışmıştır'' dedi. 
     Bu güçlerin İslam Devrimi'nin gücünü halktan aldığının, maddi olanaklara dayalı bir devrim olmadığının farkına varamadığını söyleyen Hamaney, şöyle konuştu ''Son 25 yıl içinde kültürel, siyasi ve ekonomik gelişmeler halkın verdiği mücadelelerle ortaya çıkmıştır. Emperyalizm İran'ın kaydettiği bu gelişmelerden rahatsız olduğu için değişik komplolara başvurmuştur. Ancak dünya şunu bilmelidir ki, İran halkı Amerikalıların bir daha ülkelerinde etkin rol oynamasına izin vermeyecektir.'' ABD ve İngiltere'nin Irak'ta, Guantanamo ve Irak'taki Ebu Garib cezaevinde gerçek yüzünü ortaya koyduğunu, bu ülkelerden nefret eden Müslümanların nefretlerini ortaya koymak için fırsat kolladığını söyleyen Hamaney, ''Bu gerçekler emperyalizm döneminin sona erdiğini göstermektedir. Bu aşamada İran'ın tecrübeli ve yetenekli halkı emperyalizm karşıtı başlatılacak büyük bir hareketin önemli bir merkezi haline gelebilir'' diye konuştu. 
     İsrail ve ABD'yi bu yıl içinde yapılacak cumhurbaşkanlığı seçimine müdahale etmeye çalışmakla suçlayan Hamaney, sözlerini şöyle sürdürdü 
     ''ABD ve İsrail'de strateji belirleyen bazı enstitüler seçimin özgürce yapılmayacağını savunarak, insanlara seçime katılmaması çağrıları yaparken, ülkemizde de onların kuklası bazı kişiler bu çağrıları tekrarlamayı sürdürecekler. Ancak halkımız bu tür düşmanca davranışları dikkate almayacak.'' İran halkının ekonomi, altyapı, kültürel, bilimsel, ahlaki ve dış siyaset alanlarında başarılara imza atacak yeni bir hükümeti işbaşına getirme aşamasında olduğunun farkına varması gerektiğini belirten Hamaney, ''Halkımız yetkililerimizin çalışkan olmasından ve hedeflerine bağlı olan bir yetkilinin seçilmesinden yanadır'' diye konuştu. 
     Hamaney, 17 Haziran'da yapılacak cumhurbaşkanlığı seçimine yüksek katılımın sağlanması için aday olacaklara programlarını halka iyice anlatmaları çağrısında da bulundu. 
     
</TEXT>
</DOC>
