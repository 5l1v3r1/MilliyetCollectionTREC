<DOC>
<DOCNO> 319301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo02.html </URL>
<DATE> 2005/02/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İnönü kapanıyor... 
</HEADLINE>
<TEXT>

     Beşiktaş, Sakarya maçında çıkan olaylar nedeniyle Disiplin Kurulu'na sevkediliyor. Kartal'a saha kapatma cezası verileceği öğrenildi. 
     
     Sahaya seyirci atladı 

     Rize maçından sonra üç maç seyircisiz oynama cezası alan Beşiktaş’ın başı yine dertte. Herşey Siyah - Beyazlılar’ın kazandığı 2. penaltı sonrası başladı. Carew’in topu ağlara göndermesinin ardından saha savaş alanına döndü. Saha kenarında ısınan Sakaryalı oyuncularla Beşiktaş taraftarları arasında küfürleşmeler başladı. Eski Açık’tan atlayıp konuk ekip futbolcularına koşan bir seyirci güvenlik güçlerince etkisiz hale getirildi. 
     
     Baş aktör Şenol’ 

     Karşılaşmanın temsilcileri Ata Özer ve Baykal Kazancıoğlu ile gözlemci Ali Kunak’ın raporlarında söz konusu olayları ve kötü tezahüratı yazdığı öğrenildi. Hakem Vedat Yüksel’in de emniyetin sağlanmasından sonra oyun alanına geri dönerek kalan 6 dakikalık süreye oynattığı raporunda yer aldı. Raporlarda Sakaryaspor kalecisi Şenol’un tribünleri tahrik eden davranışının olayların başlamasına yol açtığının da belirtildiği ifade edildi. 
     
     Oyun 12 dakika durdu 

     Saha içi güvenliğin sağlanmasını isteyen Vedat Yüksel soyunma odasına girdi. Yaklaşık 12 dakika duran oyun Yüksel’le yardımcılarının sahaya gelmesiyle tekrar başladı ve 6 dakika oynanıp, sona erdi. Karşılaşma sonrası Beşiktaşlı taraftarlarla küfürleşen kaleci Şenol polis gözetiminde dışarı çıkarıldı. Şenol’un koridorda Ramazan’la yumruklaştığı ve Beşiktaş soyunma odasının önünde de Siyah - Beyazlı futbolcularla tartıştığı bildirildi. 
     
     1 maç kapatma... 

     Bu sezon sahasında oynadığı maçlarda çıkan olaylar ve küfürlü tezahürat nedeniyle ceza alan Beşiktaş’ın bu kez de iki suçtan disiplin kuruluna gideceği vurgulandı. Talimatın saha olaylarıö başlıklı 33. maddesine göre işlem görecek olan Siyah - Beyazlı kulüp bilindiği gibi İnönü’deki Denizlispor maçındaki küfürlü tezahürat nedeniyle 20 milyar ceza almıştı. Beşiktaş’ın bu kez de 1 maç kapatma ve 50 milyar ceza alabileceği kaydedildi. 
     
</TEXT>
</DOC>
