<DOC>
<DOCNO> 322537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko39.html </URL>
<DATE> 2005/03/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
IMF, Bulgar politikacıları uyardı... 
</HEADLINE>
<TEXT>

     Bulgaristan'da Haziran ayında yapılacak parlamento seçimleri için geri sayım sürerken Uluslararası Para Fonu IMF , Bulgar politikacıları, halka, mali açıdan yerine getirilemeyecek sözler vermemeleri konusunda uyardı. 
     Bütçe uygulamalarının denetlenmesi ve yeni ortak ekonomik programların belirlenmesi için görüşmelerde bulunmak üzere Bulgaristan'a gelen IMF'nin Bulgaristan temsilcisi Hans Flickenchild, Maliye Bakanı Milen Velçev ile görüştü. 
     Flickenchild, görüşmenin ardından yaptığı açıklamada, Haziran ayında yapılacak parlamento seçimlerinin önemini vurgulayarak, ''Bulgar politikacılar seçim öncesinde halka vaatlerde bulunurken çok dikkatli olmalılar. Onlara tavsiyem, halka, mali açıdan yerine getiremeyecekleri sözler vermemeleridir'' dedi. 
     Devlet kaynaklarının tükenmez olmadığını sözlerine ekleyen Flickenchild, iktidara talip olan tüm siyasi partilerin mantıklı ve ayağı yere basan ekonomik politikalar üretmesi gerektiğine işaret etti. 
     Bulgaristan Maliye Bakanı Milen Velçev de, 2005 yılı bütçesinin uygulanması konusunda IMF ile yapılacak görüşmelerde bu kez anlaşma sağlanacağını umduğunu söyledi. 
     IMF ile Bulgaristan arasında yaklaşık üç ay önce yapılan görüşmeler anlaşmazlıkla noktalanmıştı. 
     IMF, Bulgaristan hükümetinin, başta asgari ücret olmak üzere memur maaşlarına enflasyon oranının çok üzerinde zam yapma isteğine karşı çıkıyor. 
     
</TEXT>
</DOC>
