<DOC>
<DOCNO> 305964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/ekonomi/eko05.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borcuna gayrimenkul 
</HEADLINE>
<TEXT>


KİT'ler, belediyeler ve kamu bankaları, vergi borcunu gayrimenkulle ödeyebilecek 


Maliye Bakanlığı, KİT'ler, kamu bankaları, büyükşehir belediyeleri ile il özel idare ve bunlara ait bağlı kuruluşların taşınmazlarını borçları karşılığında takdir edilen değer üzerinden satın alabilecek. 
Bakanlığın konuya ilişkin 'Amme Alacaklarının Tahsil Usulü Hakkında Kanun'a eklenen ve 31 Aralık 2007 tarihine kadar uygulanacak geçici maddeye ilişkin Tahsilat Genel Tebliği dünkü Resmi Gazete'de yayımlandı. Tebliğe göre, borçlarına karşılık olarak taşınmazları Maliye Bakanlığı'nca alınabilecek mükellefler şunlar 
"Özelleştirme kapsamına alınan kuruluşlar dahil iktisadi devlet teşekkülleri ve kamu iktisadi kuruluşları ile bunların müesseseleri, bağlı ortaklıkları ve iştirakleri, kamu bankaları, büyükşehir belediyeleri, belediyeler, il özel idareleri ve bunlara ait tüzel kişiler veya bunlara bağlı kuruluşlar ile bunlar dışında borçlarını ödemede çok zor duruma düştüğü inceleme raporuyla tespit edilen diğer mükellefler." 
Taşınmazın değerinin, mükellefin toplam borçlarından daha yüksek tutarda olması halinde oluşan fark mükellefe iade edilmeyeceği gibi taşınmazın Hazine adına tescil tarihinden sonra doğacak borçlarına da mahsup edilmeyecek. 

Hacizli olmamalı 
Borçlara karşılık olarak satın alınacak taşınmaz, mükellefin mülkiyetinde bulunacak. Taşınmazların üzerinde amme borçları dolayısıyla vergi dairesince konulanlar hariç olmak üzere herhangi bir takyidat ipotek, haciz bulunmayacak. 
Bu uygulamadan yararlanmak isteyen mükellefler dilekçeyle bağlı bulundukları vergi dairesine başvuracaklar. 




</TEXT>
</DOC>
