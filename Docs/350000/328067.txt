<DOC>
<DOCNO> 328067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun13.html </URL>
<DATE> 2005/03/29/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
ABD, Suriyeli muhaliflerle görüştüğünü doğruladı 
</HEADLINE>
<TEXT>

     ABD Dışişleri Bakanlığı, Amerikalı yetkililerin, geçen hafta bazı Suriyeli muhaliflerle görüştüğünü doğruladı ve bu görüşmenin, Suriye Devlet Başkanı Beşşar Esad'ı devirmek için bir girişim olmadığını bildirdi. 
     ABD Dışişleri Bakanlığı sözcüsü Adam Ereli, ''Suriyeli sivil toplum örgütü üyeleri, akademisyenler ve diğer yetkililerin, Suriye'deki durum ve bu ülkedeki reformlar hakkında konuşmak üzere davet edildiğini'' söyledi. 
     Bu toplantının, mevcut Suriye hükümetinin devrilmesi yönünde bir girişim olmadığını belirten Ereli, ''Toplantının amacı, Suriye halkının şu an içinde bulunduğu sistemde daha fazla reform için duyduğu isteği nasıl destekleyebileceğimizi görmekti'' dedi. 
     Washington Post gazetesi, Geniş Ortadoğu ve Kuzey Afrika projesinin koordinasyonuyla görevli üst düzey Dışişleri Bakanlığı yetkilisi ve Başkan Yardımcısı Dick Cheney'nin kızı Elizabeth Cheney'nin başkanlığındaki Amerikalı yetkililerin, Suriyeli muhaliflerle geçen perşembe günü görüştüğünü duyurmuştu. 
     
</TEXT>
</DOC>
