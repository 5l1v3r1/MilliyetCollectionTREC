<DOC>
<DOCNO> 306163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy21.html </URL>
<DATE> 2005/01/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Güler 2004'te akaryakıta 235 kez artış yapmamız gerekirken 6 kez yaptık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, otomatik fiyat sistemi kapsamında akaryakıt ürünlerine 2004 yılında 235 kez artış yapılması gerekirken, petrol fiyatlarındaki artışın piyasalara yansıtılmadığını bildirdi. 
     Güler, DYP Iğdır Milletvekili Dursun Akdemir'in, petrol fiyatlarındaki yükselişler gerekçe gösterilerek 2004 yılının son çeyreğinde akaryakıt ürünlerine peş peşe zam yapılırken, petrol fiyatlarının 46.79 dolara inmesine rağmen neden akaryakıt fiyatlarında indirime gidilmediğine ilişkin soru önergesini yanıtladı. Güler, yanıtında şunları kaydetti 
     ''1 Ocak 2004 - 24 Aralık 2004 döneminde akaryakıt ürünlerine değişik zamanlarda Otomatik Fiyat Sistemi kapsamında 235 artış yapılması gerekirken, ÖTV'de yapılan düzenlemelerle bu artışlar piyasalara yansıtılmamış ve dış piyasadaki ham petrol ve petrol ürünlerinin fiyatının aşırı derecede artmasına rağmen tüketici bu artışlardan korunmuştur. 
     Ancak, dış piyasalardaki ham petrol ve petrol ürünlerinin aşırı derecede artması nedeniyle 2004 yılı içerisinde cüzi miktarlarda olmak üzere akaryakıt ürünlerinde 6 kez, LPG'de ise 2 kez fiyat artışına gidilme durumunda kalınmıştır.'' 
     
     ''ARTIŞLAR GEREKENİN ALTINDA TUTULDU'' 
     ''Uluslararası piyasalarda petrol fiyatlarındaki ciddi düşüşler ve kamuoyunun beklentisi de dikkate alınarak akaryakıt fiyatlarında bir indirim yapmayı düşünüyor musunuz '' sorusunu yanıtlarken de Güler, 1 Ocak 2004 tarihinde dünyadaki ham petrol fiyatının varili 30 dolar iken yüzde 80 artarak 55 dolara yükseldiğini belirtti. Akaryakıt ürünlerine 19 Ekim 2004 tarihindeki yüzde 5'lik artışla yıl boyunca yapılan ortalama artışın yüzde 32.25 düzeyinde gerçekleştiğini anımsatan Güler, soru önergesinin verildiği tarihte petrolün fiyatının 46.79 dolara gerilemesine rağmen ham petrolde fiyat artış oranının yüzde 55.96 olduğunu belirtti. Güler, ÖTV'de yapılan düzenlemelerle petrol ürünlerinde fiyatların olması gerekenin altında tutulmasının sağlandığını bildirdi. 
     Enerji ve Tabii Kaynaklar Bakanı Hilmi Güler, Petrol Piyasası Kanunu gereği 1 Ocak 2005 tarihinden itibaren akaryakıt ürünlerinin fiyatlarının serbest piyasa şartlarında oluştuğunu, olağan durumlarda piyasaya müdahale edilmesinin söz konusu olmadığını belirtti. 
     
</TEXT>
</DOC>
