<DOC>
<DOCNO> 307132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun31.html </URL>
<DATE> 2005/01/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Açe'li isyancıların lideri Yardım görevlilerine saldırmayacağız 
</HEADLINE>
<TEXT>

     Endonezya'da Açe eyaletinin bağımsızlığını isteyen isyancıların lideri, tsumani felaketinin ardından bölgede yardım çalışmalarını yürüten yabancı görevlilere saldırmayacaklarını söyledi. 
     İsyancıların lideri Tengku Mucksalmina, ''Analarımız, karılarımız ve çocuklarımız, bu trajedinin kurbanları. Onlara yardım götüren hiçbir konvoyu pusuya düşürmeyeceğiz. Onların burada kalmalarını, acı çeken Açe halkını yalnız bırakmamalarını istiyoruz'' dedi. 
     Mucksalmina, dağdan inerek, gıda yardımında bulunmaya ve cesetlerin toplanmasına yardım etmeye hazır olduklarını da sözlerine ekledi. 
     Danimarka, 26 Aralık'taki tsunami felaketinin ardından yardım çalışmalarının sürdüğü Endonezya'nın Açe bölgesinde yabancı görevlilere yönelik terörist saldırı düzenlenebileceği uyarısında bulunmuştu. 
     
     HİNDİSTAN 
     Bu arada, Hindistan'ın güneyindeki Maocu gerillalar, eyalet yönetimiyle barış görüşmelerini iptal etti. 
     Ülkenin iki komünist örgütünün liderleri, barış görüşmelerinin kesilmesine, Maocu gerillaların güvenlik güçleri tarafından öldürülmesini neden gösterdi. 
     Hindistan'da Maocu gerillalar, 30 yılı aşkındır toprak ve yoksullara iş talebiyle güvenlik güçleriyle çatışmalara giriyor. 
     
</TEXT>
</DOC>
