<DOC>
<DOCNO> 320830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur42.html </URL>
<DATE> 2005/03/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Uzaktan kumandalı kaleşnikof ile saldırı 
</HEADLINE>
<TEXT>

     Küçükçekmece'deki bir şirkete, çalıntı otomobilin içerisine yerleştirilen otomatik tüfekle ateş açıldı. Saldırıda ölen ya da yaralanan olmadı. 
     Alınan bilgiye göre, Sefaköy Halkalı Caddesi 205 numarada bulunan Kurtuluş Faktoring Hizmetleri A.Ş'nin binası, saat 10.30 sıralarında tarandı. Kurşunlar, şirketin sahibi olduğu bildirilen Salvo Taragano'nun odasının pencerelerinin üzerindeki duvara isabet etti. 
     Silah seslerinin durmasının ardından yapılan incelemede, faktoring şirketinin hemen karşısında yer alan inşaat halindeki binanın önünde yeşil renkli 34 GNZ 90 plakalı bir araç görüldü. 
     Otomobilde yapılan aramada aracın arka koltuğunda alttan destekli ve namlu yönü faktoring şirketi binasına dönük kaleşnikof marka otomatik tüfek bulundu. Ayrıca bu tüfeğin, uzaktan kumanda düzeneğiyle ateşlendiği belirlendi. 
     Şehremini Polis Merkezi'nde çalıntı kaydı olduğu anlaşılan 34 GNZ 90 plakalı otomobil ile otomatik silah, daha sonra emniyete götürüldü. 
     Silahlı saldırıda yaralanan olmadığı öğrenilirken, faktoring şirketine olaydan kısa bir süre önce telefon geldiği ve binanın boşaltılmasının istendiği kaydedildi. 
     Bu arada, İstinye'de oturduğu belirtilen şirket sahibinin telefonla tehdit edildiği bildirildi. Halen yurtdışında olduğu ifade edilen işadamının, tehdit olayıyla ilgili olarak 5 gün önce Sarıyer Cumhuriyet Savcılığı'na suç duyurusunda bulunduğu öğrenildi. 

     
</TEXT>
</DOC>
