<DOC>
<DOCNO> 337323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun35.html </URL>
<DATE> 2005/04/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Savaş suçlusu Sırp albay Bulgaristan'da yakalandı 
</HEADLINE>
<TEXT>

     Hırvatistan’da gıyabında yapılan yargılama sonucu savaş suçlusu olarak 20 yıl hapis cezasına çarptırılan ve İnterpol tarafından kırmızı bültenle aranan Sırp albay Çedomir Brankoviç Bulgaristan’da yakalandı. 
     İçişleri Bakanlığı Genel Sekreteri General Boyko Borisov, dün gece düzenlenen operasyonda gözaltına alınan Brankoviç’in Bulgaristan’a resmi ziyarette bulunan Sırp askeri heyetiyle geldiğinin belirlendiğini açıkladı. 
     Brankoviç’in Sırp askeri heyetinde bulunduğunun bir gün önceden kendilerine ihbar edildiğini belirten Borisov, bu ihbarın titizlikle değerlendirildiğini ve Brankoviç’in Sofya’da Sırp askeri heyetinin resmi temasları sırasında gözaltına alındığını bildirdi. 
     Sırp albayın sınır dışı mı edileceği yoksa Hırvatistan’a mı teslim edileceği henüz açıklık kazanmadı. 
     Bulgaristan Adalet Bakanlığı yetkilileri, uluslararası hukuka uygun olarak hareket edilmesi için Hırvatistan ile Sırbistan arasında Brankoviç’in durumuyla ilgili bir anlaşmaya varılması gerektiği görüşünü savunuyor. 
     Uluslararası gözlemciler ise Brankoviç’in Hırvatistan tarafından İnterpol aracılığıyla arandığı için bu ülkeye teslim edilmesi gerektiği görüşünde birleşiyorlar. 
     Sırp albay Brankoviç Eski Yugoslavya ordusunda alay komutanı olarak görev yaparken 1991 yılında savaş sırasında Hırvatistan sınırlarında sivil hedeflere havan topu saldırısı emri vererek, 13 sivilin ölümüne neden olmakla suçlanıyor. 
     Albay Brankoviç, Hırvatistan’ın Sisek kenti mahkemesinde gıyabında görülen dava sonucunda suçlu bulundu ve 20 yıl ağır hapis cezasına çarptırıldı. 
     
</TEXT>
</DOC>
