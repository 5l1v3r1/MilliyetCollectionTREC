<DOC>
<DOCNO> 309192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko27.html </URL>
<DATE> 2005/01/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Koç Holding Yangının depoda olması nedeniyle üretim aksamadı 
</HEADLINE>
<TEXT>

     Koç Holding Dayanıklı Tüketim ve İnşaat Grubu Başkanı Bülent Bulgurlu, yangın çıkan yerin bölgedeki 7 depodan biri olduğunu belirterek, ''Yangının depoda olması nedeniyle üretimimiz aksamadı'' dedi. 
     Soğutma çalışmalarının sürdüğü Beylikdüzü'ndeki Beko Elektronik A.Ş'ye ait mamul ve malzeme stokunun bulunduğu depoya gelerek incelemelerde bulunan Bulgurlu, basın mensuplarının sorularını da cevaplandırdı. 
     Yangının saat 22.00 sıralarında deponun üst katlarında çıktığını ve nedeninin henüz belirlenemediğini anlatan Bulgurlu, yangında can kaybı olmamasının en büyük tesellileri olduğunu kaydetti. 
     Yangın sonucu büyük çapta maddi hasar meydana geldiğini ifade eden Bulgurlu, ''Burası bölgedeki 7 depomuzdan biri. Yangının depoda olması nedeniyle üretimimiz aksamadı. Fabrikada 3 vardiya olarak üretime devam ediyoruz'' dedi. 
     Beko Elektronik A.Ş'nin Genel Müdür Yardımcısı Mustafa Tekdemir de 15-20 bini televizyon olmak üzere 30-35 bin civarında ürünün yandığını tahmin ettiklerini söyledi. 
     
</TEXT>
</DOC>
