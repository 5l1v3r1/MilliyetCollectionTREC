<DOC>
<DOCNO> 345429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo49.html </URL>
<DATE> 2005/05/24/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Atletizm'de doping şoku... 
</HEADLINE>
<TEXT>

     Avrupa Salon Atletizm Şampiyonası’nda gümüş madalya kazanan milli atlet Tezeta Dengersa’nın doping kontrollerinde A numunesi pozitif çıktı. 
     Uluslararası Atletizm Federasyonları Birliği IAAF , İspanya’nın başkenti Madrid’de mart ayında yapılan şampiyonada 3 bin metrede 8.46.65’lik derecesiyle Türkiye rekoru kırarak gümüş madalya kazanan 
     Dengersa’nın A numunesinin pozitif çıktığına ilişkin yazıyı, Atletizm Federasyonu’na gönderdi. 
     Dengersa’nın A numunesinin analizinde, yasaklı ilaçlar listesinde yer alan bir Anabolic Steroid olan "Metenolon" maddesine rastlandığı öğrenildi. 
     
     ANTRENÖR HATİPOĞLU MADRİD’E GİDİYOR 
     Milli atletin antrenörü Ertan Hatipoğlu, Dengersa’nın B 
     numunesinin açılması için yarın Madrid’e gidecek. 
     IAAF’tan gelen "pozitif" haberiyle adeta şoka girdiklerini ifade eden Hatipoğlu, "Hiç hakkımız olmayan bir iddia ile karşı karşıya kaldık" dedi. 
     Tezeta’nın bu tip bir ilaç kullanmadığını kendisine ifade ettiğini belirten Hatipoğlu, şunları söyledi 
     "Bu tip bir ilacı benim de sporcuma vermem imkansız. Uzun mesafe atletlerinin kullanamayacağı yapıda bir ilaç. Sporcu, bu ilacı kullanırsa 1-2 yıl içinde 10-15 kilo alır. Bu da bir uzun mesafeci için son demektir. Ayrıca, vücutta çok uzun süre kalan bir madde. 
     Tezeta sürekli yarış koşan bir sporcu. Biz böyle bir ilaç kullanmadık. 
     Yarış öncesinde de tüm tedbirleri aldık. Gıda yoluyla aldığı ihtimali üzerinde duruyoruz. B numunesinin analizinde, ilacın miktarı belli olacak. Bu da ne şekilde vücuda girdiğini aydınlatacak." 
     
</TEXT>
</DOC>
