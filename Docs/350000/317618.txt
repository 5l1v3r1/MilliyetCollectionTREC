<DOC>
<DOCNO> 317618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur02.html </URL>
<DATE> 2005/02/22/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Edirne'deki su taşkınında 156 bin dekar tarım alanı etkilendi 
</HEADLINE>
<TEXT>

     Edirne Valisi Nusret Miroğlu, Meriç, Tunca ve Arda nehirlerinde yaşanan taşkından 156 bin dekar tarım alanının etkilendiğini bildirdi. 
     Miroğlu, yaptığı yazılı açıklamada, sağanak yağışlar ve karların erimesi nedeniyle nehirlerdeki su seviyesinin yükseldiğini, seddelerden taşan suyun tarım arazilerini etkisi altına aldığını belirtti. 
     Taşkına maruz kalan bölgelerde Hasar Tespit Komisyonu'nun çalışmalarını sürdürdüğünü ifade eden Miroğlu, ilk belirlemelere göre, Edirne Merkez, Meriç, İpsala, Uzunköprü ve Enez ilçelerinde yaklaşık 156 bin dekar alanın sular altında kaldığını kaydetti. 
     Büyük bölümü çeltik ekili alanların sudan zarar görmediğini ifade eden Miroğlu, hububat ve yem bitkisi ekili olduğu tahmin edilen 11 bin dekar alanda ise taşkın sularının çekilmesinden sonra kesin hasar tespitinin yapılacağını vurguladı. 
     Bu arada, Meriç İlçesi'ne bağlı Alibeyköy, Nasuhbey ve Umurca köylerinden taşımalı sistemle ilçe merkezine giden 68 öğrencinin, köy yollarındaki su seviyesinin yer yer yüksek olmasından ve küçük araçların geçişine izin vermemesinden dolayı okullarına gidemedikleri de bildirildi Suların çekilmesinin ardından öğrenciler, ilçe merkezindeki Üsteğmen Aydın Yılmaz İlköğretim Okulu'nda eğitimlerine devam edecek. 
     Öte yandan, Meriç, Tunca ve Arda nehirlerinin birleştiği nokta olan Kirişhane mevkiinde yapılan ölçümlerde, suyun debisinin 721 metreküp saniyeye düştüğü belirtildi. 
     
</TEXT>
</DOC>
