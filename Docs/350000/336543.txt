<DOC>
<DOCNO> 336543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/axspo01.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da bir umut 
</HEADLINE>
<TEXT>


Çalımbay, beş maçı da kazanıp, Şampiyonlar Ligi şansını sonuna kadar zorlamak istiyor 

BİLAL MEŞE 


Konyaspor galibiyetinin sevincini yaşayan Beşiktaş Teknik Direktörü Rıza Çalımbay, kalan beş maçtan da galibiyetle ayrılıp, Şampiyonlar Ligi şansını sonuna kadar zorlamak istiyor. UEFA Kupası'nı büyük ölçüde garantileyen Siyah - Beyazlı ekibin çalıştırıcısı, Yeşil - Beyazlılar karşısında özellikle mücadeleden mutluluk duyduğunu ifade etti. 
Konyaspor'un, kendilerini Türkiye Kupası'ndan eleyerek gücünü gösterdiğine dikkat çeken Çalımbay, "Böylesi bir rakip karşısında kazandık. Şimdi, kalan maçlarımıza bakıyoruz. Beş rakibimizi de yenebilecek durumdayız. Bunu başaracak gücümüz ve yeteneğimiz fazlasıyla var" yorumunu yaptı. 

Futbolcular paralanacak 

Ligde önce Fenerbahçe'yi deviren, ardından Konyaspor'u güç de olsa yenmeyi başaran Beşiktaş'ta yönetim kesenin ağzını açacak. Bir süredir Siyah - Beyazlı ekipte ödenmeyen prim ve taksitlerin hafta içinde futbolcuların hesabına yatırılacağı açıklandı. 


</TEXT>
</DOC>
