<DOC>
<DOCNO> 300730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas14.html </URL>
<DATE> 2004/12/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Çocuklara beyni geliştiren oyuncak 
</HEADLINE>
<TEXT>

     Çocukların aklını çalıştırmaya yarayan oyuncaklar, beyin fonksiyonlarına kalıcı bir destek de sağlayabiliyor. Bilim adamları erken yaşta edinilen yeteneklerin ileride beynin yapısında kalıcı değişikliklere zemin hazırladığını söyledi. 
     ABD'deki Stanford Üniversitesi'nin daha önce baykuş yavrularıyla yaptığı araştırmalarda, yavruların yeni yetenekleri yaşlı baykuşların aksine çok çabuk edindiği saptanmıştı. Yeni araştırmada yavruların yetişkinliklerinde de bu yetenekleri hatırlayıp hatırlamadıkları incelendi ve hatırladıkları görüldü. 
     Araştırmayı yürüten Prof. Eric Knudsen, erken yaşta öğrenmenin beyindeki nöronlar arasında yeni bağlantılar yarattığını ve bu bağlantıların yıllar sonra da kullanılabildiğini açıkladı. 
     Prof. Knudsen, bu bilgiden yola çıkarak çocuklara çok küçük yaşta ses çıkaran ya da itme, sürme gibi eylemler gerektiren oyuncaklar verilmesinin, ileride geliştirecekleri yetenekler için zemin hazırlayacağını söyledi. 
     Çocuğu harekete teşvik eden oyuncakların, beynin değişim kapasitesinin olduğu çocuklukta, düşünülenden çok daha fazla önem taşıdığı da belirtildi. 
     
</TEXT>
</DOC>
