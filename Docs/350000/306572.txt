<DOC>
<DOCNO> 306572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur49.html </URL>
<DATE> 2005/01/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Marmaris Kaymakamı Ceset torbası stokladığımız doğru değil 
</HEADLINE>
<TEXT>

     Marmaris ve Gökova'daki deniz suyu çekilmesinin ardından, bölgenin 1-2 gün içinde ''normale dönmesinin'' beklendiği bildirildi. 
     Marmaris ve Gökova'da yaptığı araştırmalarla tanınan ve 10 yıldır Marmaris'te yaşayan Jeofizik Mühendisi Hakan Beyaz, son iki gündür çok sayıda vatandaşın kendisini arayarak depremle ilgili endişelerini dile getirdiğini belirtti. 
     Beyaz, AA muhabirine şunları söyledi 
     ''İnsanlar sürekli arayıp 'Marmaris'i terk edelim mi' diye soruyor. Tüm vatandaşları sakin olmaya çağırıyorum. 1-2 gün içinde her şey normale döner. Atmosferik bir takım olaylar, burada deniz suyu çekilmesi sonucunu getirdi. Daha önce de belirttiğimiz gibi bunun depremle ilgisi bulunmuyor.'' 
     
     KAYMAKAM ÖZDEMİR 

     Marmaris Kaymakamı Cemalettin Özdemir, Deniz Kuvvetleri Komutanlığı ve çeşitli üniversitelerin yetkilileri ile görüştüğünü, deniz suyu çekilmesinin bir felaketin habercisi olmadığını belirtti. 
     ''Marmaris Kaymakamlığı ve belediyeler ceset torbası stokluyor'' biçimindeki iddiaların da doğru olmadığını kaydeden Özdemir, ''Sağlık Grup Başkanlığı ve Devlet Hastanesi ölüm vakaları için ceset torbası alıyor. Bunun dışında belediyeler ve bize bağlı birimler kesinlikle ceset torbası almadı'' dedi. 
     Bu arada Orhaniye Köyü'nde balıkçıların bir süredir balığa çıkmadığı belirtildi. 
     
</TEXT>
</DOC>
