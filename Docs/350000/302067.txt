<DOC>
<DOCNO> 302067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/spo03.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpik çalım 
</HEADLINE>
<TEXT>


Mecidiyeköy'deki stat hiç güven vermiyordu. Federasyon "Onaylamam" diye niyetini belli ediyordu. Ama seçim ve taraftar baskısıyla, yaşlı tesis kapılarını yeniden Galatasaray'a açtı 

Üç Büyüklerin Seyir Defteri 

Aslan'ın 100. yıl sendroum HALİL ÖZER - 2 


Galatasaray futbolunda cicim ayları çabuk biterken, yönetimde sezon başında Ali Sami Yen ile Olimpiyat Stadı arasında büyük bir stres yaşandı. Başkan Özhan Canaydın transferler için Monaco'da futbolcu peşinde koşarken, İstanbul'da yönetim, taraftarın tüm isteğine rağmen maçların Olimpiyat Stadı'nda oynanmasını istedi. Çünkü Ali Sami Yen Stadı'nın oynanacak hiçbir yanı yoktu. Bu arada Şişli Belediye Başkanı Mustafa Sarıgül söz vermesine rağmen statta hiçbir çalışma yapmamıştı. Bunun üzerine yönetim de kesinlikle Olimpiyat Stadı'nda oynama kararı aldı. Bu karardan Başkan Özhan Canaydın'ın haberi yoktu. Yönetim profesyonel maçlar Olimpiyat Stadı'nda oynanacak gibi çalışmalarını sürdürüyordu. Yeni yerleşim planları, kapılardaki turnikelerin değişmesi gibi çalışmalar hemen hemen başlamak üzereydi. Hatta neredeyse biletler ve kombine kartlar bile basılacaktı. 
Ancak taraftar bu konuda en yetkili ses olmaya devam ediyordu. Olimpiyat Stadı'nın kararı medyada yer almaya başlayınca taraftar tepkisi çığ gibi büyümeye başladı. Hatta fatura, zaten tepkili oldukları Başkan Özhan Canaydın'a çıkıyordu. Zaten Fatih Terim'in gönderilmesi ve transferlerdeki sessizlik yüzünden taraftar kızgındı. Ali Sami Yen isteksizliği bunun üzerine iyice tuz biber ekmişti. Taraftarların büyük bölümü, maçların Halkalı'da oynanması halinde protesto yoluna gitmeyi düşünüyordu. Tribünlerdeki etkin grupların birçoğu maçlara gitmeme kararı bile almıştı. Ayrıca ilk kez yönetim aleyhine tepki için somut hazırlıklar da yapılıyordu. Başkan Özhan Canaydın bu gelişmelerden hemen haberdar oldu. Monaco'dan döndü ve yönetimi topladı. Yöneticilerin hepsi kendisine, maçların Halkalı'da oynanmasının daha iyi olacağını anlatmaya çalıştı. Ancak Canaydın kararlıydı. Yönetimin ve profesyonellerin isteğine rağmen "Hayır. Ali Sami Yen'de oynayacağız" dedi. Yapılan onca hazırlık ve çalışma bir anda boşa gitti. Canaydın'ın bu kararı federasyon tarafından da şaşkınlıkla karşılandı. Futbol Federasyonu, o dönemde sık sık Ali Sami Yen Stadı için asla onay vermeyeceğini açıklıyordu. Ancak federasyon, seçim dönemi nedeniyle Galatasaray'ın isteğini geri çeviremedi. Oysa federasyon, insan sağlığının tehlikede olması nedeniyle stada kesinlikle karşı çıkıyordu. 

UEFA bile şaşırdı 
Şampiyonlar Ligi finali için İstanbul'a gelmeye başlayan UEFA yetkilileri ise Galatasaray'ın, Olimpiyat Stadı'nı veto ettiğini duydukları zaman kulaklarına inanamamışlardı. Ali Sami Yen Stadı'nı bilen Avrupalı yetkililer, "Olamaz. Zemin kattan, gökyüzü gözüken bir stadda maç nasıl oynanır " diyerek hayretlerini gizlemiyorlardı. 
Ancak Başkan Canaydın ayağını sağlama bastı. Uzmanları getirtti ve stadı inceletti. Kale arkasını kapattı, diğer tribünleri açtırdı. Bakım yaptırdı. Stadı boyattı. Bu hamlesi ile de seyircinin tepkisini otomatikman rafa kaldırttı ve rahat bir nefes aldı. Özhan Canaydın'ı bu kararında, elbette Teknik Direktör Hagi ile futbolcular da etken oldu. Çünkü Florya cephesi 100. yıl nedeniyle maçların kesinlikle Ali Sami Yen Stadı'nda oynanmasını istiyordu. 
Bu gelişmeler yaşanırken, Florya'da da kabuk değişimi gerçekleşiyordu. Futbol A.Ş'nin Genel Müdürü Ahmet Demet görevinden alınmış, yerine Hagi'ye yakın bir isim olan Mustafa Turgun getirilmişti. Böylece Ayhan Akbin'in ayağının kesilmesinden sonra Florya'da tüm ipler Teknik Direktör Hagi'nin eline geçmişti. Artık orada sadece Hagi'nin istekleri gerçekleşiyordu. Örneğin, yönetim tüm çabasına rağmen Petre'yi takımdan gönderemedi. Hagi "Petre kalacak" dedi, uygulandı. Ergun Gürsoy tarafından transfer edilen Saidou ise bir türlü Hagi'nin gözüne giremiyordu. Hagi ile Gürsoy'un arasının iyice açılmasının başka bir nedeni ortaya çıkmıştı. 

Mecburen Tomas 
Başkan Özhan Canaydın yokluklara rağmen futbolcuların tüm alacaklarını ödemeyi başardı. Bu ödemeler takım içinde büyük bir rahatlığa neden oldu. Son olarak da Tomas, Fenerbahçe'den alınınca herkes lig maçlarını beklemeye başladı. Galatasaray, Tomas konusunda bugün rahat bir nefes alıyor gibi görülebilir, ama bu oyuncunun transferinin son derece isteksiz ve çaresiz şartlarda gerçekleştiği de asla hafızalardan silinmedi. Tomas alınıncaya kadar hep başka oyuncular peşinde koşuldu, yüksek fiyatlar elleri kolları bağladı. Sonunda da bonservisi olmayan Hırvat oyuncuya "Gel" denildi. Sarı - Kırmızılı takımdan günlerce haber bekleyen, hatta ülkesinden bir kulüple sözleşme yapma aşamasına bile gelen Tomas bugün en değerli oyuncu oldu. 
O dönemde, Galatasaray'ın en büyük eksikliği 10 numaraydı. Ancak cepteki para bu formayı giyecek isimlerin hiçbirine yetmiyordu. En büyük hedef olan Gallardo ise sakatlanınca 10 numara işi askıya alındı. Parasızlık çaresizliği de getirmişti. Kulübün ek geliri yoktu. Ürünler satılmıyor, taraftar formaya artık futbolcunun değil, kendi ismini yazdırıyordu. Seyirciyi tribünlere çekecek bir yıldız bulunamamıştı. Ayrıca Ali Sami Yen Stadı kararı tribün gelirini de bir hayli düşürmüştü. Kısacası elde avuçta yoktu. Kulübe sadece Başkan Özhan Canaydın maddi katkıda bulunurken, diğer yöneticiler para konusu açılınca ortalıktan kayboluyordu. Sonuçta, Canaydın biraz da kendi hataları yüzünden, tek başına mücadele ediyordu ve bu gidişle de etmeye devam edecek. 

Sevinç ve hüzün 

NEW York'taki kampın son gününde, Avrupa Şampiyonu Porto ile ünlü Giant Stadı'nda hazırlık maçı yapılmıştı. Hava çok sıcaktı. Ama Galatasaray güçlü rakibini oynadığı iyi futbolla yenmeyi başarmıştı. Hagi'nin de tüm keyfi yerine gelmişti. 90 dakika bitimindeki durgun hali gözlerden kaçmadı. Medya sordu "Neden durgunsunuz ". Yanıt kısaydı "Avrupa kupalarında yokuz. Bu maçtan sonra daha çok üzülüyorum. İçim yanıyor. Biz buna hiç alışkın değiliz". 

Müthiş trafik 

MONDRAGON, ABD kampı sonrası eşini de almak üzere kafileden ayrı önce Miami'ye uğradı, sonra Frankfurt'a geçti. Ancak Kolombiyalı kaleci, havalimanında müthiş bir trafiğin içine girdi. Abel Xavier de oradaydı. Uzun süre sohbet ettiler. Gazeteciler sağ bek arandığını bildiği için Xavier'e sordular "Geri mi dönüyorsun ". Yanıtı ilginçti "Daha yeni geldim, nasıl geri döneyim". O sırada Mondragon kısa boylu bir bayanla konuşuyordu. Basın ilgisini bu kez o yöne çevirdi ve bayanı sıkıştırdı "Kimsiniz ". Şaşırtan yanıt geldi "Alex'in eşiyim". Yani medya bir taşla iki kuş birden vurmuştu. 


</TEXT>
</DOC>
