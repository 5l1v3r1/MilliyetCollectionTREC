<DOC>
<DOCNO> 313853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy23.html </URL>
<DATE> 2005/02/09/ </DATE>
<TIME> 17.57 </TIME>
<AUTHOR>  </AUTHOR>
<HEADLINE>
Yunanistan adalet bakanı Türkiye'de... 
</HEADLINE>
<TEXT>

     Yunanistan Adalet Bakanı Anastasis Papaligouras, Türkiye'de bugün yenilikçi bir gelişme olduğunu belirterek, ''Bu gelişme Türkiye'nin AB'ye üyeliğini daha da kısaltıyor'' dedi. 
     Adalet Bakanı Cemil Çiçek, davetlisi olarak Türkiye'ye gelen Anastasis Papaligouras ile Adalet Bakanlığı'nda başbaşa görüştü. İki Bakan, daha sonra basın mensuplarına açıklamalarda bulundular. 
     Çiçek, son yıllarda iki ülke arasında yoğun şekilde işbirliği yapıldığını, bunun iki ülke için de sayısız yararları olduğunu söyledi. 
     Bu ilişkilerin adalet hizmetleri alanında da sürdürülmesinin önemine işaret eden Çiçek, Yunanistan'ın AB üyesi olduğunu, Türkiye'nin de bu konuda yoğun çabalar sarf ettiğini anlattı. 
     İki ülke arasındaki hukuki işbirliği konularında görüş alışverişinde bulunduklarını belirten Çiçek, iki ülke hakimlerinin eğitim alanında nasıl işbirliği yapabileceklerini de görüştüklerini söyledi. 
     Çiçek, Konuk Bakan Papaligouras'ın Türkiye'ye yaptığı ziyaretten duyduğu memnuniyeti dile getirdi. 
     
     KONUK BAKAN'IN SÖZLERİ 
     Yunanistan Adalet Bakanı Papaligouras, Çiçek'in davetinden büyük memnuniyet duyduğunu ifade etti. 
     Hukuk alanında nasıl bir işbirliği yapabileceklerini görüştüklerini belirten Papaligouras, Yunanistan'ın AB üyesi olarak teknik alandaki tecrübelerini Türkiye'ye aktarabileceğini kaydetti. 
     ''Yunanistan Türkiye'nin AB üyeliğini destekliyor'' diyen Papaligouras, Türkiye'nin AB'ye üyeliğinin hukuk konularının da benimsenmesini gerektirdiğini söyledi. 
     Papaligouras, Türkiye'nin Avrupa'da oluşan kuralları da benimsemesi gerektiğini ifade ederek, dost her iki ülke arasındaki ilişkinin derinleştiğini kaydetti. 
     
     SORULAR 
     Adalet Bakanı Çiçek, hukuki konulardaki görüş alışverişinin hangi konuları kapsadığının sorulması üzerine, Yunanistan'daki cezaevlerinde kalan bazı Türk vatandaşlarının cezalarının infazı, tutuklanmaları veya iadelerine ilişkin teknik konularda görüş alışverişinde bulunduklarını söyledi. Çiçek, iki ülke Adalet Bakanlığı bürokratlarının bu konuları kendi aralarında görüşerek bürokratik işlemlerin azaltılmasını sağlayacaklarını kaydetti. 
     Yunanistan'ın hangi teknik alanlarda Türkiye'ye tecrübelerini aktaracağının sorulması üzerine Çiçek, bu işbirliğinin ombudsmanlıkta yapılacağını, AB'nin projeyi desteklediğini, ombudsmanlık konusunda tercihin Yunanistan lehine kullanılacağını, akademisyenler seviyesinde de işbirliği yapılabileceğini anlattı. 
     Aynı soruya Yunan Bakan, ombudsmanlık konusunda Avrupa'da bir görüş olduğunu, ayrıca uyuşturucu ve terör gibi örgütlü suçlarla mücadelede işbirliğine gerek duyulduğunu kaydetti. 
     Aday ülkelerle de bu konularda işbirliği yapılması gerektiğini ifade eden Papaligouras, iki ülke arasında hukuk alanında yapılacak işbirliğinin iyi sonuç vereceğini söyledi. 
     Yunanistan Adalet Bakanı Papaligouras, Türkiye'nin AB'ye tam üyelik sürecinde hukuk alanında yaptığı değişiklikleri nasıl değerlendirdiği yönündeki soruya, ''Bütün Avrupa'da görünen şudur Bugün Türkiye'de yenilikçi bir gelişme var. Bu gelişme Türkiye'nin AB'ye üyeliğini daha da kısaltıyor. AB'ye tam üyelik süreci hukukunun da benimsenmesini gerektiriyor. Bu da milli hukukun uluslararası hukukla birleşmesi demek'' yanıtını verdi. 
     
</TEXT>
</DOC>
