<DOC>
<DOCNO> 314540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur38.html </URL>
<DATE> 2005/02/11/ </DATE>
<TIME> 18.07 </TIME>
<AUTHOR>  </AUTHOR>
<HEADLINE>
İlan ve reklam beyannamesi verme süresi 28 Şubat'a uzatıldı 
</HEADLINE>
<TEXT>

     İstanbul Büyükşehir Belediyesi, ilan-reklam beyanname verme ve ödeme süresinin 28 Şubat'a kadar uzatıldığını bildirdi. 
     Büyükşehir Belediyesi'nden yapılan açıklamada, 5216 sayılı Büyükşehir Belediyesi Kanunu sonrası meydan, bulvar, cadde ve ana arterler ile bu alanlara cephesi bulunan binalar üzerindeki ilan ve reklamların vergi ve ücretlerinin Büyükşehir Belediyesi'nce tahsil edileceği belirtildi. 
     Büyükşehir Belediyesi'nin, uygulamanın ilk yılı olması nedeniyle mükelleflerin mağdur olmaması için ilan-reklam beyanname verme ve ödeme süresini 28 Şubat'a kadar uzattığı kaydedilen açıklamada, mükelleflerin yoğunluktan etkilenmemesi için beyan verme işlemini son günlere bırakmaması gerektiğine işaret edildi. 
     Açıklamada, beyannamelerin bizzat Büyükşehir Belediyesi Gelirler Müdürlüğü'ne gidilerek verilebildiği veya posta marifetiyle gönderilebildiği ve vergilerin, tahakkukun çıkarılmasına müteakip tüm Vakıflar Bankası şubelerinden havale ücreti ödenmeden banka hesabına yatırılabildiği kaydedildi. 
     Beyanname verme süresi olan 28 Şubat'a kadar beyanı verilmeyen ilan ve reklamların, beyan döneminin sona ermesini müteakip yoklama fişi ile belediyece tespiti halinde cezalı tahsilat yapılacağı ifade edilen açıklamada, bu nedenle mükelleflerin ilan-reklam beyannamelerini süresi içinde vermeleri gerektiği vurgulandı. 
     
</TEXT>
</DOC>
