<DOC>
<DOCNO> 344285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy09.html </URL>
<DATE> 2005/05/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan'dan 'gazi, şehit dul ve yetimlerin işe yerleştirilmesi' genelgesi 
</HEADLINE>
<TEXT>

     Başbakan Recep Tayyip Erdoğan, şehit ve malul yakınları ile çalışabilir durumdaki gazilerin işe yerleştirilme işlemlerine bazı kurumların beklenilen ölçüde hassasiyet göstermediklerinin anlaşıldığını belirterek, farklı statü ve amaçlarla kurulmuş bulunan kamu bankaları, kurum, kurul, üst kurul gibi kamu kurum ve kuruluşlarından bazılarının, 3713 sayılı Terörle Mücadele Kanunu gereğince zorunlu olmasına rağmen bugüne kadar kadro tahsis etmediklerini kaydetti. 
     Bu kanun uyarınca atamalarda kullanılmak üzere ilgili kurumların İçişleri Bakanlığı’na bildirmiş oldukları kadrolarını 3 ay içerisinde güncelleştirmelerini isteyen Erdoğan, güncelleştirmeyen kurumlara, hak sahiplerinin öğrenim durumlarına göre atama yapılmasının resen teklif edileceğini bildirdi. 
     Başbakan Erdoğan, malul gaziler ile şehit dul ve yetimlerine ilişkin genelgesi, Resmi Gazete’de yayımlandı. 
     Erdoğan genelgede, Türk vatanı ve milletinin ebedi varlığını ve devletin bölünmez bütünlüğünü muhafaza etmek amacıyla, kanlarını akıtarak tarihe altın sayfalar yazdıran aziz şehitlere, gazilere, harp ve vazife malullerine ve bunların dul ve yetimlerine sahip çıkmak, saygılı olmak ve hatıralarını yüceltmenin herkes için kanuni ve vicdani bir sorumluluk olduğunu kaydetti. 
     Bu itibarla, günlük yaşantılarında ilgi ve ihtimama muhtaç harp ve vazife malulü gaziler ile şehitlerin dul ve yetimlerinin gerek resmi ve özel işlerinin kamu kurum ve kuruluşlarında takibi ve yerine getirilmesi esnasında gerekse halkla münasebetlerinde kendilerine gerekli ilgi ve yardımın gösterilmesi gerektiğini belirten Erdoğan, bu çerçevede bazı hususlara açıklık getirme ihtiyacı duyulduğunu ifade etti. 
     Başbakan Erdoğan, genelgesinde şunları kaydetti 
     "Terörle Mücadele Kanunu’nun Ek 1. maddesi ile getirilen ’Genel, katma ve özel bütçeli kurum ve kuruluşlarla mahalli idareler ve sermayesinin yarısından fazlası kamuya ait olan her nevi teşebbüs ve bağlı ortaklıklar, Devlet Memurları Kanunu’na tabi memur kadroları ile sözleşmeli personel ve sürekli işçi kadrolarının yüzde 0.5’ini, bu kanunun 1. maddesinde yazılı terör eylemleri nedeni ve etkisiyle şehit olan veya çalışamayacak derecede malul olan kamu görevlileri ile er ve erbaşların varsa eşlerinin, yoksa çocuklarından birisinin, çocukları da yoksa kardeşlerinden birisinin veya malul olup da çalışabilir durumda olanların istihdamı için ayırmak ve bu fıkra hükümleri çerçevesinde belirlenecek kişileri işe almak veya atamak zorundadırlar’ hükmü çerçevesinde, bütün kamu kurum ve kuruluşları görevlendirilmiş, bu konuda koordinasyonu sağlama görevi ise İçişleri Bakanlığı’na verilmiştir." Şehit ve malul yakınları ile çalışabilir durumdaki malullerin işe yerleştirilme işlemleri ile ilgili bazı kurumların beklenilen ölçüde hassasiyet göstermediklerinin anlaşıldığını belirten Erdoğan, farklı statü ve amaçlarla kurulmuş bulunan kamu bankaları, kurum, kurul, üst kurul gibi kamu kurum ve kuruluşlarından bazıları, 3713 sayılı Kanun gereğince zorunlu olmasına rağmen bu güne kadar kadro tahsis etmediklerini bildirdi. 
     
     "KANUNA UYMAK DURUMUNDALAR" 
     Erdoğan, kadro tahsis eden kurumların büyük çoğunluğunun ise hak sahiplerinin genellikle atanamayacakları yer, ünite ve unvanda kadrolar bildirdiklerini ifade ederek, şöyle devam etti 
     "Öte yandan bazı kurumların 3713 sayılı Kanun gereğince yapılan atamaları personel seçme olarak değerlendirerek, hak sahiplerini alıp almamakta serbest oldukları düşüncesiyle kanunun uygulamasına aykırı hareket ettikleri ve mezkur kanunun uygulanmasında sadece İçişleri Bakanlığı’nın görevli olduğu gibi bir kanaatle kanunla kendilerine verilen yükümlülüklerden kaçındıkları gözlenmektedir. Halbuki, birtakım idari tasarruflarla kanunların uygulanmasını engellemek mümkün değildir. 
     Söz konusu kanun maddesinden de anlaşılacağı üzere kurum ve kuruluşların söz konusu zorunluluk karşısında uygulamayı durdurma, erteleme veya yerine getirmeme gibi yetkileri bulunmamaktadır. Tüm kamu kurum ve kuruluşları bu kanuna uygun hareket etmek durumundadır. 
     Aksi bir tutum, görevi ihmal anlamına gelebilecek ve sorumluluk mevkiinde bulunan insanları, idari ve cezai yaptırımlarla karşı karşıya bırakabilecektir. Bu kanunun uygulanması bazen kurumların genel politikasına aykırı gibi görünse bile, bu durumda dahi yapılması gereken kanunu uygulamamak değil, kurumların genel politika ve ihtiyaçları ile kanunun çıkarılış amacı ve kamu hizmeti anlayışını bir dengede buluşturmak olmalıdır." 
     
     KADRO TAHSİSİNDE DİKKAT EDİLECEK HUSUSLAR 
     Başbakan Erdoğan, bu nedenle Terörle Mücadele Kanunu’nun Ek 1. 
     maddesine göre yapılacak şehit veya malul yakını ile çalışabilir durumdaki malullerin atamasında kullanılmak üzere genel, katma ve özel bütçeli kurum ve kuruluşlarla, mahalli idareler ve sermayesinin yarısından fazlası kamuya ait olan her nevi teşebbüs ve bağlı ortaklıkların İçişleri Bakanlığı’na bildirmiş oldukları kadroları genelgenin yayım tarihinden itibaren 3 ay içerisinde güncelleştirileceğini kaydetti. Erdoğan, güncelleştirmeyen kurumlara, hak sahiplerinin öğrenim durumlarına göre atama yapılmasının resen teklif edileceğini bildirdi. Genelgede, kadro tahsis edilirken dikkat edilecek hususlar ise şöyle sıralandı "- Terörle mücadele sonucu malul olan hak sahiplerinin memur olarak atandıkları takdirde malul maaşları kesildiğinden, atamaları daimi işçi kadrolarına yapılacak. Kurumlarca bildirilen işçi kadrosu kontenjanı bittiğinden, terör malullerinin istihdamında karşılaşılan güçlükleri aşmak için işçi statüsündeki kadrolara ağırlık verilecek. - Çoğunluğu ilkokul mezunu olan şehit yakınlarının istihdam edilebilmesi için özellikle "Yardımcı Hizmetler Sınıfı" kadrolarına atanacaklarda "ilkokul" mezunlarının atanması kolaylaştırılacak. - Kadro tahsisinde öncelik, fakülte ve yüksekokul mezunlarının atanacağı veya kurumsal özellik taşıyan kadrolara Öğretmen, İmam-hatip vs. değil ilkokul, ilköğretim okulu ve lise mezunlarının atanabilecekleri unvanlara verilecek." 
     
     GAZİLERİN MÜRACAATLARI 
     Devletin, ülkesi ve milletiyle bölünmez bütünlüğüne ve güvenliğine kasteden terör örgütleriyle mücadelede yaralanarak malul olan gazilerden çalışabilir durumda olanlar, Terörle Mücadele Kanunu’nun Ek 1. maddesi gereğince kamu kurum ve kuruluşlarında işçi statüsünde 
     istihdam edildiğini belirten Erdoğan, şunları kaydetti 
     "Malul gazi personelin çalıştıkları işyerlerinde farklı uygulamalara maruz kaldıkları, zaman zaman gazilik onurunu zedeleyici söz, tutum ve davranışlarla karşılaştıkları, kendilerine görev verilirken, sağlık durumlarının ve fiziksel noksanlıklarının dikkate alınmadığı hususları sözlü ve yazılı müracaatlarla çok sık olarak dile getirilmektedir. 
     Yüce Türk Milleti’nin güven ve huzuru için hayatlarını tehlikeye atarak, büyük bir cesaret ve feragatle görevlerini ifa ederken yaralanarak malul gazi olan bu vatan evlatlarına, gazilik onurunun her zaman ve her yerde hissettirilmesi, kendilerine her alanda yardımcı olunması ve bu hususun vicdani bir sorumluluk olarak benimsenmesi gerektiği değerlendirilmektedir. 
     Bu itibarla, söz konusu personelin çalıştıkları işyerlerinde karşılaştıkları sorunlar çözüme kavuşturulacak, ayrıca günlük yaşantılarında ilgi ve ihtimama ihtiyacı olan malul gazilerin, gerek resmi ve özel işlerinin kamu kurum ve kuruluşlarında takibi ve yerine getirilmesi esnasında gerekse halkla münasebetlerinde, kendilerine gerekli ilgi ve yardım özenle gösterilecektir." 
     
     "BAKANLAR KURULU KARARINI UYGULAYIN" 
     Başbakan Erdoğan, Bakanlar Kurulu’nun 1999’da aldığı kararla terörle mücadele sırasında malul sayılamayacak derecede yaralananlar, Bakanlar Kurulu Kararı uyarınca yükümlülük süreleri uzatılan yedek subay, erbaş ve erler ile emsallerine göre göstermiş oldukları üstün cesaret ve başarılarından dolayı komutanlarının takdirini kazanmış olanlara kamu kurum ve kuruluşlarına ait işyerlerine işçi statüsünde personel alımlarında öncelik tanınmasının hükme bağlanarak, uyulacak usul ve esasların belirlendiğini anımsattı. 
     Durumlarını kanıtlayan belgelerle birlikte Türkiye İş Kurumu’nun il müdürlüklerine kayıt yaptıran hak sahiplerinin isimleri işçi talep eden kamu kurumlarına bildirilmesine rağmen ilgililerin söz konusu öncelik hakkından yararlandırılmadıklarına dair şikayetlerin de giderek arttığını belirten Erdoğan, şikayetlerin ortadan kaldırılması için Bakanlar Kurulu Kararı’nın titizlikle uygulanması, bu doğrultuda özellikle Türkiye İş Kurumu taşra teşkilatının, işçi istihdam eden kamu kurum ve kuruluşlarının uygulama konusunda bir kere daha bilgilendirilmeleri ve tüm kamu kurum ve kuruluşlarının gerekli hassasiyeti göstermelerinin beklendiğini kaydetti. 
     
</TEXT>
</DOC>
