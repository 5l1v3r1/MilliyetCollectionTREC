<DOC>
<DOCNO> 310762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy01.html </URL>
<DATE> 2005/01/30/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Baykal Birilerinin gücü CHP'ye yetmemiştir... 
</HEADLINE>
<TEXT>

     CHP'nin 13. Olağanüstü Kurultayı'nda yeniden Genel Başkan seçilen Deniz Baykal, CHP'yi yönlendirmek için harekete geçildiği bir ortamda, delegelerin partilerine sahip çıktıklarını belirterek, ''Birilerinin gücü CHP'ye yetmemiştir'' dedi. 
     Baykal, seçim sonucunun açıklanmasından sonra 10. Yıl Marşı eşliğinde kürsüye çıkarak teşekkür konuşması yaptı. Konuşmasına, ''Sevgili CHP'liler, sevgili kardeşlerim bir kez daha CHP Genel Başkanlığı'na seçerek beni onurlandırdınız. Hepinize yürekten teşekkür ederim'' diye başlayan Baykal, sözlerini şöyle sürdürdü 
     ''CHP Genel Başkanı seçilmiş olmam, yaşamımın bu aşamasında elde edebileceğim en büyük ödül olmuştur. CHP'yi en güç koşullarda ilkeleriyle, ahlakıyla temsil etmenin bedelinin hepimize ödettirilmek istendiği bir ortamda, dışardan CHP'yi yönlendirmek için bütün güçlerin harekete geçtiği bir ortamda CHP'ye, genel başkanına sahip çıkarak beni en büyük ödülle taltif ettiniz. 
     CHP'nin kimliğinin, ahlakının asla değiştirilemeyeceği bir kez daha kanıtlanmıştır. Burada sadece beni seçmediniz, dışardan CHP'yi yönlendirmek isteyenlere de 'dur orada' dediniz. CHP'nin kimliğini bir kez daha kanıtladınız. Artık ortaya çıkmıştır ki CHP'nin ülke yararını gözeten politikalarını engellemeye kimsenin gücü yetmedi, bundan sonra da yetmeyecektir.'' ''Yozlaşmanın, çürümenin, sığlaşmanın CHP'ye bulaştırılamayacağını'' belirten Baykal, bir CHP'li olarak bundan büyük bir iftihar duyduğunu söyledi. Deniz Baykal, ''Ne mutlu ki CHP gibi bir partiniz var. Ey Türkiye, 70 milyon, bilin ki CHP bugün yeniden doğmuştur. Birilerinin gücü CHP'ye yetmemiştir. CHP ne yapacağına bir kez daha kendisi karar vermiştir'' diye konuştu. 
     Baykal, sözlerini ''CHP'nin önü açıktır. Partimizi el birliğiyle büyük başarılara götüreceğiz. Sizlerle iftihar ediyorum'' diye bitirdi. 
     Bu arada Genel Başkan adayı, Şişli Belediye Başkanı Mustafa Sarıgül oylamanın sonucunu beklemeden salondan ayrıldı. 
     
     ÇARŞAF LİSTE ÖNERİSİ REDDEDİLDİ 
     Genel Başkan Baykal'ın konuşmasının ardından Divan Başkanı Şinasi Öktem, Parti Meclisi PM ve Yüksek Disiplin Kurulu YDK üyelikleri seçimlerinin çarşaf liste esasına göre yapılması için Divan'a bir önerge verildiğini açıkladı. Öktem, önergenin Tüzük değişikliği anlamına geldiğini ve kabulü için salt çoğunluk gerektiğini belirterek, lehte ve aleyhte birer kurultay delegesine söz verdi. 
     Konuşmaların ardından yapılan oylamada önerge yeterli oyu alamadığı için PM ve YDK seçimleri blok liste esasına göre yapılacak. 
     Divan Başkanı Öktem, Kurultay'ın ilk gün çalışmalarını tamamladığını, bugün saat 10.30'da Genel Başkan Baykal'ın il başkanlarıyla parti genel merkezinde biraraya geleceğini bildirdi. Öktem, kurultay çalışmalarına saat 14.00'e kadar ara verildiğini de duyurdu. 
     
</TEXT>
</DOC>
