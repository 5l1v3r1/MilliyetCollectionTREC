<DOC>
<DOCNO> 311333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko31.html </URL>
<DATE> 2005/02/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Satıcı Cari açığın kredilerle finanse edilmesi bizi tedirgin ediyor 
</HEADLINE>
<TEXT>

     Nermin Özkan AA 

Türkiye İhracatçılar Meclisi TİM Başkanı Oğuz Satıcı, ''Cari açığı, IMF kredileri, borç ertelemesi ya da tanımsız kaynak girişleriyle finanse etmeye çalışmamız da apayrı risk olarak bizi tedirgin etmektedir'' dedi. 
     Satıcı, Zonguldak'ın Ereğli İlçesi'nde Ereğli Demir ve Çelik Fabrikaları Eğitim Müdürlüğü Konferans Salonu'nda düzenlediği basın toplantısında, 2004 yılı başında 6,8 milyar dolar olarak belirlenen cari açık hedefinin para ve maliyet politikalarının olumsuz yan etkileri sebebiyle yıl içinde iki kere revize edildiğini söyledi. 
     Bıçak sırtı bir dengede yürüyen ekonomiyi daha çetin riskler altına sokmanın kumar olduğunu ve sadece siyasi istikrara bağlı bir iktisat politikasının da geçmiş dönemlerdeki gibi Türkiye'yi dar boğazlara sokabileceği konusunda da uyarılar yapmayı borç bildiklerini belirten Satıcı, şöyle konuştu 
     ''Mevcut durumda bir türlü azaltılamayan cari açık, aşırı değerli YTL, yüksek reel faiz girdi maliyetleri, vergi oranlarıyla ihracatçılarımız pazar kaybetmemek için çok düşük oranlardaki karlara razı olmak durumunda kalmaktadır. Cari açığın IMF kredileri, borç ertelemesi ya da tanımsız kaynak girişleriyle finanse etmeye çalışmamız da apayrı risk olarak bizi tedirgin etmektedir. Bu da ülke özkaynaklarımızın değerinin altında yurtdışına aktarılmasına neden olmaktadır. Kısaca ülkemiz servetini kaybetmektedir. Daha önce belirttiğimiz gibi hükümetimizin kararlı biçimde yapmakta olduğu reformlara devam etmesi planlanan kanuni düzenlemelerin de bir an önce yapılması gerekmektedir. Özellikle üretim ihracatın ve ihracatçının önünü açacak düzenlemeler ivedilikle hayata geçirilmelidir.'' 
     
</TEXT>
</DOC>
