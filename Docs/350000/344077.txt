<DOC>
<DOCNO> 344077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas07.html </URL>
<DATE> 2005/05/19/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Robot cerrah ’Da Vinci’, aşıkları kavuşturdu 
</HEADLINE>
<TEXT>

     HİLAL YILMAZ Londra DHA 

İNGİLTERE’de bir robot tarafından yapılan ilk organ nakli ameliyatı sayesinde, böbrek hastası bir adamla kendisine organ bağışlayan sevgilisi tekrar mutlu günlerine geri dönmeye başladı. 
     ’Da Vinci’ adlı 1 milyon sterlinlik ’cerrah robot’ tarafından başkent Londra’daki Guy Hastanesi’nde gerçekleştirilen ameliyat sırasında 55 yaşındaki Pauline Payne adlı kadının böbreği robot tarafından alınıp, klasik bir ameliyatla sevgilisi 59 yaşındaki sevgilisi Raymond Jackson’a nakledildi. 
     
     KOLLARINI SOKUP BÖBREĞİ ÇIKARDI 

     İngiliz Daily Telegraph gazetesi, mekanik kolları ve 3 boyutlu bir kamerası bulunan Da Vinci robotunun 3 ay önce yaptığı ameliyatı şöyle anlattı 
     Da Vinci, kalem inceliğindeki 2 koluyla Pauline’in vücudunda 8 milimetrelik bir delik açtı. Ameliyat masasına yaklaşık 1 metre mesafede bulunan bir operatör, önündeki konsolu kullanıp robotun ellerini tıpkı bir cerrah gibi hareket ettirerek böbreği alma işlemini başlattı. Da Vinci’nin mekanik hareketleri bir insanınkine oranla yavaş görünmesine rağmen, hiçbir titreme olmaması bir avantajdı. Bu arada 3’üncü bir kol, Pauline’in vücudunda açılan delikten içeri minyatür bir kamera sokarak buradaki böbreğin durumunu görüntüledi. Robot ardından kadının böbreğini yerinden çıkardı. Alınan organ daha sonra cerrahlar tarafından Raymond’a nakledildi. 
     
     İLK KEZ ORGAN NAKLİ OPERASYONUNDA KULLANILDI 

     Ameliyattan 4 gün sonra taburcu olan, bir ay sonra da işine dönen Payne, gazeteye yaptığı açıklamada şimdi çok mutlu olduğunu söyleyerek, "Çok duygulandım. Benim parçam olan bir organım şimdi sevgilim Ray’e ait" dedi. Sağlığına kavuşan Raymond Jackson ise sevgilisi Pauline Payne’e minnetar olduğunu ifade etti. 
     ABD’de geliştirilen Da Vinci robotundan İngiltere’de 2 adet bulunuyor. Robot daha önce de İngiltere’de çeşitli ameliyatlar gerçekleştirmişti, ancak bunlar hastalıklı bir organın vücuttan alınması ya da ileri estetik operasyon niteliğindeki işlemlerdi. Raymond’u ömür boyu diyalize bağlanma ihtimalinden kurtarıp sevgilisine kavuşturan Da Vinci robotunun böbrek nakli ameliyatı, ülkede bu cihazın ilk kez bir organ nakli operasyonunda kullanılmış olması açısından önem taşıyor. 
     
</TEXT>
</DOC>
