<DOC>
<DOCNO> 330518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur39.html </URL>
<DATE> 2005/04/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ameliyat öncesi taciz davasında tahliye... 
</HEADLINE>
<TEXT>

     Denizli'de, elinden ameliyat olmak için hastanede yatan kadın hastayı taciz ettiği iddiasıyla yargılanan doktor, tahliye edildi. 
     Denizli 1. Asliye Ceza Mahkemesi'nde görülen duruşmaya, tutuklu sanık Pamukkale Üniversitesi PAÜ Tıp Fakültesi Anestezi Anabilim Dalı'nda görevli Araştırma Görevlisi Hüseyin Öz 29 , avukatı Hamdi Işıklı ile mağdur avukatları Kamil Doğan ve Nihat Çarlık katıldı. Mağdur P.D. ise duruşmaya katılmadı. 
     Mahkeme Başkanı Aydan Eriş, iddianamenin okunmasının ardından tanık PAÜ Tıp Fakültesi Anestezi Anabilim Dalı Başkanı Prof. Dr. Erkan Tomatır'ı dinledi. 
     Tomatır, ifadesinde olay tarihinden önce hakkında bir şikayet almadığı sanık Öz'ün çalışma arkadaşları tarafından da son derece sevilen bir insan olduğunu söyledi. Tomatır, olayı öğrenildikten sonra doğruluğuna ihtimal vermediklerini anlattı. 
     Diğer tanık PAÜ Tıp Fakültesi Anestezi Anabilim Dalı Araştırma Görevlisi Berna Elibol da, olay günü hastanede olduğunu, bölüm idari amiri Bekir Soluk'un Dr.Öz'ü, birlikte oturdukları odadan dışarı çağırdığını, iddiaları ise bundan yaklaşık 2 saat sonra duyduğunu kaydetti. 
     Sanık avukatı Işıklı da iddiaların tutarsız olduğunu, tüm delillerin toplanması nedeniyle müvekkilinin beraatını istedi. 
     Mahkeme Başkanı Eriş, sanığın tahliyesine karar verdiği duruşmayı, müşteki P.D'nin hastane ve müşehede evrağının istenmesi için erteledi. 
     Öz, 18 Ağustos 2004'de, Denizli'de PAÜ Tıp Fakültesi Hastanesi'nde elinden ameliyat olmak için yatan hasta P.D'ye jinekolojik muayene bahanesiyle cinsel tacizde bulunduğu iddiasıyla tutuklanmıştı. 
     
</TEXT>
</DOC>
