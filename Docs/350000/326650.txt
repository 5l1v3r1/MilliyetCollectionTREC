<DOC>
<DOCNO> 326650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko36.html </URL>
<DATE> 2005/03/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Coşkun Şu anda ne kriz var ne de erken seçim... 
</HEADLINE>
<TEXT>

     Sanayi ve Ticaret Bakanı Ali Coşkun, dış ticaret ve cari işlemler açığının hassasiyetle takip edildiğini belirtirken, ''bir ekonomide makro ekonomik dengeler, tüm olarak değerlendirilir. Sadece birine saplanılarak kriz türküsü söylenmez'' dedi. 
     Bakan Coşkun, İstanbul Üniversitesi İktisat Kulübü tarafından bu yıl 3'üncüsü düzenlenen Ekonomi Zirvesi 2005 konulu toplantıda, ''yükselen Pazarların Dünya Ticaretine Etkileri'' başlıklı bir konuşma yaptı. 
     Bakan Coşkun, son çeyrek yüzyıl içinde bilgi işlem, iletişim, ulaşım ve dağıtım teknolojilerindeki gelişmeler sayesinde, sermaye, mal ve emeğin dünya ölçeğinde hızlı dolaşım imkanının arttığını söyledi. 
     Dünya ekonomisindeki globalleşme sürecine bağlı olarak ulusal pazarların giderek bölgesel pazarlar içinde, bölgesel pazarların ise tek dünya pazarı içinde birbirleriyle entegre olmaya başladığını kaydeden Bakan Coşkun, ''Türkiye bu küreselleşme sürecinde başlayan çağa ayak uydurmazsa, büyük sıkıntılarla karşı karşıya kalacağımızı bilmemiz lazım'' dedi. 
     Günümüzde sermayenin dini ve milliyeti kalmadığını ifade eden Coşkun, sermayenin kar ve huzur bulduğu yere gittiğini söyledi. 
     Türkiye'nin son yıllarda yanlış politikalar yüzünden krizlere sürüklendiğini belirten Coşkun, hükümet olarak bürokratik engelleri kaldırma savaşı verdiklerini kaydetti. 
     
     ''ENFLASYONDAKİ DÜŞÜŞ SÜRÜYOR'' 
     Bakan Ali Coşkun, enflasyondaki düşüşün 2005 yılında da devam ettiğini belirterek, şunları kaydetti 
     ''Enflasyonda yıl sonu hedefimiz olan yüzde 8'i çok rahatlıkla yakalayacağımıza inanıyorum. Ayrıca enflasyonu 2007 yılı sonuna kadar da, Maastricht Kriterleri gereği olarak yüzde 3-4 aralığına çekmeyi hedefliyoruz. 
     Nisan 2003'te yüzde 44 olan borçlanma faiz oranı, Mart 2005 yüzde 15.5'e indirilmiştir. Faiz oranlarındaki düşüşler nedeniyle 2003 yılında 6.8, 2004 yılında da 9.6 olmak üzere toplam 16.4 katrilyon lira tasarruf sağlanmış olup, faiz giderlerinin GSMH içindeki payı 2001 yılında yüzde 22.9 iken 2004 yılında yüzde 13.4'e düşürülmüştür. 2005 yılında ise bu oranının yüzde 11.7'e düşeceği tahmin edilmektedir.'' Türkiye'nin uzun yıllardır yabancı sermayeli yatırımlara yaklaşım konusunda olumlu bir noktada bulunmadığını ifade eden Coşkun, hükümetin yabancı yatırımların özendirilmesi amacıyla çeşitli çalışmaları bulunduğunu söyledi. 
     Bakan Coşkun, borç yükünün getirdiği faizin 40 milyar dolar seviyesinde bulunduğunu, sosyal güvenlik transferlerinin ekonomiyi zora soktuğunu belirtirken, ''o da 22 katrilyon lira seviyesine ulaşmış durumda. Bunun için de sosyal güvenlik konusunda yeni bir reform hazırlığı içindeyiz'' diye konuştu. 
     
     KRİZ TÜRKÜSÜ... 
     Coşkun konuşmasında, ''kriz olacağı'' yönündeki söylentilere de değinerek şunları kaydetti 
     ''Kriz olacak ne var Dış ticaret açığı, cari ödemeler... Tabii hassasiyetle takip ediyoruz. Bir ekonomide makro dengeler tüm olarak değerlendirilir. Sadece birine saplanılarak kriz türküsü söylenmez. Bunlar kimlerdir Acaba paniğe kapılırlar da yine gece yarısı zengini olur muyuz , Türk parası çok değer kazandı, bir gecede devalüasyon olur da acaba bir şeyler vurur muyuz diye düşünenler. Onun için şu anda ne kriz var, ne de erken seçim var.'' Bakan Ali Coşkun, Türkiye'nin 2007 sonunda Maastricht Kriterleri'ni sağlamayı hedeflediğini, AB'nin ise bunun için Türkiye'ye 2015-2020 arasında bir tarih biçtiğini dile getirerek, ''Ama bir şokla karşı karşıya kalacaklar. Çünkü 2007 sonunda Maastricht Kriterleri'ni sağlamayı hedefliyoruz'' dedi. 
     
</TEXT>
</DOC>
