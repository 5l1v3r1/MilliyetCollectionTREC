<DOC>
<DOCNO> 343724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo17.html </URL>
<DATE> 2005/05/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kırmızı giy, kazan 
</HEADLINE>
<TEXT>

     Kırmızı renkli forma giyen sporcuların müsabakaları kazanma şanslarının daha yüksek olduğu öne sürüldü. 
     İngiliz "Nature" dergisinde sonuçları yayımlanan araştırmayı yapan İngiltere’nin Durham Üniversitesi’nden Russell Hill ve Robert Barton, kırmızı forma giyen sporcuların, örneğin mavi renge karşı kazanma olasılıklarının daha yüksek olduğunu açıkladılar. 
     Olimpik sporlardan boks, tekvando, serbest güreş ve grekoromen güreş dalları incelenerek yapılan araştırma, incelenen 21 karşılaşmadan 16’sının kırmızı giyen sporcular tarafından kazanıldığını ortaya koydu. 
     Araştırmacılar, sadece seçilen dallarda değil, diğer dallarda da kırmızı giyenlerin kazanma olasılığının yüksek olduğunu iddia ettiler. 
     Araştırmacılar, kırmızı rengin erkeklik hormonu testosteronu, girişkenliği ve ataklığı artırdığını, rakibi kırmızı giyen sporcuların psikolojik olarak "aşağılık kompleksine" kapıldığını da söylediler. 
     Hill ve Barton, insanların sinirlendiğinde kızardığını, korktuğunda ise beyazlaştığını hatırlatarak, kırmızı rengin "göreli bir baskınlığın" sembolü olduğunu ifade ettiler. 
     
</TEXT>
</DOC>
