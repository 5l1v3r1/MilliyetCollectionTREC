<DOC>
<DOCNO> 342223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy09.html </URL>
<DATE> 2005/05/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DYP Büyük Kongresi yarın toplanıyor 
</HEADLINE>
<TEXT>

     DYP 8. Olağan Büyük Kongresi, yarın Ankara’da toplanacak. 
     Atatürk Spor Salonu’nda 14-15 Mayıs tarihlerinde yapılacak kongrede, bin 250 delege sandık başına gidecek. Delegeler, kongrenin ilk günü Genel Başkanlık seçimi, ikinci gün de 40 kişilik Genel İdare Kurulu GİK , 70 kişilik Merkez Karar Kurulu MKK ve 21 kişilik Yüksek Haysiyet Divanı YHD üyelikleri için oy kullanacak. 
     Kars, Siirt, Hakkari ve Bitlis illeri, kongrelerini zamanında gerçekleştiremediği için büyük kongrede temsil edilemeyecek. 
     Genel Başkan Mehmet Ağar’ın kongreye tek aday olarak girmesi bekleniyor. 
     Kırmızı ve beyaz renklerin hakim olacağı kongre salonunda, delegeler salonun ortasında oturacak. Salonda, "İşim de Türkiye, gücüm de Türkiye", "Doğru yol, Doğru lider", "Kaygılanma Türkiye, Doğru Yolun var" pankartları yer alacak. 
     Kongreye, eski genel başkanlar da davet edildi. 9. Cumhurbaşkanı Süleyman Demirel’e davetiyesini Genel Başkan Ağar verdi. Tansu Çiller ve Hüsamettin Cindoruk’un davetiyesi İstanbul İl Başkanı Faik İçmeli, Yıldırım Avcı’nın ise İzmir İl Başkanı Turhan Arınç tarafından iletildi. 
     Öteki davetlilerin yanı sıra Türkiye’de yaşayan gayrimüslimlerin ruhani liderleri de kongreye çağırıldı. 
     Salon içindeki düzeni sağlamak için siyah-beyaz giyinmiş parti görevlilerinin yanı sıra özel güvenlik firması ekiplerinden de yararlanılacak. 
     Kongre için Ankara’ya gelen delegeler, 4 yıldızlı otellerde konaklayacak. DYP yöneticileri, kongreyi izlemek üzere Ankara’ya gelecek partili sayısının 25-30 bin civarında olacağını belirttiler. 
     Kongrenin maliyetinin yaklaşık 500 milyar lira olacağı, kongre öncesi medyaya verilen reklamların tutarının ise 1 trilyon lira civarında olduğu öğrenildi. 
     Genel Başkan Ağar, partinin yeni yönetim organlarında görev yapmak istediği isimleri, il başkanları ve yakın çalışma arkadaşları ile yaptığı toplantılar sonucu belirleyecek. 
     
</TEXT>
</DOC>
