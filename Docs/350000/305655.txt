<DOC>
<DOCNO> 305655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/axspo05.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bilene sorduk 
</HEADLINE>
<TEXT>


"Başkanlar, futbolcunun yetkili menajerini bulsun ve pazarlığı kendisi yapsın. Transferde kesinlikle aracı kullanmasın". "Futbolculara verdiğiniz tercümanlar kulübün casusu gibi çalışıyor. O zaman da oyuncu, tercümana içten davranmıyor". "Türkiye ödemeler konusunda iyi bir şöhrete sahip değil. Dikkat edin, Brezilya pazarı sizin için her an kapanabilir" 

ÖZEL RÖPORTAJ MEHMET ÇİFTÇİ 


Brezilya futbolununun, 80'li yıllara damgasını vuran en iyi kalecilerinden biri Gilman Rinaldi... Futbolu bıraktıktan sonra soyunduğu menajerlikte, gecekondu bölgelerinden topladığı gençleri, piyasaya kazandırarak şöhret olan isimlerden... İnter'de forma giyen Adriano, PSG'den Reinaldo, B.Leverkusen'den Juan bunlardan birkaçı... Türkiye'nin, Brezilyalı menajerler için büyük bir pazar olduğuna dikkat çeken Rinaldi, milyonlarca doların döndüğü bu sektörün püf noktalarını MİLLİYET'e anlattı... İşte Türk kulüplerine öğüt niteliği taşıyan açıklamaları 
- Brezilya'da menajer olmanız için belli bir eğitimden ve sıkı bir denetimden geçmeniz gerekir. 
- Maalesef transferde kara para dönüyor. Ama kanıtlaması çok güç. Biri yaptığınız işe taş koymak isteyebilir, siz de bu kişilere para aktarmak zorunda kalabilirsiniz. 
- Örneğin bir futbolcu satıyorsunuz. Anlaşma yaptığınız kulüpten biri veya futbolcunun bir yakını ortaya çıkıp hak iddia ediyor. Araştırıyorsunuz, doğru çıkıyor. Evet demek zorunda kalıyorsunuz. Elinizden geldiğince yasal yollarla ödeme yapmaya çalışıyorsunuz. Ben bu sorunu ortada kaldırmak için direkt başkanlarla temasa geçiyorum. 
- Aslında sorun, menajerlerden değil kendisini menajer gibi gösterenlerden kaynaklanıyor. Pastadan pay almak isteyenler ortalığı karıştırıyor. 
- Türk futbolu, oldukça büyüyen ve müthiş paranın döndüğü bir pazar. Böyle olunca, bu pazardan yararlanmak isteyen menajer sayısı arttı. Türkiye'ye futbolcu satmak kolay da, orada o futbolcuyu tutmak biraz zor. Türkler, Brezilyalı oyuncuyu alırken, inanılmaz hızlı hareket ediyorlar, ama iş ödemelere geldiğinde sorun çıkarıyorlar. Türkiye bu konuda iyi bir şöhrete sahip değil. Bu yüzden olsa gerek, çok sayıda Brezilyalı futbolcu, ücretlerini FIFA kanalıyla tahsil etmek zorunda kaldı. Buna örnek olarak, Galatasaray'dan Felipe ile Fenerbahçe'den Washington'u verebiliriz. 
- Bu ödeme istikrarsızlığı iyi oyuncuların transferine de engel oluyor. Ben artık Türk pazarına girmeyi düşünmüyorum. Kendimi uzak tutmaya başladım. Benim gibi çok sayıda menejer de aynı şeyi düşünüyor. Dikkat edin Brezilya pazarı sizin için kapanabilir. Sorun burada da bitmiyor. Milyonlarca dolar verilerek alınan oyuncunun tercüman krizi de ortaya çıkıyor. Türk kulüpleri bu sorunu kısmen çözmüş olsa da, bu kez farklı bir sıkıntı göze çarpıyor. Bana Türkiye'de yaşayan Brezilyalı futbolculardan gelen şikayetlere göre, tercümanlar, kulübün tam bir istihbarat memuru gibi çalışıyor. Dolayısıyla futbolcular sıkıntılarını tercümana içtenlikle açmıyor. 
- Son sözün başkanlara buradan bir futbolcu almak istiyorsanız, önce menajerinin kim olduğunu iyi bilin. Araya, aracı sokmayın. İşinizi direkt menajerle yapın. 




</TEXT>
</DOC>
