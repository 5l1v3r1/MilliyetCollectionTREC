<DOC>
<DOCNO> 324777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy01.html </URL>
<DATE> 2005/03/18/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Maliye Bakanı Unakıtan'ın ABD temasları devam ediyor 
</HEADLINE>
<TEXT>

     ABD'nin öndegelen yatırım kuruluşu Morgan Stanley'in organizasyonuyla, Türk ekonomisindeki son gelişmeler ve özelleştirme faaliyetleri ile ilgili bugün Boston'da yatırımcılarla görüşmeler gerçekleştiren Maliye Bakanı Kemal Unakıtan, temaslarını tamamlayarak New York'a hareket etti. 
     Boston'da Amerikalı yatırımcılarla dar kapsamlı üç ayrı toplantı gerçekleştiren Bakan Unakıtan, öğle yemeğinde ise 30'a yakın yatırımcının katıldığı geniş çerçeveli bir görüşme gerçekleştirdi. 
     Bakan Unakıtan'ın yarın sabah ise New York'ta Morgan Stanley binasında kahvaltılı bir toplantıda kalabalık bir başka Amerikalı yatırımcı grubuyla bir araya geleceği belirtilirken, şu ana kadar gerçekleştirilen toplantıların yabancı yatırımcılardan büyük ilgi gördüğü kaydedildi. 
     Yarın New York'taki temaslarını tamamlayacak olan Bakan Unakıtan, özel bir programı çerçevesinde ABD'nin Pennsylvania eyaletine geçerek, hafta sonunu ailesiyle birlikte burada geçirecek. Bakan Unakıtan, Pazartesi günü Türkiye'ye hareket edecek. 
     
</TEXT>
</DOC>
