<DOC>
<DOCNO> 347474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko23.html </URL>
<DATE> 2005/05/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şener Bankacılık Yasası'nı Meclis kapanmadan ele almak istiyoruz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, önümüzdeki dönemde kamu finansman imkanları elverdiği ölçüde bankacılık sektörünü rahatlatıcı yeni adımlar atarak, BDDK inisiyatifinde başlatılan çalışmaları desteklemeyi arzu ettiklerini söyledi. 
     Türkiye Bankalar Birliği'nin 48. Genel Kurul Toplantısı'nda konuşan Şener, yeni bir bankacılık kültürüne geçişi temsil eden Basel II'nin sadece bankalar ve BDDK değil, yeni kültürden birebir etkilenecek reel sektör şirketleri ve ilgili tüm kamu otoritelerinin de yoğun mesaisini gerektirdiğini kaydetti. 
     Şener, uluslararası arenada rekabet etme iddiasındaki Türk bankacılık sektörünün hali hazırda yakından ilişki içinde olduğu ve tanıdığı bu kültürü, vakit kaybetmeden uygulamaya koyması gerektiğini belirterek, sektörün sermaye yeterliliği açısından önemli bir sorun yaşamadan Basel II'ye geçiş yapacağını ifade etti. 
     Önümüzdeki dönemde, hatta bugün itibariyle dikkat sarf ettikleri bir hususun bankaların 2003'te ilk izleri ortaya çıkan ve 2004'de iyice belirginlik kazanmış bulunan yeni ekonomik iklime uyumları olduğunu vurgulayan Şener, şunları kaydetti 
     ''Bu yeni ekonomik ortamın temel özellikleri, yüksek büyüme ve dezenflasyon, faiz oranlarında düşme, faiz marjlarında daralma ve olumlu ekonomik beklentiler olarak sıralanabilir. Bu yeni ortamda bankalarımız, üzerinde daha fazla rekabet baskısı hissetmekte ve alışık oldukları karlılık alanlarını gözden geçirme ihtiyacı hissetmektedirler. Yeni ortamda işlem hacimleri önem kazanırken kredi portföyünün büyüklüğü ve kalitesi, iç kontrol ve risk yönetim sistemlerinin etkinliği, ürün ve hizmet çeşitliliği, ölçek ekonomisi, operasyonel giderlerin gözden geçirilmesi, bankalarımızın performansı için hayati unsurlar haline gelmektedir.'' Düşen faizlerle birlikte kamusal yüklerden kaynaklanan pek çok iş ve işlemin yurt dışı organizasyonlar üzerinden gerçekleştirilmesinin sürdüğünü ifade eden Şener, ''Önümüzdeki dönemde kamu finansman imkanları elverdiği ölçüde sektörümüzü rahatlatıcı yeni adımlar atarak, BDDK inisiyatifinde başlatılan çalışmaları desteklemeyi arzu ediyoruz'' dedi. 
     
     BANKACILIK SEKTÖRÜNE YABANCI İLGİSİ 
     Abdüllatif Şener, bankacılık sektörüne yönelik artan yabancı sermaye ilgisine değinirken de, şunları söyledi 
     ''Yabancı sermaye girişinin kolaylaştırılması, AB üyelik müzakereleri için tarih alınması, tek haneli enflasyon oranları, kurumsal yönetişimde sağlanan iyileştirmeler, dalgalı kur rejimi gibi temel faktörlerin yanı sıra bankacılık sektörü özelinde düzenleme ve denetleme çerçevesinin iyileşmesi, ülke ekonomisinin büyüklüğü ve sahip olduğu potansiyel göz önünde tutulduğunda, sektörün karşı karşıya olduğu fırsatlar yabancı ilgisini tahrik eden başlıca faktörler olmaktadır. 
     Bu koşulların kalıcılık kazandığı görüldükçe, bugün için düşük faizli ve uzun vadeli kredi şeklinde gözlemlenen yabancı sermaye, doğrudan yatırımlara ve ortaklıklara dönüşecektir.'' Sektörde birtakım yapısal sorunların devam ettiğinin farkında olduklarını belirten Şener, bankaların henüz yeterince uzun olmayan fonlama vadesine bağlı olarak karşı karşıya bulunduğu vade uyumsuzluğunun bir sorun olarak varlığını sürdürdüğünü, bu sorunun, yarattığı risklerin yanı sıra bankacılık sektörü için önemli bir potansiyel karlılık alanı durumundaki ipotekli konut kredisi piyasasının oluşumunu engellediğini söyledi. 
     
     BANKACILIK KANUNU TASARISI 
     Abdüllatif Şener, sektörün değişen ihtiyaçları ışığında ve her aşamada sektörün görüşleri alınarak hazırlanan Bankacılık Kanunu Tasarısı'nın, sektöre yönelik düzenleme ve denetleme çerçevesini daha sistematik bir yapıya kavuşturacağını ve başta AB olmak üzere uluslararası standartlara uyum sağlayarak sektörün mevcut sorunlarının aşılmasında önemli bir rol oynayacağını vurguladı. 
     Meclis'in yasama yılı tamamlanmadan bu kanunu ele alıp sonuca ulaştırılmasını hedeflediklerini belirten Şener, Banka Kartları ve Kredi Kartları Kanunu Tasarısı'nın da çok önemli olduğuna işaret etti. 
     Şener, şunları kaydetti 
     ''Yukarıdaki beklentiler ışığında enflasyonun önümüzdeki dönemde Merkez Bankası'nın öngörüleri çerçevesinde gerçekleştirilmesi, istikrarlı büyüme trendinin devam etmesi, reel kurlarda ciddi bir değişim olmaması, bankaların makroekonomik istikrara ve sektördeki olumlu gelişmelere paralel olarak halka açılma ve yerli-yabancı ortak arayışlarına hız vermeleri ve uluslararası makroekonomik çerçevede istikrarın hakim olması durumunda, bankacılık sektörünün toplam varlıklarının 2005-2008 döneminde dolar bazında yıllık ortalama yüzde 12 civarında büyüyerek 2008 yılı sonunda 350 milyar dolara, varlıkların Gayri Safi Yurtiçi Hasıla'ya oranının ise yüzde 85'e ulaşacağı tahmin edilmektedir.'' 
     
</TEXT>
</DOC>
