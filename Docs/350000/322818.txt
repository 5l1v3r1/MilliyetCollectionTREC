<DOC>
<DOCNO> 322818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun40.html </URL>
<DATE> 2005/03/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ebu Garib'te çocuklara tecavüz iddiası 
</HEADLINE>
<TEXT>

     ABD askerleri, Irak'taki Ebu Garib cezaevinde 11 yaşında bir çocuğu tutukladığı ve 14 yaşındaki bir çocuğa da tecavüz ettiği iddia ediliyor. 
     ABD'nin Irak'taki Ebu Garib cezaevinin eski komutanı Janis Karpinski, işkenceyi belgeleyen fotoğrafların ortaya çıkmasının ardından mayıs 2004'te verdiği ifadede, ABD ordusu tarafından tutuklanan 11 yaşındaki bir çocuğa rastladığını söyledi. 
     ABD Sivil Haklar Birliği tarafından duyurulan ifadesinde Karpinski, çocuğun hangi sebeple tutuklandığını ve çocuğa ne olduğunu bilmediğini belirtti. 
     Karpinski, genç yaştaki mahkumları ziyaretinde, 8 yaşında gösteren bir çocuğa rastladığını, 11 yaşında olduğunu söyleyen çocuğun, annesini görmek istediğini ve ağlayarak telefonla annesini aramak istediğini belirtti. 
     
     '14 yaşındaki kıza tecavüz edildi' iddiası 
     ABD'li askeri yetkililer, işkence olduğunu kanıtlayan fotoğraflarda herhangi bir çocuğa rastlanmadığını söylerken, 14 yaşındaki bir tutuklunun tecavüze uğradığı iddia ediliyor. 
     
     17 yaşındaki bir kız taciz edildi 
     Soruşturma çerçevesinde, altı görgü tanığının verdiği ifadelerde, Ebu Garib'deki sivil bir soruşturma memurunun, sarhoş olduktan sonra 17 yaşındaki bir kız tutukluyu hücresinden çıkardığı bilgisi de yer alıyor. 
     Dört kişinin, kızı, göğüslerini açmaya zorladığı ve öpmeye çalıştıkları, ancak olaydan ceza almadan kurtuldukları belirtildi. 
     Karpinski ifadesinde ayrıca, sonradan Irak'ta iki numaralı komutan olan Tümgeneral Walter Wodjakowski'nin, 2003 yazında kendisinden, masum olsalar dahi daha fazla tutuklunun serbest bırakılmamasını istediğini iddia etti. 
     Janis Karpinski, Wodjakowski'nin, ''masum bile olsalar, 15 bin sivili tutuyor olmamız umurumda değil. Savaşı kazanıyoruz'' dediğini ileri sürdü. 
     
     İşkencenin simgesi England 
     Irak'taki Ebu Garib cezaevindeki Iraklı çıplak tasmalı mahkumla objektiflere verdiği pozla işkence skandalının simgesi haline gelen ABD'li asker Lynndie England'ın mayıs ayında mahkemeye çıkarılacağı açıklandı. 
     ABD ordusundan yapılan açıklamada, Ebu Garib cezaevindeki tutuklulara kötü davranmak, düzen ve disipline zarar verici ve uygunsuz davranışta bulunmakla suçlanan 22 yaşındaki England'ın 3 mayısta ABD'nin Teksas eyaletindeki Fort Hood askeri üssünde yargılanacağı belirtildi. 
     Kadın asker, 2004 nisan sonunda cezaevindeki Iraklı tutuklulara kötü muamele ve işkence yapılırken çekilen ve çoğunlukla cinsel içerikli fotoğraflarda başrolde görünüyordu. 
     Lynndie England, ekim ayında işkence skandalında suçlu bulunarak 10 yıl hapse mahkum edilen ABD'li asker Charles Graner'den bir erkek bebek dünyaya getirmişti. 
     
     Ebu Garib skandalı 
     2004 baharında Irak’ın Ebu Garib Cezaevi’nde görevli ABD askerlerini, Iraklı tutuklulara işkence ve kötü muamele yaparken gösteren fotoğrafların basına yansımasıyla ABD yönetimi en sıkıntılı dönemlerinden birini geçirdi. 
     Dünyayı ayağa kaldıran fotoğraflar nedeniyle ABD Başkanı George W. Bush, Iraklı esirlerin ABD askerleri tarafından kötü muamele görerek aşağılanmalarından dolayı 'üzgün' olduğunu belirtmişti. 
     Skandaldan ötürü 'üzgün' olduğunu belirten bir diğer isim ise Savunma Bakanı Donald Rumsfeld'di. Ancak bu durum, Rumsfeld'i 2004 başından beri skandaldan haberdar olduğu halde konuyu karanlıkta tuttuğu suçlamalarıyla karşı karşıya kalmaktan alıkoyamadı. 
     ABD Kara Kuvvetleri’nin geçtiğimiz ağustos ayında yayımlanan skandala ilişkin raporunda da, 20 kadar istihbarat yetkilisi, sivil koruma, CIA çalışanı ve tıbbi personel suçlandı. 
     Raporda, üst düzey subaylar göreceli olarak’ suçlamaların dışında bırakılırken, emir-komuta zincirindeki kopukluğun sorumlusu olarak gösterildiler. Üst düzey subayların yaklaşımlarının işkencelerin sürmesine yol açan ortamı hazırladığı vurgulanan raporda, 24 ila 27 askeri istihbarat personeli işkencelerle ilişkili olarak doğrudan suçlandı. 
     
</TEXT>
</DOC>
