<DOC>
<DOCNO> 348411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/guncel/gun03.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursu gerçeği 
</HEADLINE>
<TEXT>


3025 Kuran kursu, öğrencisizlik nedeniyle kapalı. Bazı kurs yetkilileri, 'Öğrenciler vaatlerle yasadışı kurslara çekiliyor' diyor 

ŞÜKRAN ÖZÇAKMAK İstanbul 

İzinsiz Kuran kursu açanlara verilecek hapis cezasının üst sınırını 1 yıla düşüren düzenlemenin TBMM'de kabul edilmesi, gözleri bir kez daha bu kurslara çevirdi. Şu anda 3025 Kuran kursu öğrencisizlik nedeniyle kapalı bulunuyor. Bazı kurs yetkilileri, öğrencilerin bazı vaatlerle yasadışı kurslara çekilmeye çalışıldığını kaydetti. 
8 yıllık zorunlu eğitimle, Kuran kursuna gitmek isteyenlere ilköğretimi bitirme zorunluluğu getirilmesinin ardından, yurt genelindeki 7341 Kuran kursundan 3025'i öğrencisizlikten kapandı. Bazıları 5 - 6 katlı binalarda, bazıları da cami müştemilatında bulunan kurslar, talep halinde açılmak üzere bekletiliyor. 16 kursa ise kilit vuruldu. 
Araştırmamıza göre, açık olan kursların birçoğu kapasitesinin çok altında öğrenciyle eğitim veriyor. İzin almadan kurs açanlar, devletin denetimindeki kurslardan öğrenci toplamaya çalışıyor. Görevlilerin anlattığına göre, bunlar arasında Hizbullah gibi yasadışı terör örgütleri de bulunuyor. Kursiyerler de daha iyi imk nlar sunulacağı vaadiyle sürekli bazı kişilerden davet aldıklarını anlatıyor. 

260 dava açıldı 
İlköğretimden mezun olmadığı için Diyanet'in denetimindeki kurslardan çıkarılan bazı öğrenciler, bu illegal kurslarda eğitim görüyor. İzinsiz kurs açanları müftülüklerin tespit etmek gibi bir yetkisi yok. Yalnızca polis ve jandarmaya yapılan ihbarlar sonucu, son 4 yılda izinsiz Kuran kursu açıldığı gerekçesiyle 260 dava açıldı. 

'Şüpheyle bakılmalı' 
İl ve ilçe müftüleriyle Kuran kursu yöneticileri şöyle diyor "Son zamanlarda kurslarımıza gelen bazı kişiler, 'Devletin zihniyetiyle mi Kuran öğreneceksin ' diyerek, öğrencilerimizi izinsiz açtıkları kurslara götürmeye çalışıyor. Kurs açmak pahalı iş. 'Bu paranın kaynağı nereden ' diye sormak lazım." 
Diyanet İşleri Başkanlığı yetkilileri de, "Kuran ve temel dini bilgiler öğretimi, bu işin uzmanı ve ehli olmayan kişiler tarafından verildiği vakit bir dizi sıkıntı ve soruna yol açabilir" dedi. 

Rakamlarla kurslar 

Diyanet İşleri Başkanlığı'nın verilerine göre, Konya'da toplam 452 Kuran kursundan 223'ü, Yozgat'ta 173 kurstan 125'i, Samsun'da 308 kurstan 164'ü, Kahramanmaraş'ta 177 kurstan 125'i, Ordu'da 167 kurstan 107'si, Trabzon'da 207 kurstan 108'i, Balıkesir'de 172 kurstan 98'i kapalı bulunuyor. 440 Kuran kursu bulunan İstanbul'da kurslardan biri tamamen, 68'i geçici süreyle kapatıldı. 


</TEXT>
</DOC>
