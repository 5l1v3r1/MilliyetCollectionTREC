<DOC>
<DOCNO> 332946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko46.html </URL>
<DATE> 2005/04/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Babacan Borç stokumuz dayanıklı bir yapıya kavuştu... 
</HEADLINE>
<TEXT>

     Devlet Bakanı Ali Babacan, gelecek nesillere borç ve borçlanma sorunu olmayan bir Türkiye emanet edeceklerini söyledi. 
     IMF-Dünya Bankası yarıyıl toplantıları için ABD'ye giden Bakan Babacan, hareketinden önce Atatürk Havalimanı'nda yaptığı açıklamada, uygulanmakta olan mali disiplin ve tutarlı makro ekonomik politikalar sonucunda borç yükünün 29 aylık süre içerisinde çok hızlı bir şekilde düştüğünü kaydetti. 
     Babacan, ''Borçlanma stratejimiz sonucunda, borç stokumuz iç ve dış dalgalanmalara karşı çok daha dayanıklı bir yapıya kavuşmuştur'' dedi. 
     Bir dönem plansız, programsız ve gelecek kaygısı olmadan uygulanan programların Türkiye'yi borç konusunda çok kötü noktalara getirdiğini ifade eden Babacan, 29 aylık süre içinde borç rakamlarının uluslararası standartlara hızla yaklaştığını söyledi. 
     Bakan Babacan, en geç 2007 yılı itibariyle toplam kamu net borç stokunun GSMH'ya oranında yüzde 60 rakamına ulaşmayı planladıklarını kaydetti. 
     2004 yılına ilişkin oldukça olumlu ve başarılı bir tablonun bulunduğunu anlatan Babacan, ''Önümüzdeki dönemde bu konudaki kararlılık ve disiplinimiz devam edecek ve özellikle gelecek nesillere borç ve borçlanma sorunu olmayan bir Türkiye emanet edeceğiz'' diye konuştu. 
     Bakan Babacan, faiz harcamalarının GSMH'ya oranının, 2001 yılına göre yüzde 23.3'ten 2004 sonunda yüzde 12.2'ye, faiz harcamalarının vergi gelirine oranının ise 2001 yılına göre yüzde 103.3'ten 2004 sonunda yüzde 55.9 seviyesine düştüğünü söyledi. 
     
     SÜRDÜRÜLEBİLİR BÜYÜME 
     Soruları da yanıtlayan Babacan, bir gazetecinin 2004 yılında sağlanan yüzde 9.9'luk büyümenin sürdürülebilir olup olmadığını sorması ve IMF'nin bu yıl için yüzde 5'lik bir büyüme olacağını söylediğini kaydetmesi üzerine, şöyle konuştu 
     ''Bu yüzde 5'lik büyüme herhangi bir uluslararası kuruluşun yaptığı tahmin, çalışma değil. Bizim 1 Aralık 2004 tarihinde yayınladığımız katılım öncesi ekonomik programda açıklamış olduğumuz hedeflerdir ve bunlar oldukça mütevazı ve ulaşılabilir hedeflerdir. 
     Bu büyümenin sürdürülebilir olup olmayacağına gelince, bürokratik kuruluşlarımızın ileriye doğru perspektifi farklıdır. Siyasi iradenin ileriye doğru perspektifi farklıdır. Türkiye ekonomisinin siyasi sorumluluğu Türkiye Cumhuriyeti Hükümeti'ndedir ve bundan sonraki dönemlerle ilgili uygulayacağımız ekonomik politikalardan bizim en ufak bir endişemiz yok. Açıkladığımız programlar neyse bunu tavizsiz bir şekilde uygulayacağız. 
     Ortaya koymuş olduğumuz ekonomik programımızı uyguladığımız sürece, bu ekonomik program içindeki stratejileri, yapısal reformları yine takvime uygun şekilde gerçekleştirdiğimiz sürece Türkiye'nin büyüme trendinde en ufak bir aksama olmayacaktır. 
     Bu büyümenin sürdürülebilir bir büyüme olduğunu ben altını çizerek vurguluyorum. Farklı kuruluşlar, farklı bakış açıları içerebilir ancak biz Türkiye'deki siyasi iradeyi temsil ediyoruz. Biz kendimizden eminiz, ne yapacağımızı iyi biliyoruz. Uyguladığımız politikalar sonucunda da bu sürdürülebilir büyüme artık Türkiye'de yakalanmıştır. Bundan sonra da kesinlikle devam edecektir.'' Borç stoku konusunda IMF'den uyarı geldiğine ilişkin haberlerin hatırlatılması üzerine de Babacan, ''Sık sık şuradan uyarı, buradan uyarı... Kim farklı bir şey söylese, her nasılsa bu dönüp dolaşıyor hükümete uyarı olarak sunuluyor. Bunların çok yanlış olduğunu düşünüyorum'' dedi. 
     
     ''BİZİM UYARILARA İHTİYACIMIZ YOK'' 
     Borç stokunun GSMH'ya oranının yüzde 90.5'den yüzde 63.5'e düştüğünü ve borcun daha da düşürülmesi için politikaların uygulanmaya devam edeceğinin ilan edildiğini belirten Babacan, şöyle devam etti 
     ''Biz bunu söylerken başka kurumlar da Evet Türkiye'nin borcu hala yüksek, daha da düşmesi gerekiyor diyorsa bunun uyarı ile uzaktan yakından bir ilgisi yok. 
     Biz ne yaptığımızı iyi biliyoruz. Bizim uygulayacağımız ekonomik politikalar borç stokunu yükseltecek politikalar olsa o zaman uyarı kelimesi belki kullanılabilir. Bizim uyarılara ihtiyacımız yok. Biz ne yaptığımızı iyi biliyoruz.'' Devlet Bakanı Babacan, bir ülkenin borcu ne kadar risk teşkil ediyorsa, o ülkenin o kadar yüksek faiz ödediğine dikkati çekerek, faizlerin yüzde 66'dan yüzde 16-17'ler seviyesine indiğini, bunun da Türkiye'nin borçlarıyla ilgili risklerinin çok önemli bir ölçüde azaldığı anlamına geldiğini söyledi. 
     Önümüzdeki dönemde de faizlerin düşmeye devam edeceğini kaydeden Babacan, ''Türkiye'nin geliri borcundan çok daha hızlı artmaktadır. Borcumuzun hızlı artmaması için çok sıkı bütçe politikaları uyguluyoruz. Çok dikkat ediyoruz'' diye konuştu. 
     Sosyal Güvenlik ve Bankacılık Yasa Tasarılarının TBMM'den ne zaman geçeceğine ilişkin bir soru üzerine Babacan, ''Meclis süreci artık parlamentonun kendi takvimi içinde yürüyor. Biz takvim açısından o kadar sıkışık değiliz'' dedi. 
     
     ABD'NİN DIŞ TİCARET AÇIĞI 
     Ali Babacan, ABD'nin dış ticaret açığının beklenenden yüksek çıkmasının ekonomiye nasıl yansıyacağının sorulması üzerine de şunları söyledi. 
     ''ABD'nin cari ve bütçedeki açığı dünya ekonomisi için çok önemli bir konu. Sadece Türkiye için değil çok daha büyük ekonomilerin bile dikkatle takip ettiği bir konu. ABD yönetiminin açıklaması, özellikle bütçe açıklarının bundan sonraki dönemlerde düşeceği yönünde. Öte yandan, ABD Merkez Bankası bir faiz artırım süreci başlatmış durumda. 2005 yılının ABD Merkez Bankası faizlerinin ne zaman ve ne kadar artıracağının sürekli tartışıldığı bir dönem olacağını söylemiştik. Bu kadar sıkı, bu kadar disiplinli bir programla yola çıkmamızın 2005 yılı itibariyle en önemli sebeplerinde birisi budur. Yüksek petrol fiyatları, faiz oranlarıyla ilgili belirsizlikler, Türkiye'yi bazı dış şoklara karşı mutlaka tedbirli olmak durumuna itmiştir. Ekonomik programımız bütün bu dış şoklara karşı ekonomimizi önemli ölçüde korumaya almış durumdadır.'' ''Merkez Bankası piyasalara müdahale edecek mi '' sorusuna karşılık olarak da Babacan, Merkez Bankası'nın kurla ilgili stratejisinin çok açık olduğunu ve bunun aynı zamanda hükümetin de politikası olduğunu söyledi. 
     Babacan, Merkez Bankası'nın rezerv biriktirmek amacıyla ihale usulüyle piyasadan döviz alabileceğini ve aşırı oynaklık durumunda doğrudan müdahale hakkının her zaman saklı olduğunu ifade ederek, ''Aşırı bir oynaklık olmadığı sürece, içeri veya dışarı sermaye hareketi olduğunda, sadece sermaye hareketi sebebiyle kurda yükselme veya düşme oluyorsa, Merkez Bankası böyle hareketlere müdahale etmeyecektir'' dedi. 
     Merkez Bankası'nın ya da hükümetin herhangi bir kur hedefi olmadığını kaydeden Babacan, ''Kur rejiminde kimse en ufak bir değişiklik beklemesin, kimse sermaye hareketi ile ilgili uyguladığımız politikalarda en ufak bir değişiklik beklemesin. Bunlar olmayacaktır. Biz serbest piyasa mekanizmasına inanıyoruz, güveniyoruz'' diye konuştu. 
     
</TEXT>
</DOC>
