<DOC>
<DOCNO> 315328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun06.html </URL>
<DATE> 2005/02/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bush, Irak ve Afganistan için 82 milyar dolar istedi... 
</HEADLINE>
<TEXT>

     ABD Başkanı George Bush, ağırlıklı olarak Irak ve Afganistan'da kullanılmak üzere, Kongre'den yaklaşık 82 milyar dolarlık ek ödenek talebinde bulundu. 
     Bush, Kongre liderlerine hitaben yazdığı mesajda, talebin acil olduğunu belirterek, ek bütçenin en kısa sürede Kongre'nin alt ve üst kanatları olan Temsilciler Meclisi ve Senato tarafından onaylanmasını istedi. 
     Söz konusu ek ödeneğin yaklaşık 77 milyar dolarlık bölümü, ağırlıkla Savunma Bakanlığı Pentagon'un Irak ve Afganistan'daki harcamalarına gidecek. 
     Bu çerçevede Irak'ta eskiyen ve tahrip olan silah sistemlerinin yenileriyle değiştirilmesi ve tamiri için 12 milyar dolar kullanılacak. Amerikan güçlerinin kullandığı araçlara zırh takılması işlemi için de 3 milyar dolar ayrıldı. 
     Toplam ek ödeneğin yaklaşık 5 milyar doları da, çeşitli ülkelere yardım için kullanılacak. Başkan Bush, bu çerçevede, Güney Asya'daki tsunami felaketi mağdurlarına destek için 950 milyon dolar istedi. 
     Terörle mücadelede ABD'yi destekleyen ülkelerden Ürdün, Polonya ve Pakistan'a da yüz milyonlarca dolar yardım verilecek. Filistin'e 150 milyon dolar, Ukrayna'ya da 60 milyon dolar sağlanması öngörülüyor. 
     Bush'un ek ödenek talebinin beklendiği gibi Kongre tarafından kabulü durumunda, ABD'nin Irak ve Afganistan savaşları için harcadığı miktar yaklaşık 300 milyar doları bulacak. 
     
</TEXT>
</DOC>
