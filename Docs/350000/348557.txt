<DOC>
<DOCNO> 348557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko23.html </URL>
<DATE> 2005/06/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
BankEuropa Türkiye 2006'dan itibaren kara geçmeyi hedefliyoruz 
</HEADLINE>
<TEXT>

     BankEuropa İcra Kurulu Başkanı Cüneyt Genç, bankanın belirlediği hedefler çerçevesinde Türkiye'de 2006 yılından itibaren kara geçmeyi hedeflediklerini bildirdi. 
     Cüneyt Genç, Türkiye'de piyasaların ani olaylarla hareketlenmesi döneminin artık sona erdiğine inandıklarını kaydetti. 
     Faizlerin yüzde 15 seviyelerine düşeceği beklentilerini doğru bulduğunu anlatan Genç, şöyle konuştu 
     ''Türkiye'de, faizler öyle çok rahat şekilde hemen inmez. Yabancı yatırımcıların bir anda kaçmasını önlemek için piyasa da kendi kendini düzeltir. Bu sene çok büyük problemler görmüyorum. AB'de Fransa ve Hollanda'dan sonra ilk reaksiyonların ardından insanlar daha mantıklı düşünmeye başlayacak. Ekim'de biz birtakım görüşmelere başlayacağız. Orada da pürüz hissetmiyorum.'' Genç, ''AK Parti hükümetinin diğerlerinden bu konuda daha bilinçli, istekli, AB'ye endekslenen bir parti olarak, kendini çok fazla riske atacağını düşünmüyorum'' dedi. 
     Bu yılı piyasalarda çok büyük değişikler olacak bir yıl olarak görmediklerini kaydeden Genç, '' Artık biraz daha uzun vadeli gelişmelere bakmamızda fayda var. Kısa vadeli iniş çıkışların hayırlı olmadığını biz geçmişte gördük'' diye konuştu. 
     
     2005 YILI HEDEFLERİ 
     Banka Türkiye'ye gelirken, 2006 yılından itibaren kara geçmeyi hedeflediklerini ve 2005'in zararda geçen son yıl olacağını belirten Genç, sözlerini şöyle sürdürdü 
     ''Büyümemiz çok iyi gidiyor. Hedeflerimizin çok üzerindeyiz. Karlılık bakımından da istediğimiz yerdeyiz. Hatta onun üzerine de çıktık. Ama biz Türkiye'de 50 milyon avroluk bir yatırım yaptık. Sıfırdan, teknolojisiyle, şubeleriyle. Tabii ki Afrika ülkesi, üçüncü dünya ülkesi değiliz. 6 ayda para kazanmak mümkün değil. Millennium BCP grubu 10-15 yıllık hedeflerle buraya geldi. Bu yıl bizim öncelikle en az zararla kapatmaya çalışacağımız bir yıl olacak.'' Genç, bankanın 8 bin 500 olan müşteri sayısını, 12 binin üzerine çıkarmayı hedeflediklerini belirterek, ''Müşteri yatırımlarına da baktığımızda bilanço içi ve bilanço dışında şu anda 550 milyon dolara ulaştı. Kredilere baktığımızda 125 milyon dolar düzeyinde. Bu rakamları artırmayı hedefliyoruz. 700 milyon dolarlardan aşağı müşterilerin yatırımları olmayacak diye düşünüyoruz. Kredilerde çok iddialıyız. Özellikle konut kredilerinde bir yıldır piyasanın öncüsüyüz. Hem araba hem konut kredilerinde Portekiz ve Yunanistan'daki tecrübemizle birlikte 200 milyon dolarlar seviyesine geleceğimizi düşünüyoruz'' dedi. Genç, özelleştirme konusunda ise şöyle konuştu 
     ''Şu anda hiçbir özelleştirmeyle ilgilenmiyoruz. Çünkü bizim konumuz finans sektörü... Önce yaptığımız işi tam yapmak istiyoruz. Para kazandığımızı göstermek istiyoruz. Daha sonra hissedarlarımızdan daha fazla para alıp buraya yatırım yapabiliriz. Finans sektöründe şu andaki bu 50 milyon avroluk yatırımımızı sene sonuna doğru zaten kara geçtiğimizde göstermiş olacağız. Ondan sonra bakacağız. Kendimiz mi büyüyelim yoksa hazır bir bankayı mı alalım O ihtiyaçlarımızın doğrultusunda olabilir. Şu anda özelleştirme için yaptığımız bir efor yok.'' 
     
</TEXT>
</DOC>
