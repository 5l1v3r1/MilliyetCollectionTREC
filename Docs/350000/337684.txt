<DOC>
<DOCNO> 337684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun08.html </URL>
<DATE> 2005/04/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD terör raporunda Türkiye'ye övgü var ama... 
</HEADLINE>
<TEXT>

     ABD Dışişleri Bakanlığı’nın yıllık terörizm raporunda, Türkiye’nin terörizmle mücadelede uzun yıllardan beri sağlam bir müttefik olduğu ve terörizme karşı küresel savaşta güçlü destek vermeyi sürdürdüğü belirtildi. 
     ABD Dışişleri Bakanlığı tarafından hazırlanarak Amerikan kongresine sunulan ve 2004 yılı gelişmelerini kapsayan raporda, "Türk makamları, terörizmle mücadelede uzun dönemli sağlam müttefikler olarak, terörizme karşı küresel savaşta güçlü destek sağlamayı sürdürdüler. Yerel ve uluslararası terörist gruplar, Türkleri, yabancıları ve yer yer Amerikalı hükümet personelini 40 yıldır hedef alıyor" ifadeleri kullanıldı. 
     Raporda, Türkiye’deki uluslararası ve yerel terörist grupların, "Marksist-Leninist, radikal dinci, ayrılıkçı, Çeçen yanlısı" gruplar olduğu belirtildi. ABD raporunda, "bu tehditlere yanıt olarak hükümet, çok güçlü bir kararlılık ve yerel çıkışlı terörizmle savaş kabiliyeti geliştirdi" denildi. 
     ABD raporunda, DHKP-C terör örgütünün eylemlerini sürdürdüğü ve güvenlik güçlerinin bu örgüte karşı başarılı operasyonlar düzenlediği kaydedildi. Terör örgütü PKK’dan raporda "PKK KADEK Kongra-Gel" olarak değiştirdiği bütün isimleriyle bahsedildi. Türk hükümet kaynaklarına göre PKK’nın Türkiye’de yaklaşık 500 militanı bulunduğu ve Kuzey Irak’ta da 3500-4000 silahlı militanın barındığının tahmin edildiği yazıldı. 
     
     PKK’NIN AMACI 

     ABD’nin terör örgütleri listesinde PKK KADEK Kongra-Gel’den bahsedilirken, 1974 yılında Abdullah Öcalan tarafından kurulan Marksist-Leninist ayrılıkçı örgütün, 1984 yılından bu yana Türkiye’de silahlı eylem düzenlediği ve 30 bin kişinin bu yüzden öldüğü belirtildi. Raporda "PKK’nın amacı, Türkiye’nin güneydoğusunda, kuzey Irak, İran ve Suriye’nin bir bölümünde bağımsız ve demokratik bir devlet kurmak" ifadesi yer aldı. 
     Raporda, PKK’nın siyasi düşünceden yana reformcular ve şiddete başvurulmasını destekleyen sertlik yanlıları olmak üzere ikiye bölündüğü ve Şubat 2004 tarihinde sertlik yanlılarının üstün geldiği ifadesi de yer aldı. PKK’nın, Türkiye, Irak, Avrupa ve Ortadoğu’dan operasyonlarını gerçekleştirdiği belirtildi. 
     Örgüte dış yardım veren ülkeler arasında ise Suriye, Irak, İran sayıldı. Suriye ve İran’ın, Türkiye ile PKK’ya karşı, kısa dönem çıkarlarına hizmet ettiği sürece işbirliği yapar göründüğü ifadesi kullanıldı. PKK’nın, eylemlerine para toplamak ve siyasi propaganda için Avrupa’yı kullandığı kaydedildi. 
     Terör örgütleri listesinde DHKP-C ve Türk Hizbullahı da yer aldı. 
     
</TEXT>
</DOC>
