<DOC>
<DOCNO> 342413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/aspo.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Guen ile sıcak temas 
</HEADLINE>
<TEXT>


Fenerbahçe'nin, bir ay önce "Hayır" yanıtı aldığı Fransız çalıştırıcıyla Galatasaray maçından sonra yeniden kontak kurduğu ve görüşmelerin olumlu geçtiği bildirildi 


Sarı - Lacivertli takımın farklı Galatasaray yenilgisinden sonra camiada Daum aleyhtarı seslerin yükselmesi üzerine yönetimin, Olympic Lyon'un Teknik Direktörü Paul Le Guen üzerinde yoğunlaştığı öğrenildi. 
Fenerbahçe'nin 1 ay önce Fransız çalıştırıcıyla temasa geçtiği, olumlu yanıt alamadığı bildirildi. Ancak Türkiye Kupası finalinde Galatasaray karşısında alınan 5-1'lik yenilgiden hemen sonra, bir ay önce Le Guen ile görüşen Sarı - Lacivertli bir yöneticinin, Fransız antrenör ile yeniden temasa geçtiği ve olumlu sinyaller aldığı ifade edildi. 

Manchester devrede 
Olympic Lyon ile sözleşmesini yenilemeyen ve İngiltere'de çalışmak istediğini açıklayan Le Guen'in, Manchester United'ın gündeminde olduğu vurgulandı. Manchester'ın 71'ini alan ve taraftarın büyük tepkisini çeken ABD'li Glazer'in, Alex Ferguson konusunda kararsız olduğu, bu nedenle Fransız hocayı yedekte tuttuğu belirtildi. Ancak Ferguson'u uzaklaştırması halinde tepkilerin artmasından çekinen iş adamının Le Guen'i askıya aldığı öğrenildi. Le Guen'in de rotasını Fenerbahçe'ye çevirdiği bildirildi. 
Beşiktaş kongresinde aday olan Affan Keçeci, bir yıl önce Le Guen ile prensipte anlaşma sağlamıştı. 

Çok başarılı 

Paris Saint Germain'de başarılı bir futbolculuk dönemi geçirdikten sonra hocalık kariyerine Rennes ile başlayan Paul Le Guen kısa zamanda Fransa'nın en iyi çalıştırıcıları arasına girdi. Rennes'e oynattığı pozitif futbolla dikkat çeken genç teknik adam, Santini'nin ayrılmasından sonra Lyon'un başına getirildi. 41 yaşındaki Le Guen, Kırmızı - Lacivertliler'i üst üste 4. lig şampiyonluğuna taşıdıktan sonra görevi bıraktı. Ekonomi mezunu olan Le Guen henüz 24 yaşındayken, teknik adamlık diplomasını almıştı. 


</TEXT>
</DOC>
