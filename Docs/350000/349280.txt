<DOC>
<DOCNO> 349280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun10.html </URL>
<DATE> 2005/06/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
'Başka bir ülkede olsaydı Papadopulos istifa eder, ülkeden kaçardı ' 
</HEADLINE>
<TEXT>

     Rum siyaset analizcisi ve ekonomist Lukas G. Haralambus, Rum yönetimi lideri Tasos Papadopulos’un, Enosis’i Kıbrıs’ın Yunanistan’a bağlanmasını amaçlayan Akritas Planı’nın uygulanmasında aktif rol aldığının itiraf edildiğine işaret ederek, "Başka bir ülkede olsaydık Papadopulos istifa eder, ülkeden kaçardı’ dedi. 
     Politis gazetesine göre, Makarios Drusiotis isimli Rum yazarın "İlk Taksim" isimli kitabında Papadopulos’un Akritas Planı’nın uygulanmasında aktif rol aldığının, planının uygulanmasında görev alan diğer kişiler tarafından açıklandığına dikkat çeken Haralambus, konuyla ilgili yazdığı analiz yazısında, diğer suçlar yanında, Mart 1962’de Bayraktar ve Ömeriye camilerinin bombalanarak Türklerin 
     üzerine atıldığını belirtti. 
     Haralambus, "Hedef, sorumluluğu Kıbrıslı Türkler’e atarak, onlara yönelik saldırıyı haklı göstermek ve Ağustos 1960’ta kurulan Kıbrıs Cumhuriyeti’ni lağvetmekti" dedi. 
     
     "KIBRISLI TÜRKLER’DEN ÖZÜR DİLENMELİ" 
     "Kıbrıslı Türklerden, 1963’te kendilerine karşı işlenen bütün korkunç suçlar için bütün Kıbrıslı Elenler adına özür dilemek" gerektiğini ifade eden Haralambus, şunları yazdı 
     "Cehennem var ise sanırım AKRİTAS’ın başkan ve başkan yardımcıları halen, uzun yıllar koruyacakları oradaki yerlerini almışlardır. Düşünün sayın okurlar, herhangi başka bir ülkede yaşıyor olsaydık şimdi ne olurdu Bu korkunç ifşaatlar medyanın bir numaralı tartışma konusu olurdu. Başkan istifa eder, ülkeden kaçardı ve yerine geçecek olan kişinin yapacağı ilk şey, Kıbrıslı Türklerden, 1963’te kendilerine karşı işlenen bütün korkunç suçlar için bütün Kıbrıslı Elenler adına özür dilemek olurdu. Bu, mertçe bir siyasi hareket olurdu. Ancak Kıbrıs’ta bulunuyoruz ve her yerde kapkara bir suskunluk komplosu hakim. Papadopulos doğal olarak, bu korkunç ifşaatı yorumlama ihtiyacı duymuyor, izahat bile vermiyor. Rum Meclis Başkanı ve AKEL Genel Sekreteri Dimitris Hristofyas da aynı... ne Kıbrıslı Türklere ne de AKEL’lilere, bombacı örgütün başkan yardımcısını hangi mantıkla devletin başına geçirdiğimize dair izahatta bulunma yükümlülüğü hissetmiyor. 
     Aynı şey medyada da geçerli. Kıbrıs Rum medyasında, Stalin rejimini bile kıskandıracak faşist bir suskunluk komplosu hakim. Bütün TV kanalları ruhlarını, şu anda Tasos Papadopolus’un temsil ettiği iktidara satmış durumda. RİK’in Rum devlet radyo televizyonu temmuz ayındaki güncel yayınlarında gene, Kıbrıslı Türklere karşı kurulan devlet dışı örgütün diğer bir çetebaşı olan Vassos Lissaridis’in dünyaya ’Türk isyanı’ masalını anlattıracağından hiç şüphem yok. 
     Ne Makarios Drusiotis ne de başka ciddi araştırmacının böyle programlarda konuşmaya hakları vardır. Yalnız yüzsüz tarih çarpıtıcıları ve tahrifatçıları devlet kanalında ve diğer kanallarda konuşabilir. Çünkü halkın hikayelerle yaşamaya devam etmesi gerekir. 
     Aksi halde, AKRİTAS’ın komutan yardımcıları ve ölümünden 35 yıl sonra Yorgacizm’i hortlatan ve onunla kucaklaşıp öpüşen Hristofyas nasıl hükmedebilir " 
     
     RUM TARAFINDA ANKET SONUÇLARI 
     Bu arada Fileleftheros gazetesini, Rai Consultants firmasına, 23 Mayıs-2 Haziran 2005 tarihlerinde 748 kişiyle yaptırdığı, Rum yönetiminin çalışmalarıyla ilgili anket sonucunu yayımladı. 
     Ankete katılanlar, Rum yönetimi lideri, "Tasos Papadopulos’un çalışmalarından ne kadar memnunsunuz" sorusuna, Mayıs 2005 itibarıyla, yüzde 26’sı "çok memnun", yüzde 41’i "yeteri kadar memnun", yüzde 21’i "o kadar memnun değil", yüzde 12’si ise "hiç memnun olmadığı" yanıtını verdi. 
     Haberde, Mayıs 2004’te Papadopulos’un çalışmalarından "çok memnun olanların" oranı yüzde 34 iken, Mayıs 2005’te bu rakamın yüzde 26’ya düştüğü belirtildi. 
     Öte yandan AKEL partisinin yayın organı Haravgi gazetesi ise Yunan şirketi G.P.O.AE’ye Grek Puplic Opinion yaptırdığı ve 1.200 kişinin katıldığı ankette, "Pazar seçim olsaydı, hangi partiye oy verirdiniz " sorunu yöneltti. 
     Anket sonucuna göre, AKEL yüzde 28, Demokratik Seferberlik Partisi DİSİ yüzde 24.5, Papadopulos’un başkanı olduğu Demokratik Parti de DİKO yüzde 19.1 destek aldı. 
     "Siyasetçiler arasında en çok popülerliğe sahip kişiler kimlerdir " sorusuna verilen yanıtlarda ise, Tasos Papadopulos yüzde 78, Rum Meclis Başkanı ve AKEL Genel Sekreteri Dimitris Hristofyas 
     yüzde 76.6 tercih aldı. 
     
</TEXT>
</DOC>
