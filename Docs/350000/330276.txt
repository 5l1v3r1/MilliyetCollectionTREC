<DOC>
<DOCNO> 330276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo12.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Preston'a güvenin 
</HEADLINE>
<TEXT>


Bitime 6 hafta kalan Championship'te ilk 3 direkt terfi, sonraki 11 ekipse 4 takımlık Play-Off kontenjanı için mücadele ediyorlar. Zirvedeki üçlünün arkasında yer alan Preston, Aralık'ta başlayan çıkışını Nisan'a taşımayı başardı 


Son 16 maçında tek mağlubiyet alan Preston, kümede kalma mücadelesi veren Brighton'a karşı favori. 5 maçtır kaybeden Brighton'ın amacı Deepdale'da gol bulup beraberliği kovalamak olacak. 

Reading-Milwall 
Rakibinden 6 puan önde olmasına rağmen son 15 haftada sadece 2 galibiyet alan Reading, daha stresli. İki ekipte 3 ve 6'ncı sıralar arasında kendine yer bulup Play-Off oynama uğraşındalar. Ev sahibi olduğu için Milwall bir adım önde, ama beraberlik de güçlü bir ihtimal. 

QPR- Gillingham 
2005'te evinde oynadığı 7 maçta sadece 2 kez kazanabilen Queens Park Rangers'ın, düşme hattından çıkma yolunda hızlı adımlar atan Gillingham karşısında işi zor. 6 maçtır yenilmeyen Gillingham'ın bu maçtaki hedefi 1 puana yakın olduğunu söyleyebiliriz. 

Leicester City-Wolves 
Geçtiğimiz sezon Premier Lig'den düşen ve kadrolarını büyük ölçüde dağıtan iki ekip de Championship'te zirveden uzaklar. Yine de Paul Ince'li Wolverhampton, son 12 haftadır yenilmeyerek Play-Off'a göz kırpıyor. Championship'in en çok berabere kalan iki ekibi birbirlerini üzmezler. 

Leeds United-Sheffield U. 
Nathan Healy ve Brian Deane gibi tecrübeli oyuncuları halen kadrosunda bulunduran Leeds de son 6 haftada Play-Off için bir bilet alma peşinde. 3 Ocak'tan beri deplasmanda kazanamayan Sheffield United'ın Leeds karşısında işi zor. 

Ipswich T.-Rotherham 
Sunderland 7 hafta üst üste kazanarak liderlikte rahatlayınca, Ipswich gözünü Wigan'ın ikincilik koltuğuna dikti. 3 gün önce Stoke City'yi şok bir biçimde yenen Rotherham'ın yine de kümede kalma şansı yok. Dikkatli oynarsa Ipswich fark atacak güçte. 

Crewe-Derby County 
Yılbaşında Leeds United'ı deplasmanda yendiğinden beri 3 aydır 3 puanı bir arada göremeyen Crewe'in, ilk 6 iddiası olan Derby County karşısında kazanması zor. Önce beraberlik, sonra da deplasman ekibinin galibiyeti düşünülebilir. 

Wigan- Sunderland 
Ligin zirvesindeki iki takım karşı karşıya. 2 haftada 5 puan kaybederek büyük yara alan Wigan, Sunderland'i yenmek zorunda. Daha rahat olan Kırmızı-Beyazlılara ise beraberlik yetecek. Üç ihtimalli bir büyük maç, ama önce beraberlik... 

Burnley-West Ham 
Championship'in belki de en popüler futbolcusu Teddy Sheringham'ı kadrosunda bulunduran West Ham'ın üst sıralara tutunmak için daha fazla puana ihtiyacı var. 3 gün önce şampiyonluk adayı Wigan'ı yenen West Ham, kazanmaya daha yakın. 

Coventry-Nottingham 
İngiltere Lig tarihinin iki köklü kulübü -deyim yerindeyse- can çekişiyor. Tarihinde 2 Avrupa şampiyonluğu olan Nottingham bu maçta da kaybederse artık üçüncü klasmanı düşünmeye başlayacak. Kırmızı-Beyazlılar en azından bir puan almak zorunda. 


</TEXT>
</DOC>
