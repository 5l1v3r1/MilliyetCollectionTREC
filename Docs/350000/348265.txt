<DOC>
<DOCNO> 348265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy16.html </URL>
<DATE> 2005/06/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Geldikleri ülkede askerlik yapan göçmen vatandaşlar muaf olacak 
</HEADLINE>
<TEXT>

     Türk vatandaşlığına geçenlerden, geldikleri ülkelerde askerlik yapanları Türkiye'de askerlikten muaf tutan yasa tasarısı, TBMM Milli Savunma Komisyonu'nda kabul edildi. 
     AK Parti Karaman Milletvekili Yüksel Çavuşoğlu başkanlığında toplanan Milli Savunma Komisyonu'nda tasarı hakkında bilgi veren Milli Savunma Bakanı Vecdi Gönül, Bulgaristan'dan göç eden Türk soylu göçmenlerin bu ülke vatandaşlığını kaybetmeksizin Türk vatandaşlığına alındıklarını belirtti. Askerlik çağına gelmeden Türkiye'ye göç edenlerin yasa gereği Türkiye'de askerlik yapmak zorunda olduklarını belirten Gönül, ancak göç yıllarında 5-10 yaş grubunda olan göçmen çocuklarının 1995'ten itibaren askerlik çağına geldiklerini ve her iki ülkeye karşı askerlik yükümlülüğü altına girdiklerini anlattı. Gönül, bu kişilerden Türkiye'de askerliğini yapanların geçici olarak Bulgaristan'a gittiklerinde orada da askerlik hizmetine tabi tutulduklarını belirtti. 
     Çifte uyruklu bu vatandaşların iki kez askerlik yapmalarının önüne geçilmesi için Bulgaristan nezdinde girişimler yapıldığını ve bir sonuç alınamadığını kaydeden Gönül, göçmen olarak Türk vatandaşlığını da kazanan bu kişilerin ikinci kez askerlik yapmamaları için tasarının hazırlandığını söyledi. Gönül, Bulgaristan göçmeni 1055 kişiye celp çıkarıldığını bildirerek, süreç içerisinde bu sayının artacağını belirtti. Gönül, tasarı yasalaştığında bu kişilerin Türkiye'de askerlik yapmaktan muaf tutulacağını ifade etti. 
     Askerlik Kanunu'na geçici bir madde ekleyen tasarıya göre, düzenlemenin yasalaşıp yürürlüğe girdiği tarihe kadar göçmen statüsünde Türk vatandaşlığına geçmiş olanlardan Türkiye'ye geldikten sonraki bir tarihte, geldikleri ülkede askerlik yaptıklarını belgeleyenler askerlik hizmetinden muaf tutulacak. 
     
     JANDARMA VE SAHİL GÜVENLİK'TE DE UZMAN ÇAVUŞ 
     Milli Savunma Komisyonu'nun kabul ettiği diğer bir tasarıya göre de Jandarma Genel Komutanlığı ve Sahil Güvenlik Komutanlığı'nda da ''Çavuş ve Uzman Çavuş Kanunu'' hükümleri uygulanacak. Bu çerçevede, bu komutanlıkların birlik ve kurumlarına katılan erlerden yeterlilikleri onananlar çavuş olarak yetiştirilecek. 
     Orgeneral-oramiral ve korgeneral-koramiral dışında kalan emekli subaylar ile yedek askeri memurların yoklamalarının 1 Mayıs - 30 Haziran dönemi yerine 1 Ocak-30 Haziran arasındaki 6 aylık sürede yaptırabilmelerine imkan sağlayan tasarı da Milli Savunma Komisyonu'nda benimsendi. 
     Komisyon, er ve erbaşların harçlıklarının bankalar aracılığıyla ödenebilmesini öngören yasa tasarısını da kabul etti. 
     
</TEXT>
</DOC>
