<DOC>
<DOCNO> 312586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/axspo05.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault'un Türkiye aşkı 
</HEADLINE>
<TEXT>


Yeni aracı R25 ile 2005 sezonunda Formula 1 pistlerinde fırtına estirmeye hazırlanan Renault, İstanbul'da yapılacak yarışı sabırsızlıkla bekliyor 

MURAT AĞCA-MONACO 


Pastanın süsü 
RENAULT, otomotiv sektörünün lideri olduğu Türkiye'de yapılacak Formula 1 yarışına özel önem veriyor. Monte Carlo'da gerçekleşen Renault'nun yeni aracı R25'in lansmanında Türkiye'deki yarışın önemini vurgulayan F1 Takımı Yönetim Kurulu Başkanı Patrick Faure, "Bu sezon zirve iddiasındayız ve Türkiye Grand Prix'sini kazanmak, bizim için pastanın üzerindeki süs gibi değerli olacak" diye konuştu. 

Şov için gelecekler 
FRANSIZ takımında yeniden "yuvaya dönen" Giancarlo Fisichella ile geçen yılın pilotlar 4.'sü olan genç yetenek Fernando Alonso da İstanbul Grand Prix'sini dört gözle bekliyor. Alonso, "Aracımızla cadde şovu yapmak için yarış öncesinde İstanbul'a gideceğiz" müjdesini verdi. Fisichella ise daha önce yarışlar sırasında futbol oynarken iyi anlaştıkları Alonso ile pistte de ideal takım olacaklarına inandığını söyledi. 

Hedef ilk iki 
YENİ sezon öncesi testlerin çok başarılı gittiğini söyleyen pilotlar, R25'in geçen yıla göre daha başarılı olacağından emin konuştular. Alonso, "2005'te birçok kişiyi şaşırtacak sonuçlar alacağız. Çok yarış kazanabiliriz" dedi. F1 Renault Takımı Genel Müdürü Flavio Briatore de "Yeni kurallarla F1 daha ilginç geçecek. Sezon sonunda mutlaka takımda ilk ikiyi hedefliyoruz" diye konuştu. 

Kenya'da kamp 

RENAULT yeni sezona ilginç bir coğrafyada hazırlandı. F1 Genel Müdürü Briatore'nin yakın ilişkileri bulunan Kenya'da kondisyon depolayan ekip, "takım ruhunu" da futbolla sağladı. Alonso ve Fisichella, kurdukları takımla da Kenyalılar'a karşı futbol hünerlerini gösterdiler. Briatore, "Eğer futboldaki kadar iyi bir takım olurlarsa, pistte bizi kimse tutamaz" dedi. 


</TEXT>
</DOC>
