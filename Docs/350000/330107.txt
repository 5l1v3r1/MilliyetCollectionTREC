<DOC>
<DOCNO> 330107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko19.html </URL>
<DATE> 2005/04/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Emekli Sandığı, çifte sağlık karnesi kullananların peşinde... 
</HEADLINE>
<TEXT>

     Emekli Sandığı Genel Müdürlüğü, çifte sağlık karnesi kullanarak usulsüz işlemde bulunan emekli yakınlarının peşine düştü. 
     Emekli Sandığı Genel Müdürlüğü'nden alınan bilgiye göre, 25 Ağustos 1999 tarihinde yürürlüğe giren 4447 Sayılı Kanun ile sosyal güvenlik sisteminde çifte sağlık karnesi kullanılması da yasaklandı. 
     Daha önce örneğin SSK emeklisi ya da SSK'ya tabi işte çalışan bir kadın, memur emeklisi olan eşinden dolayı Emekli Sandığı'nın verdiği sağlık karnesi ile de sağlık hizmeti alabiliyordu. 
     Aynı şekilde eski sistemde Emekli Sandığı'ndan emekli maaşı alan hak sahibinin bakmakla yükümlü olduğu diğer aile bireyleri de, SSK ve Bağ-Kur kapsamında olsalar dahi Emekli Sandığı'nın sağlık karnesini kullanabiliyordu. 
     Ancak 4447 Sayılı Kanun, bu hakkı ortadan kaldırdı ve memur emeklilerinin bakmakla yükümlü olduğu kişilerin, diğer sosyal güvenlik kurumları ile bir bağı varsa, o takdirde Emekli Sandığı'ndan alınan Sağlık Karnelerinin kullanılamayacağını hükme bağladı. 
     
     KARNELER KULLANILMAYA DEVAM ETTİ 
     Yeni Kanunun yürürlüğe girmesinden sonra da düzenleme kapsamına giren sağlık karnelerinin iptal edilmesi istendi. Fakat o dönem SSK ve Bağ-Kur'un tam otomasyona geçmemiş olması nedeniyle, bu konuda yeterli bir araştırma yapılamadı. Son dönemde ise SSK ve Bağ-Kur'un da otomasyona geçmesi ve ilgili kuruluşların güncelleme çalışmaları, mükerrer kart kullananların kolayca ortaya çıkmasına yol açtı. 
     Güncelleme ve sağlık kartlarının yenilenmesi sırasında karne sahibinin SSK ve Bağ-Kur'la bir ilişkisinin olup olmadığını tek tek kontrol etmeye başlayan Emekli Sandığı, şu ana kadar 18 bin 6 kişinin artık yasak olmasına rağmen Sandığın sağlık karnesi ile sağlık hizmeti aldığını belirledi. 
     Yapılan incelemelerde bunların 15 bin 560'ının SSK'lı olduğu halde Emekli Sandığı karnesi kullandığı ve bu süreçte 6 trilyon 293 milyar liralık tedavi yardımı ve ilaç aldığı tespit edildi. 
     Aynı şekilde kurum sağlık karnesini kullanan 2 bin 446 kişinin de gerçekte Bağkur'lu olduğu, ancak Emekli Sandığı karnesi ile 735 milyar liralık sağlık hizmeti ve ilaç aldığı, bunları da Sandığa ödettiği anlaşıldı. 
     Emekli Sandığı Genel Müdürlüğü, bu tespitlerin ardından Ağustos 1999'dan sonra da Sandığın sağlık karnelerini kullanarak sağlık hizmeti ve ilaç alan 18 bin 6 SSK ve Bağ-Kur'lu hakkında yasal takibata geçti. 
     Bu kişilerden, son 5.5 yıllık süreçte alınan 7 trilyon 28 milyar liralık tedavi giderini de kuruma ödemeleri istendi. 
     Emekli Sandığı yetkilileri, otomasyon sonucunda usulsüz sağlık karnesi kullananların çok çabuk belirlenebildiğine dikkati çekerek, ''Vatandaşlarımız, hangi sosyal güvenlik kurumuna tabi ise oradan sağlık hizmeti almak durumunda. Aksi halde başı derde giriyor. Eğer, hala Emekli Sandığı sağlık karnesini kullanan SSK ve Bağkur'lular varsa, bunlar da ileride zor duruma düşmemek için hemen Sandıktan aldıkları sağlık karnesini iptal ettirsin'' dediler. 
     
</TEXT>
</DOC>
