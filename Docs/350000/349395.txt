<DOC>
<DOCNO> 349395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo07.html </URL>
<DATE> 2005/06/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Futbolcular orta hakemi dövdü 
</HEADLINE>
<TEXT>

     Atilla MEMİŞ TUZLUKÇU Konya , DHA 

      KONYA'da, Tuzlukçu Belediyespor ile Ilgınspor arasında oynanan maçta iki futbolcuya sarı kart gösterip birini oyundan atan hakem Deniz Çoban, futbulcular tarafından dövüldü. Maç tatil edilirken, 5 futbolcu gözaltına alındı. 
     Konya 2. Amatör Küme A Grubu’nda mücadele eden Tuzlukçu Belediyespor ile Ilgınspor, Tuzlukçu Şehir Stadyumu’nda saat 15.00'te karşı karşıya geldi. Maçın 70'inci dakikasında ceza sahasında içinde çıkan karambolda kaleci Hurşit topa müdahale edemeyince, Osman'ın ayağından gelen golle Igınspor 2-1 öne geçti. 
     Tuzlukçu Belediyesporlu futbolcular Kaleci Hursit’e faul yapıldığı gerekçesiyle maçın hakemi Deniz Çoban'a itiraz etti. Hakem Çoban golü geçerli sayarak itirazlarını sürdüren Tuzlukçu Belediyesporlu Metin ve Abdil’e sarı kart gösterdi. Daha önce 1 sarı kartı olan Abdil oyun dışında kalınca diğer futbolcular hakemin üzerine yürüdü. Futbolcular, hakem Deniz Çoban'ı bir süre sahada kovaladı. Koşarken aldığı darbelerle düşen hakem Çoban, futbolcular tarafından dövüldü. 
     Sahaya giren güvenlik güçleri, hakem Çoban'ı kızgın futbolcuların elinden güçlükle kurtardı. Hakem Deniz Çoban ambulansla hastaneye kaldırılırken, çıkan olayların ardından maç tatil edildi. Maçtan sonra hakem Çoban'ın şikayetçi olması üzerine 5 futbolcu göz altına alındı. 
     
</TEXT>
</DOC>
