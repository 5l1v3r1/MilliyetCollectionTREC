<DOC>
<DOCNO> 347650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko06.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Bakan'a sebze meyve fırçası 
</HEADLINE>
<TEXT>


ABDULLAH KARAKUŞ Ankara 

Rusya'nın Türkiye'den yaptığı yaş sebze ve meyve alımını durdurması AKP grup toplantısının basına kapalı bölümünde sert tartışmalar yaşanmasına neden oldu. Başbakan Recep Tayyip Erdoğan, konuyla ilgili Hatay milletvekili İsmail Soylu'nun belge göstermesi üzerine Tarım Bakanı Sami Güçlü'ye "İhmaliniz var, sorunu derhal çözün. Her seferinde Putin'i mi arayacağız" talimatı verdi. Güçlü de Erdoğan'a "Sırtımdan ter akıyor Sayın Başbakanım, gerekeni yapacağım" dedi. Soylu, Rusya'nın 30 Mayıs'tan geçerli olmak üzere Türkiye'den aldığı yaş sebze ve meyve ile kesme çiçek ithalatını durdurmasını gündeme getirdi. Rusya'ya ihraç edilen yaş sebze ve meyvenin, "Akdeniz meyve sineği" bulunduğu gerekçesiyle Bitki Sağlık Sertifikası yeterli bulunmayarak bekletildiğini belirten Soylu, Rusya'nın büyükelçilik aracılığıyla Tarım ve Köyişleri Bakanlığı'na bir yazı gönderdiğini ve yanıt istediğini söyledi. 
Belgeleri Erdoğan'a gösteren Soylu, "7 aydır Rusya'ya bir yanıt verilmedi. Bununla ilgili belgeler bakanlıkta kayboldu. Durum çok ciddi. Rusya, geçtiğimiz cuma günü ihracat kapılarını geçici süreyle de olsa kapattı. Buna çare bulunmalı" dedi. Yaş sebze ve meyve ihracatının yüzde 35'inin kendi bölgesinden yapıldığına işaret eden Soylu, sorunun giderilmemesi halinde üreticinin zor durumda kalacağını söyledi. 

'Belgeler gelmedi' 
Bunun üzerine Erdoğan, ilgili bakanlar Güçlü ve Devlet Bakanı Kürşat Tüzmen'i kürsüye çağırdı. Tüzmen, konunun Tarım Bakanlığı ile ilgili olduğunu söyledi. Güçlü ise yaptığı açıklamada, böyle bir yazının kendisine ulaşmadığını kaydetti. Güçlü, belgelerin gösterilmesi üzerine gerekeni yaparak, sorumlulardan hesap soracağını söyledi. Erdoğan, iki bakandan çalışma yaparak Rusya'daki sorunu gidermelerini, ayrıca, yaş sebze ve meyve ihracatındaki sıkıntıları giderecek önlemler istedi. 


</TEXT>
</DOC>
