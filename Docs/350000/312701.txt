<DOC>
<DOCNO> 312701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo26.html </URL>
<DATE> 2005/02/05/ </DATE>
<TIME> 20.26 </TIME>
<AUTHOR>  </AUTHOR>
<HEADLINE>
Amatör maçta ambulans ve sedye skandalı... 
</HEADLINE>
<TEXT>

     İzmir Birinci Süper Amatör Ligi B Grubu'nda oynanan maçta bacağı kırılan futbolcu, taksiyle hastaneye kaldırıldı. 
     Bergama'da yapılan Bergama Belediyespor ile Çiğlispor arasındaki maçın 68. dakikasında Çiğlisporlu İmam, Bergamasporlu Serdar'a sert girdi. Yapılan müdahaleler sonucunda ayağında kırık tespit edilen Serdar'ın hastaneye götürülmesine karar verildi. Ancak sahada ambulans olmadığı ortaya çıkınca taksi çağrıldı. 
     Futbolcuyu saha kenarındaki taksiye taşımak için sedye arandı, ancak bu kez de sedye bulunamadı. Saha görevlileri ve bazı yöneticilerin çabaları sonucu Serdar, taksiye kadar taşındı ve hastaneye yetiştirildi. 
     Daha sonra gazetecilerin ''Ambulans ve sedye olmadan maçı nasıl oynattınız '' sorusuna maçın gözlemcisi Coşkun Zenger, ''Maçın hakemi emniyet ve sağlık görevlilerini kontrol eder, tamamsa maçı başlatır. Maçın orta hakemi Tolga Özkalfa, bunlar tamam olduğu için maçı başlattı. Sedye ve ambulansın sahaya getirilmesi İlçe Spor Müdürlüğü'nün görevidir'' dedi. 
     Bergama Belediyespor yöneticisi Yılmaz Dülger de ''Biz maçtan önce İlçe Spor Müdürlüğü'nden ambulans talep ediyoruz. İlçe Spor Müdürlüğü de Sağlık Grubu'ndan ambulans talep etmiş, ancak ne ambulans ne de sedye gönderildiği için bu talihsiz olay yaşandı'' diye konuştu. 
     
</TEXT>
</DOC>
