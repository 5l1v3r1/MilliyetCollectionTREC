<DOC>
<DOCNO> 336084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/axsiy01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şartlı 'evet' dedi 
</HEADLINE>
<TEXT>


Erdoğan'ın "soykırım iddiaları için ortak komisyon kuralım" teklifine Ermenistan Devlet Başkanı Koçaryan, "Komisyon kurulacaksa, bu en yüksek seviyede olmalı" yanıtını verdi 

Cenk Başlamış - Moskova 


Ermenistan'ın, "soykırımın 90. yıldönümü törenlerine" 24 saat kala, Ermenistan Cumhurbaşkanı Robert Koçaryan, Başbakan Recep Tayyip Erdoğan'ın soykırım iddialarının ortak komisyonla araştırılması önerisine "sarı ışık" yaktı. Koçaryan, "Soykırım iddiaları konusunda bir komisyon kurulacaksa, bunun en yüksek seviyede olması gerekir" dedi. 
Resmi ziyaret için Fransa'nın başkenti Paris'e giden Koçaryan, Erdoğan'ın soykırım iddiaları hakkında komisyon kurulması yönündeki önerisine değinerek, "Türkiye gerçekten bu konuyu tartışmak istiyorsa, Ermenistan bunun en yüksek seviyede ve olabilecek en geniş çerçevede olmasını tercih eder" diye konuştu. Koçaryan, bu konuda hükümetlerarası bir komisyon kurulmasını arzu ettiklerini, tarihçilerin de bu komisyona katılabileceğini ifade etti. 

Diplomatik ilişkiler 
Dışişleri Bakanı Vartan Oskanyan da Erivan'da düzenlediği basın toplantısında, Türkiye ile Ermenistan arasında diplomatik ilişki kurulması yolunda hiçbir engel bulunmadığını söyledi. Oskanyan, Erdoğan'ın önerisi konusunda, "Soykırım o kadar açık bir olgu ki, olup olmadığını araştırmanın ve kanıtlamanın bir anlamı yok" demesine karşın, kapıyı tümüyle kapatmadı. Ermeni Bakan, "Aramızda diplomatik ilişkiler kurulmadan, bu kadar önemli konuları tartışmamız olanaksız" şeklinde konuştu. Oskanyan, Birleşmiş Milletler ya da AB çatısı altında soykırım iddialarını araştıracak bir komisyon kurulmasına ise Erivan'ın çok sıcak bakmadığı mesajını verdi. İki ülke arasında diplomatik ilişki kurulamamasının sorumluluğunun Ankara'ya ait olduğunu öne süren Oskanyan, "Türkiye'nin bazı temelsiz gerekçelerini saymazsak, ilişki kurmamızın önünde hiçbir engel yok" dedi. Oskanyan, Türkiye'den toprak talebi gibi bir konunun Erivan'ın dış politika gündeminde yer almadığını da söyledi. 
Oskanyan'ın "temelsiz gerekçe" olarak adlandırdığı Ankara'nın beklentileri arasında, Türkiye'den toprak talebinin Ermeni anayasasından çıkarılması ve Ermenistan'ın Karabağ'daki işgale son vermesi gibi konular yer alıyor. 


</TEXT>
</DOC>
