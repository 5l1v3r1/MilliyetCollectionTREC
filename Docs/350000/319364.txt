<DOC>
<DOCNO> 319364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur20.html </URL>
<DATE> 2005/02/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İzmir ve Ege'de yağış, denizde fırtına bekleniyor... 
</HEADLINE>
<TEXT>

     İzmir ve Ege Bölgesi'nin bugün yağışlı bir gün yaşayacağı, denizdeyse fırtına beklendiği bildirildi. 
     İzmir Meteoroloji Bölge Müdürlüğü'nden yapılan yazılı açıklamaya göre, Ege Bölgesi alçak basınç sistemiyle buna bağlı cephesel sistemlerin etkisi altında kaldı. Bölgede hava parçalı çok bulutlu, aralıklı sağanak, yer yer gök gürültülü sağanak yağışlı olacak. Rüzgar Güney ve Batı yönlerden orta kuvvette, yağış anında yer yer kuvvetli esecek. 
     Hava tahminlerine göre, İzmir'de parçalı çok bulutlu, aralıklı sağanak yağışlı bir gün yaşanacak ve hava sıcaklığı 12 derece civarında olacak. Manisa parçalı çok bulutlu, aralıklı sağanak yağışlı olacak ve sıcaklık 10 derece yaşanacak. Aydın'da hava sıcaklığı 12 derece olacak ve yer yer etkili gök gürültülü yağış görülecek. Parçalı çok bulutlu, aralıklı sağanak ve yer yer etkili gök gürültülü sağanak yağış alacak Muğla'da, hava sıcaklığı 9 derece olacak. Denizli'de de yağış görülecek ve sıcaklığın 11 derece olması tahmin ediliyor. Uşak'ta ise parçalı çok bulutlu, zaman zaman yükseklerde karla karışık yağmurlu hava görülecek ve sıcaklık 5 derece olacak. 
     Ege Denizi'nin kuzey bölümünde, özellikle akşam saatlerinde fırtınamsı rüzgar bekleniyor. Rüzgar Kuzey Ege'de günbatısı karayel, Güney Ege'deyse günbatısı lodostan 3 ila 5, akşam saatlerinde Kuzey Ege'de yıldız ve poyrazdan 6 ila 7, Güney Ege'de yıldız ve poyrazdan 3 ila 5, zaman zaman 6 kuvvetinde esecek. Dalga yüksekliği 1-2 metre, Güney Ege'de yer yer 2.5 metre, Kuzey Ege'deyse yer yer 3 metre dolayında olacak. 
     
</TEXT>
</DOC>
