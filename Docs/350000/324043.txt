<DOC>
<DOCNO> 324043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy04.html </URL>
<DATE> 2005/03/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
"Toprak dede" Baykal'ı kızdırdı mı 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal ile TEMA Vakfı Kurucusu Hayrettin Karaca arasında "CHP'nin geleceği" üzerine tartışma yaşandığı iddia edildi. Karaca'nın "partinin durumu iyi değil, kıravatını çıkar, halkın içine karış" dediği, Baykal'ın ise, bunun üzerine görüşmeyi sona erdirdiği ileri sürüldü. CHP kulislerinde, Karaca'nın odadan çıkarken sendelediği de iddia edildi. Genel merkez ve Karaca, odadan çıkartılma iddiasını "Yok böyle bir şey" diye reddetti. Karaca, "Olay büyütüldü. Ben sadece partinin başarısını istedim" dedi. 
     İddialar, Karaca'nın, TEMA danışmanı aynı zamanda CHP üyesi Mahir Gürbüz ile Baykal'ı geçtiğimiz günlerde genel merkezde Toprak Kanunu ile bilgi vermek amacıyla ziyaret etmesinin ardından ortaya atıldı. 
     İddialara göre, Karaca, Baykal'a "Partinin durumu iyi değil, birşeyler söylemek istiyorum" dedi. Baykal ise, Gürbüz'e dönerek, "Toprak Kanunu görüşelim şimdi" dedi. Bunun üzerine Karaca, Gürbüz'ün yasa ile ilgili bilgi vermesini bekledi. 
     Gürbüz'ün konuşması bittikten sonra Karaca, "Sayın Baykal, sözlerimi dikkate al. Parti kötü durumda. Benim gibi kıravatını çıkar. Halkın içine gir. Partide kadın, gençler yok" dedi. Karaca'ya tepki gösteren Baykal, ayağa kalkarak konuşmayı sona erdirmek istedi. Karaca, buna rağmen, "Halkın güvenini, sevgisini kazanmak gerek" dedi. Baykal, "tamam, tamam" diyerek ikinci kez ayağa kalktı, görüşmeyi sona erdirdi. 
     
     Sendeledi mi 
     Karaca'nın odadan çıkarken "sendelediği" de iddia edildi. Genel merkez ve Karaca, odadan çıkartılma iddiasını reddetti. Karaca, "Yok böyle bir şey. Olay büyütüldü. Ben sadece partinin başarısını istedim" dedi. 
     Görüşmeye tanıklık eden Mahir Gürbüz de, Baykal ve Karaca'nın izni olmadan konuyla ilgili konuşamayacağını belirterek, "Amacım Toprak Kanunu'nu konuşmaktı, sonra başka şeyler konuşuldu" dedi. 
     TEMA Vakfı Genel Müdürü, Ümit Yaşar Gürses de, konunun TEMA'ya zarar vereceğini söyledi. TEMA yönetim kurulunun, TEMA ve CHP'nin zarar göreceği endişesiyle konunun kamuoyuna yansıtılmaması kararı aldığı da iddia edildi. 
     
</TEXT>
</DOC>
