<DOC>
<DOCNO> 303467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur23.html </URL>
<DATE> 2005/01/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kızılay ekibi, felaket bölgesine 400 bin dolar nakit yardım getirdi 
</HEADLINE>
<TEXT>

     Tsunami'nin büyük can ve mal kaybına yol açtığı felaket bölgesine ulaşan Kızılay ekibi, bölgeye 400 bin dolar nakit yardım getirdi. 
     A.A muhabirinin bildirdiğine göre, Beş kişilik bir lojistik koordinasyon ve yardım ekibi Tayland'da bilgi alışverişini sağlarken, üçer kişilik diğer gruplar Endonezya ve Sri Lanka'da görev alacaklar. 
     400 bin dolar nakit para ile bölgeye gelen ekipler, gidilen yerlerde ilk olarak, sahaya çıkarak ihtiyaç tespiti çalışmalarında bulunacaklar. Her ekibin hedef kitlesi, yaklaşık beşyüz ailenin yaşadığı bir kasaba veya köyün ihtiyaçlarının giderilmesi olacak. 
     İhtiyaç tespit çalışmalarının ardından salgın hastalıkların önlenebilmesi amacıyla, bölgeden temin edilecek temiz su ve acil gıda, felaketzedelere ulaştırılacak. Uluslararası yardım dağıtım sisteminin şu an düzgün olarak işlememesi nedeniyle gerektiğinde Kızılay tarafından araç kiralanarak dağıtımlar yapılacak. İlk anda tüm yardımlar yerinden tedarik edilecek. 
     Ekipte bulunan Uzman doktor ve psikolog ise incelemelerde bulunarak yerinde tedavi yapacak ya da Türkiye'den istenebilecek ilaçların listesini hazırlayacak. 
     Üç gruptan ilki yarın Endonezya'nın Aceh bölgesine hareket edecek. 
     
</TEXT>
</DOC>
