<DOC>
<DOCNO> 315675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun08.html </URL>
<DATE> 2005/02/16/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Amerikan kumar sektörüne kızılderililer hükmediyor... 
</HEADLINE>
<TEXT>

     ABD Kongresi'nin 1988 yılında kabul ettiği bir yasayla kumarhane işletmeleri konusunda çeşitli imtiyazlar tanınan Kızılderililer'in işlettiği kumarhanelerin sayısının hızla arttığı ve 2004 yılında 18,5 milyar dolarlık bir ekonomik büyüklüğe ulaştığı kaydedildi. 
     Amerikan basınında yer alan haberlere göre, ABD'nin 28 eyaletinde 223 kabile tarafından işletilen toplam 411 Kızılderili kumarhanesi bulunduğu belirtilirken, federal tanınmışlığa sahip 341 Kızılderili kabilesinin çoğunun kumarhane işletmeciliğiyle uğraştıkları ifade edildi. 
     ABD'de Kızılderili kabileleri, egemen milletler olarak kabul edildikleri için eyalet yönetimi ya da yerel yönetimler tarafından koyulan vergilerden ve birçok kuraldan muaf sayılıyorlar. Kumarhanelerin yeri konusunda yerel kurallara uymak zorunda olmayan Kızılderililer ile komşuları arasında sık sık sorunlar çıktığı belirtiliyor. 
     Ulusal Kızılderili Oyun Birliği tarafından yapılan açıklamada, kabile kumarhanelerinin çoğu Kızılderili olmayan 5 bin kişiye istihdam sağlandığı ve 2004 yılında federal düzeydeki vergi gelirlerine 5,5 milyar dolarlık bir katkıda bulunduğu kaydedildi. 
     Kızılderili rezervasyonlarının fakirlikten kurtarılması amacıyla kumarhaneciliğin kendilerine serbest bırakıldığını savunan kabile liderleri ise bu sektörden elde ettikleri karlılığı herhangi bir başka sektörden elde etmelerinin mümkün olmadığının altını çiziyorlar. 
     
     20 MİLYAR DOLARA YAKIN GELİR 
     Sadece Nevada eyaletindeki önde gelen eğlence merkezlerinin 2004 yılı kumar gelirinin 9,88 milyar dolar olduğu kaydedilirken, kumar oynamak için bu eyalete gelen insanların otel ve restoranlara ödedikleri miktarın da dahil edilmesi durumunda bu gelirin 19,59 milyar dolara çıktığı ifade ediliyor. 
     Kızılderili kabilelerin işlettikleri kumarhanelerin en hızlı şekilde Kaliforniya ve New York eyaletlerinde büyüdüğü belirtildi. 
     Kaliforniya Valisi Arnold Schwarzenegger'in, eyaletin bütçe açığını kapatmak için Kızılderililer'in işlettiği kumarhanelerin gelirlerinden pay almaya çalıştığı, New York Valisi George Pataki'nin ise bazı Kızılderili kabileleri ile olan arazi sorununu 5 yeni Casino kurmalarına izin vermek suretiyle halletmeye çalıştığı kaydediliyor. 
     Kızılderili kabileleri tarafından işletilen kumarhanelerin 2003 yılında 73 milyar dolar olan Amerikan kumar sektörünün yüzde 23'üne hükmettiğine işaret edilirken, 2004 yılına ilişkin rakamların açıklanmasının ise yaz aylarını bulacağı ifade ediliyor. 
     
</TEXT>
</DOC>
