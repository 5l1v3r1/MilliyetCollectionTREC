<DOC>
<DOCNO> 307529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy20.html </URL>
<DATE> 2005/01/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
CHP Başkan adayı Güneş, diğer adayları eleştirdi 
</HEADLINE>
<TEXT>

     CHP Genel Başkan adayı Prof. Dr. Hurşit Güneş, ''CHP'de Genel Başkan adaylığı için ismi geçenlerin, bugüne kadar izledikleri politikalarla partinin antidemokratik yapılanmasına destek verdiklerini'' öne sürdü. 
     Prof. Dr. Güneş, yaptığı yazılı açıklamada, ''CHP Genel Merkezi'ni tekelinde tutan ekibin politikasızlık girdabına, aday olmayı düşünen kimi CHP'lilerin de katıldığını'' savundu. 
     ''Yeniden CHP Hareketi olarak, partide yaşanan siyasetsizlikten rahatsızlık duyduklarını'' belirten Güneş, şunları kaydetti 
     ''CHP Genel Başkanlığı'na aday olacağı söylenenler, bugüne dek izledikleri politikalarla partinin antidemokratik yapılanmasına destek vermişlerdir. 
     Buradan ilan ediyoruz ki bu adaylık arayışları ile yalnızca tüzük konusunda değil, bunun ötesinde çok ciddi siyasal ve ideolojik farklılıklarımız var. Olup bitene sessiz kalmak, liderlik iddiasını haklı kılmaz. Bizim hareketimiz, partimizin geçtiği dönemlerdeki gidişatı karşısında somut politika önerileri ile çözüm arayan, yeni açılımlar gerçekleştiren bir harekettir.'' ''Sadece kendilerinin getirdiği eleştirilerin inandırıcılığı bulunduğunu'' da savunan Prof. Dr. Güneş, ''partinin şöhret kapısı olmasına izin vermeyeceklerini, parti geleneklerine ve özverili kadrolara sahip çıkacaklarını'' bildirdi. 
     
</TEXT>
</DOC>
