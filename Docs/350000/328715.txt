<DOC>
<DOCNO> 328715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas18.html </URL>
<DATE> 2005/03/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gelibolu belgeselinin yönetmeni Bana dava açana ben de dava açarım 
</HEADLINE>
<TEXT>

     Gelibolu belgeselinin yönetmeni Tolga Örnek, belgeselin içeriğini değiştirmesi için kendisine dava açacaklara karşı dava açacağını söyledi. 
     Abant İzzet Baysal Üniversitesi'ni ziyaret eden Tolga Örnek, AA muhabirine yaptığı açıklamada, filmin 95 sinemada gösterime girdiğini belirterek, ''Belgeseli bugüne kadar 380 bin kişi izledi. Bu bir belgesel film için rekor sayılır. Bu belgeseli 2 yıl süren yoğun çalışma ile hazırladık. Filmde 250 kişinin doğrudan emeği geçti'' dedi. 
     Filmin önümüzdeki günlerde yurtdışında gösterime gireceğini de ifade eden Örnek, ''13 Nisan'da belgeselin İngiltere Kraliyet Savaş Müzesi'nde galası olacak. Filmin Avustralya ve Yeni Zelanda'daki gösterimlerinin yoğun ilgi göreceğini umuyorum'' diye konuştu. 
     
     BELGESELİN BİR KARESİNİ BİLE DEĞİŞTİRMEYİ DÜŞÜNMÜYORUM 
     Örnek, AA muhabirinin, ''Bir beldenin siyasi parti başkanı, filmin içeriğinin yanlış olduğu iddiası ile suç duyurusunda bulunmuş'' sorusunu ise şöyle yanıtladı 
     ''Birisi bana filmin içeriğinden dolayı dava açarsa ben de ona karşı dava açarım. Davayı kaybetsem bile filmin içeriğine, bir karesine bile dokunmam. Filmin bir karesini bile değiştirmeyi düşünmüyorum. Bana dava açacak olan insanların tarih bilgisinin çok iyi olması lazım. Önümüzdeki günlerde dramatik bir film çekmeyi planlıyorum. Bana göre Türk sinemasında çok iyi bir canlanma ve iyiye gidişat var. Türk sinemasının gelişmesi için sadece devletin desteğini beklemek yanlış. Gelibolu belgeseli ile uluslararası festival ve yarışmalara katılacağız.'' 
     SUÇ DUYURUSU 
     ANAP'ın, Balıkesir'in Edremit İlçesi'ne bağlı Altınoluk Belde Başkanı Murat Tuna, yönetmenliğini Tolga Örnek'in yaptığı ''Gelibolu'' belgeseli için suç duyurusunda bulundu. 
     Murat Tuna, gazetecilere yaptığı açıklamada, ''Gelibolu'' belgeselinin Çanakkale ve Türkiye ruhuna hitap etmediğini öne sürerek, filmin gösterimden kaldırılması için Edremit Cumhuriyet Başsavcılığı'na suç duyurusunda bulunduğunu söyledi. 
     Belgeselin, Atatürk ve Çanakkale şehitlerine hakaret içeren bir yapıt olduğunu iddia eden Tuna, şöyle konuştu 
     ''Belgeseli izledim şok oldum. Duyarlı bir Türk vatandaşı olarak filmin gösterimden kaldırılması gerektiğine inanıyorum. Belgeselde Çanakkale Destanı'na, Çanakkale yapısına, Çanakkale Savaşı'na aykırılık olduğunu gözlemledim. Cumhuriyet Savcılığı'na filmin gösterimden kaldırılması için suç duyurusunda bulundum. Belgesel filmin büyük Türk milletine ve onun geleceği olan gençliğe kötü örnek olduğu, vatan topraklarını işgale gelmiş İngiliz, Yeni Zelandalı ve Avustralyalı askerleri yücelterek, tamamen taraflı, tamamen randa dayalı belgesel olduğu, Çanakkale gerçeğini yansıtmadığını esefle seyrettim.'' 
     
</TEXT>
</DOC>
