<DOC>
<DOCNO> 304851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun18.html </URL>
<DATE> 2005/01/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
John Kerry Ramallah'ta, seçim normal geçiyor 
</HEADLINE>
<TEXT>

     Yeni devlet başkanını belirlemek üzere bugün sandık başına giden Filistinlilerin oy kullanma işlemleri genelde sükunet içinde devam ediyor. 
     Doğu Kudüs'te bazı posta merkezlerinde kayıtlı seçmenlerden bir kısmı, seçmen listelerinde isimlerinin bulunmadığı gerekçesiyle oylarını kullanamadı. 
     Eski kentin Şam Kapısı yakınlarındaki Selahaddin Caddesi üzerinde bulunan postanede kurulan seçim merkezine seçmenler, sabah saat 07.00'de gelmeye başladı. Burada listelere göre teker teker içeriye alınan seçmenlerin bazıları, isimlerinin listede bulunmadığı gerekçesiyle oy kullanamadı. 
     Bu seçmenler, kayıt yaptırdıkları halde isimlerinin bulunmadığını söylediler. 
     Selahattin Postanesi'nde, devlet başkanlığı seçiminin favori adayı Mahmud Abbas aleyhine bildiri dağıtmak isteyen bir gence görevliler müdahale etti. 
     Doğu Kudüs ile Ramallah'ı birbirine bağlayan Kalendiye Sınır Kapısı'nda, İsrail sınır polisinin geçişleri önceki günlere göre kolaylaştırdığı gözlendi. Yabancı gözlemcilerden bazıları, Kalendiye Sınır Kapısı'nda geçişleri yakından izlerken, askeri kontrol noktasından geçen gazetecilerin isimleri kaydedildi. 
     Ramallah'ta da oy verme işlemlerinin genellikle sakin bir şekilde devam ettiği gözlendi. FKÖ lideri Mahmud Abbas, oyunu Mukataa'da, Filistin lideri Yaser Arafat'ın posterinin altında kurulan seçim sandığında kullandı. En yakın rakibi Mustafa Barguti ise oyunu ''Arkadaşlar Erkek Okulu''nda sandığa attı. 
     
     KERRY, RAMALLAH'TA 
     Bu arada, ABD'de Kasım ayında yapılan başkanlık seçiminin Demokrat adayı John Kerry de, seçimleri izlemek için Ramallah'a geldi. 
     Barguti'nin oy kullandığı okulu ziyaret eden Kerry, basın mensuplarına yaptığı açıklamada, ''çok tarihi ve önemli bir gün'' yaşandığını söyledi. Kerry, ''Çok büyük ümitlerimiz var. Seçimler barış sürecini ilerletebilir'' dedi. 
     Tüm dünyanın Ortadoğu'da barış istediğini vurgulayan Kerry, bu seçimlerin Filistin'de demokrasinin güçlenmesini sağlayacağını kaydederek, ''Filistinliler kendi geleceklerini belirleme şansına sahipler'' diye konuştu. 
     Oy verme işlemi akşam saat 19.00'da sona erecek. 
     
     KUREY SEÇİM, BARIŞ VE DEMOKRASİ GİRİŞİMİNİ GÖSTERİYOR 
     Filistin Başbakanı Ahmed Kurey, Filistin'deki devlet başkanlığı seçiminin, halkın barış ve demokrasi girişimini ortaya koyduğunu söyledi. 
     Kurey, gazetecilere yaptığı açıklamada, bu seçimin Filistin halkının barış ve demokrasi isteğini gösterdiğini belirterek, ''Bugün, dünyaya, halkımıza ve bölgeye net bir mesaj gönderdik'' dedi. 
     Uluslararası toplumun Ortadoğu barış sürecinde önemli rol oynadığına işaret eden Kurey, ''Dünyayı barış çabalarımıza destek vermeye çağırıyoruz'' dedi. 
     
</TEXT>
</DOC>
