<DOC>
<DOCNO> 309754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/siyaset/asiy.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın kalması toplumla inatlaşmak 
</HEADLINE>
<TEXT>


Eski CHP Genel Sekreteri Ertuğrul Günay, "Deniz Baykal'ın kalması, toplumla inatlaşma anlamına gelir. Mustafa Sarıgül'ün kazanması da partiyi bölebilir" dedi 

Ezelhan Üstünkaya 


CHP'de yönetimin değişmesi gerektiğini düşünenlerin oranının yüzde 93'e ulaştığı sonucunun çıktığı Milliyet referandumu, parti yönetimi ve muhaliflerin ana gündem maddesi oldu. Muhalefetin tek adayla seçime girmesini öneren eski Genel Sekreter Ertuğrul Günay, "Deniz Baykal'ın kalmasının toplumla inatlaşma anlamına geleceğini, Mustafa Sarıgül'ün kurultayda kazanmasının da partiyi bölebileceğini" söyledi. Muhaliflerin Hasan Fehmi Güneş'in adaylığında uzlaşması girişiminden bugüne kadar sonuç alamayan Günay, referandum sonuçlarının gerçeğe yakın olduğunu vurguladı. Günay, şunları söyledi 
"Yönetimin başarısız olduğu ortada. Hata payı yüzde 20 olsa bile sonuç değişmez. Değişim toplumsal hükme dönüşmüş durumda. Bu görmezden gelinemez. Bugünkü oylarla Baykal kalacak gibi görünüyor. Baykal kalırsa topluma karşı inatlaşma yaşayacak. Sarıgül kalırsa, bu kez Baykalcılar gider, bölünme olur. Bölünme, dağılma gündeme gelecek." 
Eski CHP Parti Meclisi üyesi Erol Tuncer de, "Kamuoyunun genel başkan ve yönetimine bakışı ile delegelerin bakışı arasında büyük çelişki var" dedi. Tuncer, şöyle devam etti "Partinin omurgası ile kamuoyu eğilimi bu kadar zıt hale gelmişse orada zaten sorun var demektir. Sonuçlar Baykal ve ekibine güvensizliği gösteriyor." 
Eski CHP Genel Sekreteri Adnan Keskin de şöyle konuştu "Baykal'ın bu tabloya kızmaya hakkı yok. Milliyet sosyolojik gerçeği ortaya koydu. 60 bin yurttaşı da mı ABD getirdi " 

Ne dediler 

Hasan Aydın İstanbul, Sarıgülcü Baykal rahatsız olsa da referandum gerçeği yansıtıyor. 
Ahmet Güryüz Ketenci İstanbul, Sarıgülcü Bugüne değin Türkiye'de yapılmış en ciddi kamuoyu yoklaması. Baykal sonuca saygı göstermeli. 
Kemal Derviş'e yakın Memduh Hacıoğlu İstanbul Yönetimin başarısız olduğu açık. CHP'nin kurumsal kimliğini kaybettiğini defalarca söyledik. 
Mustafa Özyürek Mersin, Baykalcı Amacı önceden belirlenmiş, bilimsel olmayan bir anket çalışması. Beklenen sonuç açıklandı. Yönetimi başarısız bulanların yüzde 100 olarak ilan edilmemesi sürpriz oldu. 
Mehmet Sevigen İstanbul, Baykalcı Toplum gerçekleri görüyor. Bir şey demek gereksiz. 
Cevdet Selvi Eskişehir CHP delegeleri cumartesi kararını verecek. Referandumu bilimsel olarak doğru bulmuyorum. Diğer partilerin sempatizanlarının katıldığı araştırma doğru değil. 


</TEXT>
</DOC>
