<DOC>
<DOCNO> 316247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas22.html </URL>
<DATE> 2005/02/17/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
George Michael, pop müziğe 'elveda' dedi... 
</HEADLINE>
<TEXT>

     1980'lerin sonunda pop müziğe yön veren isimlerden İngiliz şarkıcı George Michael müziği bıraktığını açıkladı. 
     Ünlü şarkıcı ''ortalıktan kaybolmadan'' önce yaşamını gözler önüne seren bir belgesel filmin gösterimi için bulunduğu Berlin Film Festivali'nde yaptığı açıklamada, şöhret dolu yaşamın kendisini bıktırdığını ve pop müziği bıraktığını belirtti. 
     ''Kendisine şöhret, zenginlik ve istemediği medyatik ilgili veren tarzının artık öldüğünü'' anlatan Michael, ''Bu tarz öldüğüne göre artık gitmeliyim'' dedi. 
     41 yaşındaki Michael, belki bundan sonra bir şeyler yazabileceğini, sahne için değil beyazperde için çağdaş bir müzikal yazmak istediğini ifade etti. 
     İngiliz şarkıcı, pop müzikte kimsenin siyaset ya da yaşamın gerçeklerine dair bir şeyler duymak istemediğini belirterek, şöhret dolu yaşamın kendisini çok sıktığını da sözlerine ekledi. 
     1980 ve 1990'ların en çok satan şarkıcılarından George Michael'ın yaşam hikayesini anlatan ''George Michael Bir Başka Hikaye'' adlı 100 dakikalık belgeselde, eşcinsel şarkıcının sevgilisinin AIDS'ten ölümü, annesini kaybedişi, Beverly Hills'de bir tuvalette sevgilisiyle uygunsuz şekilde yakalanışı ve Irak savaşı karşıtlığı anlatılıyor. 
     
</TEXT>
</DOC>
