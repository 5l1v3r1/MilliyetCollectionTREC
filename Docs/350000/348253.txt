<DOC>
<DOCNO> 348253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy04.html </URL>
<DATE> 2005/06/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Başbakan'dan "Sendikal Önlemler Genelgesi"... 
</HEADLINE>
<TEXT>

     Sendika ve konfederasyon il ve ilçe temsilcileri ile sendika şubesi, sendika ve konfederasyon yöneticilerinin, yürütmekte oldukları sendikal faaliyetler kapsamında yapacakları basın açıklamaları hakkında disiplin soruşturması yapılmayacak. 
     Başbakan Recep Tayyip Erdoğan, konuya ilişkin bir genelge yayımladı. 
     Resmi Gazete’nin bugünkü sayısında yayımlanan "Sendikal Gelişmeler Doğrultusunda Alınacak Önlemler" başlığını taşıyan genelgede, demokratik ve sosyal hukuk devleti ilkesinin en önemli gereklerinden birinin örgütlenme özgürlüğünün sağlanması olduğu belirtildi. 
     Örgütlü toplumun, demokratik toplum düzenini ve katılımcı yönetimi gerçekleştirmenin vazgeçilmez şartı olarak değerlendirildiği vurgulanan genelgede, "Devletimizin de taraf olarak onayladığı uluslararası sözleşmeler ve belgeler ile Anayasa başta olmak üzere iç hukuk düzenlemelerimizde, memurlar dahil tüm çalışanların sendikal örgütler kurabilmeleri, kurulmuş bulunan sendikalara üye olabilmeleri, sendikalar ve üst kuruluşlarının amaçları doğrultusunda serbestçe faaliyetle bulunabilmeleri örgütlenme özgürlüğü kapsamında güvence altına alınmıştır" denildi. 
     
     "TOPLU GÖRÜŞMELER GERÇEKLEŞTİRİLDİ" 
     Genelgede, 4688 sayılı Kamu Görevlileri Sendikaları Kanunu’nun 2001 yılında yürürlüğe girmesinden sonra 2002 ve 2003 yıllarında 
     Hükümeti temsilen Kamu İşveren Kurulu üyeleri ile her bir hizmet kolunda yetkili sendikalar ve bunların bağlı bulunduğu konfederasyonlar arasında toplu görüşmeler gerçekleştirildiği kaydedildi. 
     Kamu İşveren Kurulu ile yetkili sendikalar ve bunların bağlı bulunduğu konfederasyonlar arasında 2004 yılı toplu görüşmelerinin, 15-30 Eylül 2004 tarihleri arasında yapıldığı ifade edilen genelgeye 
     göre, toplu görüşme sürecinde, personel mevzuatına ilişkin uygulamada karşılaşılan sorunlarla ilgili olarak konfederasyon temsilcilerince iletilen talepler hakkında konfederasyonlar ile Kamu İşveren Kurulu’nu temsilen eşit sayıda üyenin katılımı ile oluşturulan komisyonca hazırlanan ve üzerinde mutabık kalınan hususlar çerçevesinde, kamu kurum ve kuruluşlarının azami dikkat göstermeleri gereken hususlar şöyle belirlendi - Teftiş, denetim, soruşturma ve hizmet içi eğitim ile isteğe bağlı olma hali hariç, kamu görevlilerinin memuriyet mahalli dışına yapılacak geçici görevlendirmelerinin, bir yılda, toplam 2 ayı geçmemesine özen gösterilecektir. - Görevinden çekilen ya da çekilmiş sayılanlar ile memnu hakların iadesi kararı alanlardan işledikleri fiilleri suç olmaktan çıkarılanlar ile 4809 sayılı kanun hükümleri uyarınca cezaları ertelenen ve mahkumiyeti vaki olmamış sayılanlar dahil memuriyete dönmek isteyenlerin talepte bulunmaları halinde, durumlarına uygun kadrolara kurumların ihtiyacı, hizmet gerekleri ve bütçe imkanları çerçevesinde ilgili mevzuatına göre atanması sağlanacaktır. 
     
     MEMURUN GÖREVDEN UZAKLAŞTIRILMASI 
     - Kamu görevlisi hakkında görevden uzaklaştırma tedbiri, ancak ilgili personelin yürütmekte olduğu görevin, yürütülen soruşturmayı etkileyeceği yönünde açık ve güçlü bir ihtimal bulunması halinde uygulanacaktır. 
     - Kurum idari kurullarınca, kamu hizmetlerinin teknolojik imkanlardan azami ölçüde yararlanılarak verimli ve nitelikli bir şekilde yürütülmesi hedefine dönük olarak yapılacak araştırma ve diğer çalışmalarda kurumlarca gerekli kolaylık ve katkı sağlanacaktır. 
     - Sendika ve konfederasyonlarca düzenlenecek eğitim çalışmalarında kamu kurum ve kuruluşlarının eğitim tesislerinden, kamu kurumları için öngörülen tarife karşılığı ilgili sendika ve konfederasyonun yararlanması sağlanacaktır. 
     - Kamu kurum ve kuruluşlarınca düzenlenecek genel eğitim programlarında sendikal haklar ve insan hakları konularına yer verilecektir. 
     - Sendika ve konfederasyon il ve ilçe temsilcileri ile sendika şubesi, sendika ve konfederasyon yöneticilerinin yürütmekte oldukları sendikal faaliyetler kapsamında, görevleri ile ilgili olmayıp doğrudan yapacakları basın açıklamaları hakkında disiplin soruşturması yapılmayacaktır. 
     
     "GEREKLİ KOLAYLIK SAĞLANACAK" 
     - Sendika ve konfederasyon il ve ilçe temsilcilikleri, sendika şubeleri ile sendika ve konfederasyonların 2911 sayılı Toplantı ve Gösteri Yürüyüşleri Kanunu hükümleri çerçevesinde düzenleyecekleri toplantı ve gösterilerde gerekli kolaylıklar sağlanacaktır. 
     - Sendikanın ve konfederasyonun merkez ve şubelerinde yönetim, denetim, disiplin ve başkanlar kurulu toplantılarına katılacak ilgili kurul üyeleri ile genel kurul toplantılarına katılacak olan söz konusu kurul üyeleri ve delegeler, sendikanın veya konfederasyonun toplantı yer, tarih ve süresini belirten yazılı talebi üzerine kamu hizmetlerini aksatmamak şartıyla toplantı süresince kurumlarınca idari izinli sayılacaklardır. 
     - Kadın memurlara hamileliklerinin 26. haftasından itibaren ve doğumdan sonra 1 yıl süresince gece nöbeti ve gece vardiyası görevi verilmeyecektir. 
     - Kamu kurum ve kuruluşları tarafından, çalışma yaşamını ve kamu personelini ilgilendiren mevzuatın hazırlanmasında, Yüksek İdari Kurul’da temsil edilen konfederasyonların önerilerinin alınması hususunda gereken özen gösterilecektir. 
     
     "SİGARA İÇENLER İÇİN AYRI YERLER" 
     - 4207 sayılı Tütün Mamullerinin Zararlarının Önlenmesine Dair Kanun ile kamu kurum ve kuruluşları bünyesinde beş veya beşten fazla kişinin görev yaptığı kapalı mekanlarda tütün ve tütün mamullerinin içilmesi yasaklanmış, 26 sayılı Kabahatler Kanunu’nun 39. maddesinde ise kamu hizmet binalarının kapalı alanlarında tütün mamulü tüketen kişilere idari para cezası verilmesi hükme bağlanmıştır. Mezkur kanun hükümlerinin uygulanmasını teminen, tütün ve tütün mamullerini kullanan personel için ayrı yerler tahsis edilecek, buralardan sigara içilmeyen bölümlere duman gidişini engelleyecek tedbirler alınacaktır. 
     - Belediyeler, kendi birimlerinde çalışan kamu görevlilerinin aylıklarının zamanında ödenmesi hususunda gerekli tedbirleri alacaklardır. 
     
</TEXT>
</DOC>
