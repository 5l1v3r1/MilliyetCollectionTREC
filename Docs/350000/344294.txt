<DOC>
<DOCNO> 344294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy18.html </URL>
<DATE> 2005/05/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdoğan Irak, PKK'nın engellenmesi konusunda adım atmaya hazır 
</HEADLINE>
<TEXT>

     Başbakan Recep Tayyip Erdoğan, "Irak yönetimi, terör örgütünün faaliyetlerinin engellenmesi konusunda adım atmaya hazır olduğunu bildirdi" dedi. 
     Başbakan Erdoğan ile Irak Başbakanı İbrahim Caferi, karşılıklı ve heyetlerarası görüşmelerin ardından ortak basın toplantısı düzenledi. 
     Erdoğan, Caferi’nin "Başbakan" sıfatıyla ilk yurtdışı seyahatini Türkiye’ye yaptığını anımsattı. 
     Türkiye’nin Irak ile komşuluğun ötesinde kültürel ve tarihi bağları bulunduğunu kaydeden Erdoğan, yapılan demokratik seçimin ardından mevcut hükümetin Irak’ta işbaşına geldiğini belirtti. 
     Irak’ın birliğine ve toprak bütünlüğüne önem verdiklerini vurgulayan Erdoğan, "Uluslararası toplumun, hepimizin bu geçiş döneminde Irak halkına ve Irak hükümetine destek olması ortak bir görevimizdir" dedi. 
     30 Ocak seçimlerinin Irak’ta önemli bir adım olduğunu kaydeden 
     Erdoğan, Irak’ta Anayasa hazırlama sürecinin de başarıyla tamamlanacağına inandığını dile getirdi. Erdoğan, şöyle konuştu 
     "Irak’ın toprak bütünlüğünün ve siyasi birliğinin muhafazası konusunda görüş birliğimiz tam. Irak’taki yönetimin bütün farklılıkları bir araya getirerek, hiçbir etnik unsurun diğeri üzerinde üstünlük sağlamasına fırsat verilmeden birliğin, beraberliğin, huzurun sağlanması konusunda kararlı olduğunu görüyoruz. 
     Irak’ın başarısını, Irak’ın bu süreci başarıyla sürdürmesinin Türkiye’nin ve bölgenin huzuru için önemsiyoruz. Bu konuda, siyasi, ekonomik ve ticari noktalarda üzerimize ne düşürse yapacağımızı kendilerine ifade ettim. 
     Irak polisi ve askerine Türkiye tarafından eğitim verilmesi hususunu gündeme getirdim. Kendilerinin böyle bir talebi olursa biz buna hazırız. Güvenlik güçlerinin eğitimi konusunda yardım yapabiliriz." 
     
     SORULARI YANITLADI 

     Basın mensuplarının sorularını da yanıtlayan Başbakan Erdoğan, Kuzey Irak’taki terör örgütüne ilişkin soruya, "Irak yönetimi, terör örgütünün faaliyetlerinin engellenmesi konusunda adım atmaya hazır olduğunu bildirdi" dedi. 
     Erdoğan, "Görüşmede suyun paylaşılması konusu ele alındı mı " şeklindeki soruya da, "Sınırı aşan su kaynaklarıyla ilgili Türkiye olarak biz rahat bir ülkeyiz. Türkiye, Suriye ve Irak, ilgili bakanlar düzeyinde bu konuyu görüşüp, neticeye varacak. Burada herhangi bir problem yoktur" karşılığını verdi. 
     Başbakan Erdoğan, Türkiye’nin Irak ve Orta Doğu’daki rolünün sorulması üzerine de şunları söyledi 
     "Her şeyden önce Türkiye, Orta Doğu’da barış için bir sigortadır. 
     Türkiye olarak bütün gayretimiz Orta Doğu’da barışı, güvenliği sağlamaktır. Irak’ı terörün antrenman alanı olmaktan çıkarmaktır. Orta Doğu’da hangi ülkede bir huzursuzluk varsa, bu Türkiye’yi huzursuz eder. Onların birliği, beraberliği de bizi mutlu eder. Teröre karşı hassasiyet taşıyoruz. Türkiye olarak, terörden en büyük darbeyi yemiş bir ülkeyiz. Terörden 40 bin insanımız hayatını kaybetti." 
     
</TEXT>
</DOC>
