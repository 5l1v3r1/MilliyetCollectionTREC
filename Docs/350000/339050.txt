<DOC>
<DOCNO> 339050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/guncel/gun02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç sanatçının gözüyle 'kedi' 
</HEADLINE>
<TEXT>


Kedilere olan tutkularıyla bilinen Balkan Naci İslimyeli, Selma Gürbüz ve Gürbüz Doğan Ekşioğlu, kedi temalı çalışmalarını bir arada sunuyorlar 

Yasemin Bay 

Kedi şığı 3 sanatçı Balkan Naci İslimyeli, Selma Gürbüz ve The New Yorker'a yaptığı 'kedili' kapaklarla tanınan Gürbüz Doğan Ekşioğlu bir araya gelip "Kedi Gözü" adlı sergiye imza attılar. Galeri G Art'ta bugün açılacak sergi, farklı alanlarda çalışan sanatçıların 'kedi'yle ilişkilerini anlatan 30 eserden oluşuyor. 

Yaratıcı ve şaşırtıcı 
Balkan Naci İslimyeli, kentli insanın yalnızlığını en çok paylaşan hayvanların başında kedilerin geldiğini söylüyor "Kentler büyüdükçe yalnızlık artıyor. Yalnızlıklar artınca insanların hayvanlarla ilişkisinde bir yakınlık doğuyor. Kent insanının hayvanlarla ilişkileri daha çok acıları, yalnızlığı paylaşmakla ilgili. Bu paylaşım içinde kedilerin rolü büyük. Sergiyle, kent kaosu içinde yalnızlaşmış insanın demirbaş dostlarından kediyle ilişkilerini yeniden gözden geçirmeleri için bir fırsat yaratalım istedim." 
Selma Gürbüz'e göre kedi hayranlığının ve sevgisinin nedeni kedilerin özelliklerinden kaynaklanıyor. "Kedinin sıcaklığı ve hareketi, muzipliği var. Kuvvetli bir hayvan, yaratıcı ve şaşırtıcı. Bu şaşırtıcılığı birçok sanatçıyı etkilemiştir. Kediye çok sahip olamazsınız, özgürdür. Kedinin görsel bir çekiciliği de vardır." 
Gürbüz Doğan Ekşioğlu ise, kedilerle tanışmasını ve kedileri şöyle anlatıyor "New Yorker'ın önerisiydi kedi illüstrasyonu yapmam. Daha sonra da bir kedim oldu. Kedi resmi yapmaya başladıktan sonra kediyi keşfetme şansım oldu. Kedide tahmin edemediğiniz özellikler görüyorsunuz. Karakter açısından, kendi estetik güzelliği açısından. Sanatçılar özgür yaşayamasa da özgürlük hayalini fazla kurarlar. Kedi de çok özgürdür, bir anlamda size yaşamı öğretebilir." 

Mizah dolu erotizm 
Balkan Naci İslimyeli, kedinin güzelliğini, gizemini, zarifliğini, özgürlüğünü öne çıkarıyor. Kediyi minimalist bir çizgide ama derinlemesine anlatıyor. İslimyeli, yumuşak yün malzemeyi ve keçeyi de dahil ediyor resimlere. Selma Gürbüz, sergideki eserleri için "Kedilerin birbirleriyle olan ilişkileri, oyunları tuhaf, aynı zamanda mizah dolu erotizmi yer aldı bu seri içinde" diyor. İslimyeli, sergiyi ressam Cihat Burak anısına düzenlediklerini söylüyor "Cihat Burak'ın kedilerle hiçbirimizin rekabet edemeyeceği kadar derinlemesine bir ilişkisi var." Tüm gelirin Anne Çocuk Eğitim Vakfı'na bağışlanacağı AÇEV sergi 30 Haziran'a kadar izlenebilecek. 

Karikatürle ilgisi yok 

Son günlerde Başbakan Erdoğan ile Musa Kart'ın kedili karikatürü konuşuldu. Sergiye katılan sanatçılar serginin bununla ilgisi olmadığını, politik yanının bulunmadığını belirttiler. 


</TEXT>
</DOC>
