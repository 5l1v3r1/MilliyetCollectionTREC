<DOC>
<DOCNO> 341585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo14.html </URL>
<DATE> 2005/05/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
"Filenin Sultanları"ndan Natalia Alanya'da... 
</HEADLINE>
<TEXT>

     Türk Milli Bayan Voleybol Takımı’ndan Natalia Hanikoğlu, Türk eşiyle geldiği Antalya’nın Alanya İlçesi’nde büyük ilgi gördü. 
     Natalia, Plaj Voleybolu Nestea Avrupa Şampiyonası’nı izlemek üzere geldiği Alanya’da bol bol imza dağıttı. Özellikle öğrenciler, Natalia’dan imza almak ve öpmek için adeta birbirleriyle yarıştılar. 
     Natalia, AA muhabirine yaptığı açıklamada, hem karşılaşmaları izlemek, hem de dinlenmek amacıyla Alanya’ya geldiğini söyledi. 
     Natalia’nın eşi Hakan Hanikoğlu da, Natalia’nın bu yıl Rusya’nın Zarechiye Odintsova Voleybol Takımı’nda oynadığını, kendisinin de bu takımda 3. antrenörlük yaptığını söyledi. Hanikoğlu, Natalia’nın Türk vatandaşı olduktan sonra niçin Rusya’da sporculuğa devam ettiği yönündeki soruya ise, "Bu yıl Rus voleybol kulüplerinin maddi imkanları çok daha iyi" karşılığını verdi. 
     
</TEXT>
</DOC>
