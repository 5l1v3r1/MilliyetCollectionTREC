<DOC>
<DOCNO> 342121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/yazar/guclu.html </URL>
<DATE> 2005/05/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Rektör - Başbakan kavgası 
</HEADLINE>
<TEXT>


Bolu'daki fırtına neyin habercisi Başbakan Erdoğan ile üniversiteler arasında böylesine sert rüzg rlar esmemişti. Aslında her iki tarafın da birbirine zerre kadar güveni ve saygısı kalmadı. Ama bu, kamuoyuna yansımıyordu. Bolu'daki tören krizi bardağı taşıran son damla oldu. 
Bolu'daki krizin perde arkasını irdelemeden önce, gerek Rektör Yaşar Akbıyık'ın gerekse Başbakan Erdoğan ve Milli Eğitim Bakanı Çelik'in açıklamalarının oturdukları makama hiç yakışmadığını özellikle hatırlatmak isterim. 
Aslında dünkü açıklamalar bir birikimin sonucu. Hükümet üniversitelere kızgın, üniversiteler de hükümete. Bu restleşme bir yerde olacaktı. Bolu'da gerçekleşti. 
Abant İzzet Baysal Üniversitesi Rektörü Yaşar Akbıyık'ın açıklaması ve sergilediği tavır, kesinlikle bireysel değil. Üniversite yönetimi de YÖK de bütün bu gelişmelerden haberdar. Üniversitelerarası Kurul'un son toplantısında, siyasetçilerin üniversitelerden uzak tutulması, rektörlerin kulağına özellikle fısıldandı. Milli Eğitim Bakanı Çelik, ÜAK'nın doğal başkanı. Ama aylık toplantılara katılmasına hiç sıcak bakılmıyor. Özellikle uzak tutuluyor. 
Rektör Akbıyık, Başbakan'a saygısızlık yapmadığını ve yapılmaması gerektiğini, üstüne basa basa vurguluyor. Peki yaşanan bu kriz nasıl ortaya çıktı Bu konuda da şunları söylüyor 
"Eğer bir üniversiteye başbakan ya da bakanlar davet edilecekse, bunun kararını üniversite yönetimi verir. Biz Sayın Başbakan'ın üniversitemize geleceğini sonradan öğrendik. Siyasetçiler, İzzet Baysal Vakfı'nı etki altına alarak böyle bir organizasyona gitmiş. Törenin siyasi şova dönüşeceği önceden belliydi. Biz bu yüzden törene sıcak bakmadığımızı ilgili taraflara bildirdik. Buna rağmen tören yapıldı. Biz de gitmedik. Eğer ortada bir saygısızlık varsa bu bize yapılmıştır." 
Üniversiteler ile hükümet arasındaki kırgınlık, Acil Eylem Planı'yla başladı. YÖK yasa tasarılarının TBMM'ye sunulmasıyla da doruğa çıktı. Şu anda ise ipler tamamıyla kopmuş durumda. 
Bolu'daki gerginliğin arkasında ise pek çok neden var. Bunlardan ilki, önceki hükümetler tarafından üniversiteye tahsis edilen Orman Ürünleri Sanayi Tesisleri'nin, AKP iktidarı tarafından üniversiteden alınarak özelleştirme kapsamında satışa sunulması ve satılması. İkinci büyük tıkanıklık ise, İzzet Baysal Vakfı tarafından inşa ettirilen tıp fakültesi hastanesi ve donanımı için yurtdışından alınan 15 milyon dolarlık kredinin kullanımına izin verilmemesi. Üçüncü gerekçe de yine ekonomik. Üniversite yatırım bütçesinin geçen yıla göre 2 trilyon lira azaltılması. 
Ama bu gerekçelerin ötesinde sanki en önemli neden, Bolu AKP teşkilatının üniversite üzerinde baskı kurmaya çalışması. Üniversite yönetimi bu konuda, "Türban konusundaki titizliğimiz, Başbakan'ın katıldığı herkese açık bir toplantı ile zaafa uğratılmak istendi. Biz de bu oyuna ortak olmadık" şeklinde konuşuyor. 
Son TÜBİTAK yasası da karşılıklı güvensizliğin tuzu biberi oldu. 12 kişilik TÜBİTAK Bilim Kurulu üyelerinin tamamının Başbakan onayıyla atanması bir yana, TOBB'dan iki üye alınırken, Üniversitelerarası Kurul'dan hiç, YÖK'ten ise sadece bir üyenin alınması, tepkilere neden oldu. 
Özetin özeti Önceki gün Bolu'da yaşanan tablonun daha vahimi, her an bir başka üniversitede yaşanabilir. Örneğin Milli Eğitim Bakanı ÜAK'nın kapısından dönebilir Başbakan'a, yabancı devlet adamları için yapılan fahri doktora törenlerinin dışında, üniversite kürsüsünde söz hakkı verilmeyebilir. Bunlar ne kadar yanlışsa, iktidarın bugüne kadar üniversiteler konusunda attığı her adım da hatalarla dolu. Bu kayıkçı kavgasına bir an önce son verilmelidir. 



</TEXT>
</DOC>
