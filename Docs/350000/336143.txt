<DOC>
<DOCNO> 336143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/civaoglu.html </URL>
<DATE> 2005/04/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Terbiye sopası 
</HEADLINE>
<TEXT>


Çok ilginç bir "Kapalı Kapılar Ardında Siyaset" bilgisi yansıtayım. Yeni TCK'nın Türkiye'yi büyük bir gazeteciler hapishanesine çevirecek hükümlerini düzeltmek amaçlı toplantıda arkadaşlarımıza AKP'liler şöyle diyorlar 
"Bu maddeler nasıl değişir 
Açın alt komisyon ve komisyon görüşme zabıtlarını okuyun. 
Karşı çıktığınız maddelerin tamamını CHP destekledi. 
Muhalefet bile bu maddelerin yasalaşmasını istemişse, TBMM'de ittifak var demektir." 
AKP'liler haksız değil. 
Bu durumda... 
"Türkiye'de siyasal muhalefet partisi aslında AB Partisi" söylemi de "haksızlık" olmaz. 
............ 
Geçen sonbahar çıkan ve gazetecilerin hapse girmelerini önleyen yeni Basın Yasası, umut tomurcukları açtırmıştı. Yeni TCK da birbiri ardına demir parmaklık yollarını açan hükümlerle bunlara "don" vurmuş oluyor. 
İki yasa arasında tam bir çelişki. 
Hukuk, mantıktır. Felsefedir. 
Aynı iktidar döneminde, iki yasadan birincisi, gazeteci hapse giremez doğrultusundaysa... 3 ay sonra çıkan yasa ise demir parmaklıkları gösteriyorsa, bu mantık ve felsefe dağıtmasıdır. 
............. 
Öyle görünüyor ki, hapis maddelerinin düzeltileceği yok. 

AB'den döner 
Peki gazeteciler kuzuların sessizliğini mi oynayacak 
"Majestelerinin medyası" ya da sadece olumlu yayınlar yapan "Rockefeller gazetecileri" ile mi yola devam Elbette hayır... 
Başta "IPI" olmak üzere meslek örgütleri Türkiye'ye odaklanacaklar. 
AB ve Avrupa Parlamentosu, Türkiye'de özgürlükleri, demokrasiyi sorgulayacak. 
Bu arada birkaç gazeteci de hapse girebilir. 
Bildiriler yayımlanır. 
Dışarıdan gözlemciler gelir. 
Duruşmalarda, küresel gazeteci örgütlerinin, demokratik örgütlerin, insan hakları temsilcilerinin hazır bulunması ile sorun, hükümetin demokrasi ölçütü haline gelir. 
Sonunda, bu yasanın zaten doğuştan yaralı maddeleri AB'den döner. 
30 bin canın yitirilmesine neden olan Abdullah Öcalan için bile işlerliği olan Avrupa hukuk standartları, Türkiye'de yazı özgürlüklerinden mi esirgenecektir 
Bu çağda, böyle bir zihniyetin şansı olamaz. 
Bir süre sonra, AB üyelik görüşmelerini tıkayan gündem maddelerinden biri olarak masanın üstüne konur. 
Değişir. 
............. 
2000'li yıllar Türkiye'sinde "yanlış hesaplar," Bağdat'tan değil, Brüksel'den dönüyor. 

Milliyetçiyiz 
Türkiye'de siyasi iktidarların bir söylemi de "AB ve IMF istediği için değil, bizim demokrasi ve özgürlük anlayışımızın gereği kendi irademizle....." diye başlamıştır. 
AKP de aynı söylemi sürdürüyor. 
Ama aslında bu gerçeğin yansıması değil. 
Ne yazık ki... 
AB istediği için, IMF dayattığı için yapılıyor çoğu şey. Oysa bu adımlar, AB ve IMF beklenmeden atılmalı. 
Şişirilmiş, milliyetçi iddialarının yerini, akıl, sağduyu ve çağdaşlık almalı. 
AB'li olmak üst kimliği bir yandan imzalarla vurgulanırken, öte yanda iç politika kaygılarının nedeni olmamalı. 
AB, Türkiye'nin "yol arkadaşı" kimliği ile benimsenmeli. 
Başındaki "sicil amiri" değil. 
.............. 
Bu gerçeği sezen ve Türkiye'nin kendi iradesi ile adımlar attığı izlenimini özenle veren politikacı Turgut Özal'dı... 
Daha 24 Ocak 1980 ekonomik programı uygulamaya konurken, IMF'nin telaffuz edebileceğinin hayli üstünde bir devalüasyon uygulayarak ilk işareti vermişti... 
Sonraları bu tutumunu sürdürdü. Sözgelişi... 
Papandreu'nun Davos'ta verdiği "peynir ve şarap partisinin" davetsiz konuğuydu. 
1991'de Körfez Savaşı daha başlamadan Kerkük-Yumurtalık boru hattını kesti. 
Avrupa İnsan Hakları Mahkemesi'ne bireysel başvuru hakkını tanıdı. 
.... 
Böyle bir dizi karar ve tavırda, dış dayatmayı beklemedi. Bunlar vizyon ve iç politika coğrafyasında cesaret gerektirir. 
............... 
"Yönetim, öngörmektir..." 
Basına "terbiye sopası" iktidarların ellerini yakmıştır. İlk kez bu söylemin menziline muhalefet de giriyorsa, CHP'ye hiç yakışmıyor. 



</TEXT>
</DOC>
