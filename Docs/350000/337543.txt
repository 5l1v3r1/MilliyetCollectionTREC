<DOC>
<DOCNO> 337543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas15.html </URL>
<DATE> 2005/04/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ölmeden önce kocasına ’çocuğa bakma kılavuzu’ bıraktı 
</HEADLINE>
<TEXT>

     LONDRA, DHA 

      GÜNEY Galler bölgesinde 2001 yılında meme kanserine yakalanan ve geçen yıl 31 yaşında hayatını kaybeden bir kadının, ölmeden önce kocasına, 7 yaşındaki kızlarına nasıl bakması gerektiğini anlatan notlar bıraktığı ortaya çıktı. 
     Anne Helen Harcombe’nin, küçük Ffion’la ilgili olarak kocası Antony’ye bıraktığı notlarda "Sık sık ellerini yıkamasını söyle. Sebze meyve yedir" gibi ayrıntılar da bulunuyor. 
     Karaciğerine de sıçrayan ölümcül hastalığını kızına açıklayan Harcombe’nin, Ffion’un "Anne artık bana nasıl bakacaksın " sorusu karşısında bu ’kılavuzu’ hazırlamaya başladığı ve ölmeden önce de notları kocasına iletilmek üzere anne babasına teslim ettiği ortaya çıktı. 
     
     ’YOKSA İKİ ELİM YAKANDA OLUR’ 
     İngiliz basınında yer alan haberlere göre anne Harcombe’nin, kocası Antony’ye bıraktığı notlardan bazıları şöyle 
     - Ffion’un okuldaki öğle yemeği parası her pazartesi bir zarfa koyulacak. 
     - Her eylül ayında kızımıza okul üniforması alınacak. 
     - Ffion’a sebze ve meyve yedirmeyi unutma. 
     - Fazla zaman geçmeden banyo kapısına bir kilit taktır. Yaşı ilerledikçe Ffion bunu takdir edecektir. 
     - Kızımızın düzenli olarak yüzmesini sağla. Çok önemli. 
     - Yemekten önce, tuvaletten sonra ellerini yıkama alışkanlığı kazandır. 
     - Ffion’un vaftiz anne babasıyla, arkadaşlarımla ve özellikle de annem ve babamla teması koparma. Yoksa iki elim yakanda olur. 
     
</TEXT>
</DOC>
