<DOC>
<DOCNO> 308422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun11.html </URL>
<DATE> 2005/01/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
'Türkler' sergisi The Guardian'ın başyazısında... 
</HEADLINE>
<TEXT>

     Dilek Kocabaş bildiriyor 

      İngiltere'nin en ünlü ve saygın kültür-sanat kurumlarından biri olan Royal Academy of Arts tarafından açılan ''Türkler Bin Yılın Yolculuğu 600-1600'' sergisiyle ilgili bir başyazıya yer veren Guardian, yazıda ''Türkçe Düşünmek'' başlığını kullandı. 
     Sergide yer alan en küçük bir objenin bile, Türk tarihinin İpek Yolu boyunca Asya steplerinden, Semerkant'tan uzanan ve İstanbul'da son bulan büyük yolculuğuna dikkat çektiğini belirten Guardian başyazarı, sergide yer alan Muhammed Siyah Kalem'in eserleri gibi birçok eserin, daha önce Topkapı Sarayı'nın dışına hiç çıkmamış olduğuna işaret etti. 
     Fransız ve İngiliz imparatorlukları gibi, Türklerin tarihteki imparatorluklarının, zenginliklerinin şimdi İran, Çin, Irak, Özbekistan gibi pek çok ülkenin topraklarına uzandığını hatırlatan Guardian başyazarı, sergide nadir eserlerden biri olarak yer alan bir haritaya dikkat çekti. 
     Bu haritanın Türkiye'den Avrupa'nın görünüşünü ciddi bariyerler ve hisarlarla çevrili gösterdiğine dikkat çeken başyazar, Türkiye'nin AB üyeliği tartışmalarına nazire sayılabilecek bu görüntünün, ''Türkiye'nin geçmişinde ve bugününde Avrupa'ya sunabilecek ne zenginliklere sahip olduğunu gösterdiğini'' vurguladı. 
     The Independent gazetesinin bugünkü ''Traveller'' ekinin hemen hemen tamamı da Türkiye'ye ayrıldı. Osmanlı İmparatorluğu'nun bütün ihtişamını yansıtan üç ünlü kent olan İstanbul, Edirne ve Bursa'yı esas alan yazar, ''Üç kentin öyküsü'' başlıklı yazısında Osmanlı İmparatorluğu'nun bir dönemin baskın gücü olduğunu, bugün Türkiye'de yaşayan Osmanlı eserlerinin de dönemin baş döndürücü sanat gücünü ortaya koyduğunu bildirdi. 
     
</TEXT>
</DOC>
