<DOC>
<DOCNO> 312645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun23.html </URL>
<DATE> 2005/02/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Talat Hedefimiz AB 
</HEADLINE>
<TEXT>

     KKTC Başbakanı Mehmet Ali Talat, hedeflerinin Avrupa Birliği AB olduğunu belirterek, ''Avrupa Parlamentosu'ndan gelen desteğin büyük ve anlamlı bir destek olduğunu' söyledi. 
     KKTC'de temaslarda bulunan, Avrupa Parlamentosu AP Liberal ve Demokratlar Birliği Grubu üyesi İngiliz milletvekili Barones Sarah Ludford ile ona eşlik eden Londra'daki Islington belediye meclisinin liberal demokrat üyesi Meral Ece'yi kabul eden Talat, ''Biz dünyalıyız. Biz Avrupalıyız. Biz çağdaşız. Biz zannedildiği gibi dünyaya meydan okuyan, dünyanın akışına tersine kürek sallayan bir halk değiliz'' dedi. 
     Talat, ''Barones Ludford'un Kıbrıs Türküne destek vermek amacıyla adaya geldiğini, her zaman Kıbrıs sorununun çözümünün ve adanın bütünleşmesinin savunucusu olduğunu'' söyledi. 
     Kıbrıslı Türklerin çözüm istediğini, çözüm ve adanın yeniden birleşmesi vizyonunun devam ettiğini ifade eden Talat, ''hiçbir şeyin çözümün yerini almasının mümkün olmadığını'' belirtti. 
     Kıbrıslı Türklere uygulanan izolasyonların kaldırılması gereğine dikkati çeken Talat, Kıbrıs Türkü için çok önemli olan doğrudan ticaretin de şart olduğunu vurguladı. Talat, ''Uluslararası topluluklar ve ülkeler, Kıbrıslı Türklere uygulanan izolasyonları kaldırarak, adanın yeniden birleşmesine destek verecekler'' dedi. 
     Talat, 20 Şubat'ta yapılacak seçimlere de değinerek, ''seçimin Kıbrıslı Türklerin çözüm hakkındaki isteklerini ortaya koyacağından dolayı çok önem taşıdığını'' belirtti. 
     Ludford'un Kıbrıs Türküne desteğinin çok anlamlı olduğunu ifade eden Talat, ''hedefi AB üyeliği olan Kıbrıs Türküne Avrupa Parlamentosu'ndan gelen desteğin öneminin büyük olduğunu'' söyledi. 
     
     LUDFORD'UN AÇIKLAMASI 
     Barones Sarah Ludford da, amaçlarının adada neler olduğunu görmek olduğunu belirtti. Barones Ludford, politik liderlerle yapacağı görüşmelerde, referandum sonrasında Kıbrıs'ta meydana gelen gelişmeler hakkında bilgi almayı amaçladığını kaydetti. 
     Avrupa Parlamentosu'nun, Avrupa Komisyonu'nun Kıbrıs Türklerine yönelik ekonomik yardım ve doğrudan ticaret önerisine verdiği desteği hatırlatan Ludford, Kıbrıs Türklerinin ihtiyaçlarının ve haklarının tanınması gerektiğini söyledi. Ludford, ''Harekete, ilerlemeye ihtiyacımız var. Özellikle siyasilerin yeniden görüşmelere başlamasını sağlayacak ilerlemelere ihtiyacımız var. Ekonomik kalkınmada da ilerlemeye ihtiyacımız var'' dedi. 
     Meral Ece de konuşmasında, Kıbrıslı Türklerin eşitliğinin tanınıp demokratik haklarını almasının önemli olduğunu belirtti. 
     ''Kıbrıs Türkünün referandumda 'evet' demesinin, pozitif bir toplum olduğunun, anlaşma istediğinin ve dünyanın bir parçası olmak istediğinin anlaşılmasını sağladığını'' kaydeden Ece, birçok insanın Kıbrıslı Türkler hakkındaki görüşlerinin değiştiğini de kaydetti. 
     
</TEXT>
</DOC>
