<DOC>
<DOCNO> 342472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yazar/tamer.html </URL>
<DATE> 2005/05/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Beyaz üzüm suyu ve Huntington'lu bir akşam yemeği 
</HEADLINE>
<TEXT>

BUDAPEŞTE 
Erdoğan'ın AİHM'nin Öcalan kararıyla kaçan keyfi, Macaristan'daki resmi temaslarla yerine geldi. Macar Başbakanı'nın davetinde "Yazılı konuşma metnimi hatıra olarak saklayın" deyip irticalen konuştu 

Başbakan Erdoğan'ın Macaristan'a adım atar atmaz AİHM'nin Öcalan'la ilgili kararı nedeniyle asılan yüzü, 36 yaşındaki genç Başbakan Ferenc Gyurcsany'le resmi temaslara başladıktan sonra gülmeye başladı. Bu seyahatte 2 ülke arasındaki bir eksik de kapatılmış ve Türkiye ile diğer pek çok ülke arasında varolan İkili İşbirliği Anlaşması imzalanmış oldu. İmzalar atıldıktan sonra Erdoğan, Macaristan Cumhurbaşkanı Ferenc Madl tarafından da kabul edildi. 
Macaristan, Türkiye'nin AB'den müzakere tarihi alabilmesi için sonuna kadar destek veren ülkelerden biriydi. Ancak Erdoğan'ın da ifade ettiği gibi Ermeni soykırımı meselesi nedeniyle son 2 aydır Budapeşte'den Ankara'ya serin rüzg rlar esmeye başlamıştı. 

Portakal suyuyla şerefe 
Önceki akşamki yemekte ev sahibi olarak ilk konuşmayı yapan Macaristan Başbakanı, 2 aylık parantezi kapatıp sıcak bir mesaj verdi "Hani sihirli kutular vardır, içinden ne çıkacağını bilemezsiniz. Türkiye işte öyle içinde hazineler saklı sihirli bir kutu..." 
Gyurcsany, kürsüden indikten sonra kadeh kaldırmak üzere masaya gidip eline tam şampanyayı almışken, pot kırmış olabileceğini fark ederek şampanyayı bırakıp portakal suyunu aldı ve şerefe içildi. 

İrticalen konuştu 
Erdoğan'ın Macarca yazılmış konuşma metni masalardaydı, ancak keyfi yerine gelmiş olmalı ki Başbakan, "O metni hatıra olarak saklayın, ben irticalen konuşacağım" dedi "Geçen gün Moskova'daki törendeydim. Avrupa'da dünün düşmanlarının, bugün elele - kolkola olduğunu bir kez daha gördüm. Osmanlı döneminden kalma bizim nişantaşları burada duruyor, ama onlar artık sevgi taşları haline geldi. AB'yi de biz böyle görüyoruz medeniyetler arası uzlaşmanın adresi olsun istiyoruz. AB'yi küresel güç haline getirelim. Huntington haklı çıkmasın." 

Huntington da kim ola 
Konuşmanın tam burasında çeviri sorunu yaşandı. Çünkü Macar çevirmen, Huntington'un ne olduğunu bir türlü anlayamadı. Erdoğan 2 - 3 kez tekrarladığı halde çevirmenden ses çıkmayınca, "Canım Samuel Huntington var ya işte" diye üsteledi, ama çevirmen yine anlamayınca Türk konuklardan İngilizce destek geldi. Erdoğan konuşmasını bitirdikten sonra "Ben de şuradan bir portakal suyu bulup geleyim" diyerek masaya yöneldi, portakal suyuyla 2 ülkenin dostluğuna kadeh kaldırdı. 

Beyaz üzüm suyu 
Macarca ve Türkçe menü füme balık, kuşkonmaz çorbası, kuzu pirzola ve elmalı tarttan oluşuyordu. Macarlar kuzu etine pek rağbet etmezlermiş, ama domuz sanan olmasın diye dana yerine özellikle kuzu ikram etmişler. İçecek olarak menüde yer alan beyaz ve kırmızı şarapla elma likörünün Türkçe çevirileri hayli ilginçti. Şarapların seneleri ve markaları belirtildiği halde, Türkçe'ye beyaz üzüm suyu, kırmızı üzüm suyu, elma suyu diye çevirmişler. Yoksa Macarlar şaraba üzüm suyu mu diyorlar Hayır Sadece jest olarak üzüm suyu diye yazmışlar... 

Gül Baba Türbesi'ndeki Fenerbahçeli minikler Evliya Çelebi'nin Seyahat-namesi'ne göre şair bir Bektaşi dervişi olan Gül Baba, elinde büyük bir kılıçla savaşlara katılırken, külahında daima bir gül taşırmış. Budin'in Buda fethi sırasında 1541'de şehit düşmüş ve kente hakim yüksek tepeye gömülmüş 
"Gülbaba bir çiçekli bahçe içinde, kurşun örtülü bir kulübede gömülüdür. Sandukası yeşil çuha ile örtülü olup, mübarek başlarında Bektaşi tacı bulunur. Etrafı çeşitli Arap harfli Kuran ayetleriyle süslüdür." Seyahatname'den yaptığım bu alıntı, aynıyla vaki. 
Türkiye dışındaki Osmanlı mimari yapılarından biri olan Gül Baba Türbesi'nin yanındaki kafede, köpüklü Türk kahvelerimizi yudumlayıp Başbakan Erdoğan ve eşi Emine hanımı bekliyoruz. Ancak Türk heyeti yerine birden karşımızda, ellerinde Türk ve Macar bayraklarıyla Fenerbahçe formalı minik futbolcular beliri-yor. Koyu Fenerbahçeli bir Türk işadamının Csepel'de kurduğu Aziz Yıldırım Futbol Okulu'nun öğrencileriymişler. Başbakan Erdoğan minik Fenerbahçelileri görünce "Zamanlama kötü" dedi. 
Zigetvar'dan helikopterle gelecek olan Başbakan'ı hep birlikte beklerken annesi Macar, babası Türk Sinan ve babası Macar, annesi Kürt Keldan'la çat pat sohbet etmeye çalıştık. Saatler ilerledikçe çocuklar üşümeye başladılar. Ama beklediklerine değdi. Gerek Başbakan, gerekse Emine Erdoğan minik futbolcuları teker teker öptüler. Ardından da beni de yanlarına alarak foto muhabirimiz Bünyamin Aygün'e hep birlikte poz verdik. 

Budapeşte'de türban protestosu Dün sabah saat 10 sularında Başbakan'ın konvoyunun geçmesinin beklendiği Kahramanlar Meydanı'nda, ellerinde pankartlarıyla kadınlı - erkekli 10 kişi türbanı protesto etmek için beklemeye koyuldu. Ancak Türk heyeti haberi almış olmalı ki, program değiştirildi. Erdoğan, akşamüstü Kahramanlar Meydanı'na çelenk koydu. Boşuna bekleyen protestocular ise Başbakan'ın gelmeyeceği anlaşılınca "Avrupa Anayasası ve Kuran'ın, kadınlara tanıdığı haklar farklıdır. Bay Erdoğan, siz hangisini seçiyorsunuz " yazılı pankartı Türk gazetecilerle paylaşmakla yetindiler. İmza toplayıp, bildiri dağıttılar. 



</TEXT>
</DOC>
