<DOC>
<DOCNO> 344916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/spo08.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetin dikkatine 
</HEADLINE>
<TEXT>


İngiliz Mirror gazetesi, Milan-Liverpool maçı öncesi, Genç Fenerbahçeliler'in yardımıyla sabıkalı iki holiganın İstanbul'a gizlice girdiğini ve 50 holiganın da gelmek için hazırlık yaptığını ileri sürdü 

Nevsal ELEVLİ Londra 


İngiliz Daily Mirror gazetesi pazar ekinde, Şampiyonlar Ligi'ndeki Milan -Liverpool maçı öncesi endişe verici gelişmeler olduğunu yazdı. 
Gazete, Dünya'nın hiçbir yerinde stada giriş izni bulunmayan iki İngiliz hooliganın, gizlice İstanbul'a geldiğini yazdı. Mirror, uzun araştırmalar sonrası yaptığı haberde, bu holiganlanların, Milan tribünlerine girerek, rakip taraftarlar arasında kavga çıkarmayı planladığını ileri sürdü. Gazete ayrıca Liverpool ile ilgisi olmayan 50 azılı holiganın da, internet sitelerinden bağlantı kurup, Galatasaraylılar'dan daha tehlikeli olduğu ileri sürülen Genç Fenerbahçeliler'le iş birliği yaparak İstanbul'a gelmeye hazırlandığını duyurdu. 4 polis ile 15 kişiyi öldürdükleri bilinen bu holiganların da 5 yıl önce İstanbul'da yaşamını kaybeden iki arkadaşlarının intikamı için İstanbul'a gelecekleri, taktiklerinin kalabalık içine silahla saldırmak olduğu bildirildi. 

Saklanmışlar 
Mirror gazetesi Türkiye'ye gizlice gelen iki holigandan birinin ise Mısır'da 2 haftalık tatilden sonra uçakla, diğerinin Rusya üzerinden İstanbul'a ulaştığını yazdı. Gazete, holiganların, West Ham'ın şiddet yanlısı taraftarlarına benzettiği genç kod adlı üst rütbeli bir Fenerbahçeli futbol zorbası tarafından karşılandıktan sonra hücre evinde polisten saklandıklarını açıkladı. Mirror, "Fenerbahçeliler, bu maçı Galatasaray ile olan ezeli husumetleri için kullanacak. Genç Fenerbahçeliler Liverpool'u, Galatasaraylılar da Milan'ı tutuyor" yorumunu da yaptı. 

İtirafçı var 
Genç Fenerbahçeliler grubundan olan ve Birmingham'da eğitim gördüğü için iyi İngilizce konuşan Serhat Orta'nın Mirror'a verdiği demeçte bir arkadaşının Mısır'dan gelen holigana yardım ve yataklık yaptığını açıklayıp, "Başları büyük belaya girecek" diye konuştu. Bu arada planların, Sefa kod adlı zengin bir işadamı olan Fenerbahçe'nin başholiganı Nihat Özpolat tarafından onaylandığı ileri sürüldü. Özpolat'ın 10 bin kişilik futbol ordusu bulunduğunu iddia eden gazete, bu kişinin yanındakilerinin aşırı müslüman olduğunu yazdı. 



</TEXT>
</DOC>
