<DOC>
<DOCNO> 344931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/yture.html </URL>
<DATE> 2005/05/23/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
İnişli çıkışlı 
</HEADLINE>
<TEXT>



Ülker'in kaybetmesi halinde elenecek, Beşiktaş'ın ise finale çok yaklaşacak olması, iki takımı da baskı altında tuttu. Kazanmaktan başka şansı olmayan Turuncu - Yeşilliler, ilk çeyrekte Beşiktaş'a pota altında nefes aldırmadı. Kerem Gönlüm - Zukauskas ikilisi, etkili olurken, Stombergas da dışarıdan bu ikiliye destek verince Ülker bir anda 16 sayı öne fırladı. İkinci çeyrekte rüyadan uyanan Siyah - Beyazlılar bu kez rolleri değişti. Açılan farkla rahatlayan Ülker, bir de pota altında iyi iş çıkaran Kerem Gönlüm'ü uzun süre kenarda tutunca, Beşiktaş dengeyi kurdu. Varda ve yine pota altında uzunların üzerinden sayı üretmekte "üstad" olan El Amin farkı eritti. 
Üçüncü çeyrekte "iyi oynama sırası" Ülker'deydi. Stombergas, savunmadaki gayretini, ribaundlarda ve skor üretmede son derece başarılı yerine getirince, Kerem Gönlüm kenardan yine oyuna dahil olunca fark 15 sayı barajına dayandı. Beşiktaş coachu Burak Bıyıktay'ın, üçüncü periyodun son üç dakikasında Nedim'i de sayarsak beş kısaya dönmesi de kötü gidişi değiştirmedi. Bıyıktay neyse ki, bu ısrarından 33. dakikada döndü. Ama El Amin'in, oyundan düşen Beşiktaş'ı diriltme çabalarının skor tabelasına yansıması olmadı. Ta ki Ülker maçı 38 dakika üzerinden değerlendirip, son iki dakikayı yok sayana ve Beşiktaş'a davetiye çıkarana kadar... Eriyen fark ise Beşiktaş'a galibiyeti getirmese de, Abdi İpekçi'deki üçüncü maçın her türlü sonuca gebe olacağının göstergesiydi. 



</TEXT>
</DOC>
