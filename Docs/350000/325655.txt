<DOC>
<DOCNO> 325655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur27.html </URL>
<DATE> 2005/03/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ameliyat sırasında yangın çıktı .. 
</HEADLINE>
<TEXT>

     Eskişehir Yunusemre Devlet Hastanesi'nde bir hastanın ameliyatı sırasında damar açmak için kullanılan koter cihazının ısınıp alkol şişesini patlatması sonucu çıkan yangında 2 hemşire yaralandı. 
     Hastane Başhekimi Dr. Mehmet Yaşar Akarca'nın verdiği bilgiye göre, yatarak tedavi gören Fatma Çobanoğlu tıbbi müdahale için ameliyathaneye götürüldü. Hasta Fatma Çobanoğlu, genel cerrahi bölümünün operatör doktorlarından Yaşar Keskin'in yapacağı ameliyat için narkozla uyutuldu. 
     Sağlık personeli, cerrahi müdahaleye başlamak için hazırlık yaparken damar açmakta kullanılan koter cihazının ısınması sonucu, cihazın yanında bulunan alkol şişesi patladı. 
     Patlamanın etkisiyle alkolün alev alması sonucu hemşireler Ümmühan Çamoğlu ve Sertap Mede yaralandı. Diğer sağlık personelleri, ameliyat olacak hasta Fatma Çobanoğlu'nun dumandan etkilenmemesi için ameliyathanenin camlarını kırdı, yangın söndürme tüpüyle yangına müdahale etti. 
     Hasta Fatma Çobanoğlu, ameliyat edilmeden genel cerrahi bölümüne geri götürüldü. Yangından dolayı yaralanan hemşireler tedavi altına alındı. 
     Başhekim Dr. Akarca, yangın nedeniyle yaralanan hemşirelerin sağlık durumlarının iyi olduğunu bildirdi. 
     
</TEXT>
</DOC>
