<DOC>
<DOCNO> 327870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo13.html </URL>
<DATE> 2005/03/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Beşiktaş, basketbolda Galatasaray'ı yenmenin mutluluğunu yaşıyor 
</HEADLINE>
<TEXT>

     Beşiktaş Erkek Basketbol Takımı Menajeri Zeki Can, FIBA Erkekler Avrupa Ligi'nde Fenerbahçe'ye elendikten sonra, Türkiye Basketbol Ligi'nde Galatasaray ile yaptıkları maçı kazanmalarının kendileri açısından çok önemli olduğunu söyledi. 
     Can, Fenerbahçe serisinden sonra çok büyük bir üzüntü yaşadıklarını belirterek, ''Böylesine bir hayal kırıklığının ardından maç oynamak zordu. Ayrıca derbi maça çıktık. Galatasaray'ın puan cetvelindeki yeri ne olursa olsun maçlarımız zorlu geçiyor. Bu şartlar altında galip gelmemiz bizi mutlu etti'' diye konuştu. 
     Can, maça kötü başladıklarını, ancak ikinci yarıda ortaya koydukları mücadele ile sahadan galip ayrıldıklarını ifade ederken, yeni transfer Maher'in yavaş yavaş takıma ısındığını ve ilerleyen haftalarda daha faydalı olacağını sözlerine ekledi. 
     
</TEXT>
</DOC>
