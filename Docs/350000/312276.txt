<DOC>
<DOCNO> 312276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/uras.html </URL>
<DATE> 2005/02/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İhracata giden ithalatçı dönüyor 
</HEADLINE>
<TEXT>

PEKİN 

Pekin Büyükelçimiz Oktay Özüye diyor ki "Çin'e gelenler, 'Acaba ne ihraç edebiliriz diyerek geldik' diyorlar. Sonra duyuyoruz ki, ithalatçı olarak Türkiye'ye dönmüşler. Mal satacak yerde mal alıp gitmişler." 
Bu ifade bizim işadamlarımızın 1.3 milyar nüfusu olan Çin pazarına bakış açısını özetliyor. Bu ifade, bizim Çin'e 400 milyon dolar mal satmamıza karşın, Çin'den 4 milyar dolar almamızın arkasındaki gerçeği anlatıyor. 
Türkiye'deki ihracatçılara yardımcı olmak için Beijing'de büro açan az sayıdaki işadamlarından genç bir işadamı yakınıyor. "Biz buraya ihracatçıya yardımcı olmaya, Türk mallarını satmaya geldik. Şimdi ithalatçı için çalışıyoruz. Türkiye'ye eskiden mobilya aksesuvarı gönderirdik. Şimdilerde Türk firmaları için Çin'de fason mobilya ürettiriyoruz. Otellere mobilya gönderiyoruz. Eskiden tekstil ve giyim eşyası üreticisine aksesuvar gönderirdik. Şimdilerde örme giyim eşyası, erkek ve kadın giysisi eşyası ürettiriyoruz. Türkiye'de bunlara Türk etiketi takılıyor. Türkiye pazarında satılıyor." 
Çin pazarını bilenler Türk işadamlarının bu pazarı ciddiye almamasından yakınıyor. Bu pazara uzun vadeli yatırım yapılmadan bir kere gelip gitmekle girilemeyeceğini anlatıyor. Bizim büyük kuruluşlarımızın maalesef Çin'de temsilcilikleri yok. Diyelim ki, bu tür yatırım tek bir firma için külfet... Ya, zengin odalar birliğimizin, ya zengin sanayi ve ticaret odalarımızın ilgisizliğine ne demeli Batılı devlet adamlarının yılda birkaç defa Çin'e gelip gittiklerini daha önce yazmıştım. 1998 yılında Çin'e Dışişleri Bakanı olarak İsmail Cem gelmiş. Altı yıl sonra Çin'i ziyaret eden devlet adamımız Dışişleri Bakanı Abdullah Gül. Çok ilginçtir. Eskiden Dışişleri bakanları politika konuşurdu. Şimdilerde Dışişleri Bakanı Abdullah Gül, "Türkiye - Çin ekonomik ilişkileri nasıl geliştirebilir " diyerek çırpınıyor. Başbakan, Başbakan Yardımcısı, Ekonomi Bakanı ile konuşmalarda gündem öncelikle ekonomik ilişkiler. Daha sonra Çin Dışişleri Bakanı ile görüşüyor. 
Çinliler Türkiye'ye 4 milyar dolarlık mal satarken 400 milyon dolarlık mal almanın normal olmadığını gördüklerinden "Ne yapabiliriz " arayışında. Çin hükümeti turistler için "tavsiye edilen ülkeler" listesi hazırlıyor. Türkiye'yi de bu listeye eklemiş. Ama daha sonra tavsiye edilen ülkeler listesindeki ülke sayısı altmışı aşmış. Dışişleri Bakanımız Çin Başbakanı ve Ekonomi Bakanı'na Türkiye'de ortak turizm yatırımları teklifinde bulundu. Ortak yatırımın Çin turistlerinin Türkiye'ye ilgisinin artmasına yol açacağına inanılıyor. Dışişleri Bakanımızın bir başka önerisi Ortadoğu ve Çin'de Türk müteahhitleriyle ortak projelerin gerçekleştirilmesi. Çinliler, Türk tekstilcilerinin Çin mallarına karşı girişimlerini anlayışla karşıladıklarını, ancak Türk tekstilcilerinin "İstanbul Girişimi" bayrağı altında dünya ülkelerini Çin'e karşı harekete davet eder biçimde de öne çıkmasından rahatsız olduklarını ifade ediyor. Çinlilerin sorduğu bir soru da, Türkiye'nin kendini "Asyalı mı, yoksa Avrupalı mı hissettiği." 
Başbakan Birinci Yardımcısı Huang Ju, Abdullah Gül'e "Bizde bir atasözü vardır. 'Bir insan bir ayağı bir kayıkta, öbür ayağı öbür kayıkta ayakta duramaz. Suya düşer'" dedi. Dışişleri Bakanımız da şu cevabı verdi "Boğaziçi'nde bizim bir kolumuz Asya'da, öbür kolumuz Avrupa'da. Köprüyle birleştirdik. Denizi kayıkla değil, köprüyle geçiyoruz." Çinliler ekonomideki hızlı büyümenin sürdürülebilir olması arayışında. Korkuları, hızlı büyümeye alışan ekonominin duraklama zorunda kalması. Çin'in kontrolünde olmayan etkenler var. 1 Geçen yıl Çin'e 63.4 milyar dolar yabancı sermaye girişi oldu. 2 İhracatın yarısını bunlar gerçekleştiriyor. 3 Üretimin devamı, enerji, maden ithalatına bağlı. Bu üç etkende "tıkanma" olması kalkınma hızının birden düşmesine yol açabilecek. 



</TEXT>
</DOC>
