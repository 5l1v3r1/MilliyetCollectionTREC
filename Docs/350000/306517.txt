<DOC>
<DOCNO> 306517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo24.html </URL>
<DATE> 2005/01/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Galatasaray, Schalke 04 maçı için Almanya'ya gitti 
</HEADLINE>
<TEXT>

     Galatasaray, ligin ikinci yarı hazırlıklarının Antalya etabını tamamladı. 
     Sarı-kırmızılılar, Antalya'dan özel uçakla İstanbul bağlantılı olarak Almanya'nın Düsseldorf kentine hareket etti. 
     Almanya'nın Gelsenkirchen kentinde yarın TSİ 16.30'da FC Schalke 04 takımıyla hazırlık maçı yapacak olan sarı-kırmızılılar, karşılaşmadan sonra İstanbul'a dönecek. 
     Belek'te 1 hafta kamp yapan sarı-kırmızılılar, bu kamp sırasında Efes Cup-4 Uluslararası Futbol Turnuvası'na katıldı. Turnuvada ilk olarak Almanya'nın BV Borussia Dortmund takımıyla karşılaşan Galatasaray, normal süresi 0-0 berabere biten maçta rakibini penaltı atışları sonrasında yendi. Sarı-kırmızılılar turnuvadaki 2. maçını ise Rusya'nın Spartak Moskova takımıyla yaptı. Bu maçın normal süresi 1-1 berabere sonuçlandı. Penaltı atışlarında, Rus ekibi Galatasaray'a üstünlük sağladı. 
     Öte yandan sarı-kırmızılılar, bu sabah Belek'te bir antrenman yaptı. Kondisyon ve pas çalışmasıyla başlayan antrenman, çift kale maçla sona erdi. Hafif sakatlığı bulunan Conceiçao, takımdan ayrı olarak çalıştı. 
     
</TEXT>
</DOC>
