<DOC>
<DOCNO> 300786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/siyaset/axsiy01.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'nin, kimyası için tedbir alması normal' 
</HEADLINE>
<TEXT>


Dışişleri Bakanı Abdullah Gül, AB brifinginde, 17 Aralık zirvesinde yaşananları anlattı 

EZELHAN ÜSTÜNKAYA Ankara 


Avrupa Birliği'nin 17 Aralık'ta Brüksel'de yapılan zirvesinde, "Ankara'da, AB ülkelerinin büyükelçiliklerinin önünde Türk vatandaşlarının vize almak için oluşturduğu uzun kuyrukların" tartışıldığı ortaya çıktı. 
Dışişleri Bakanı Abdullah Gül, önceki gün TBMM'de ilgili komisyonların üyelerine AB brifingi verdi. 
"Kalıcı kısıtlamalarla" ilgili pazarlıklar sırasında sert tartışmaların yaşandığını ifade eden Gül, Avrupalı muhataplarının "70 milyonsun, 2 milyon hücum ederse. Şimdi git Ankara'daki büyükelçiliğin önüne bak" dediğini anlattı. Yaşanan tartışmaları, "Sonuna kadar kavga, mücadele, yer yer hakaret noktasına ulaştı. Arkadaşlarımla konuşmadığım sertlikte onlarla konuştum" diye değerlendiren Gül, "Niye saklayım, herkes aptal mı Tabii ki hiç olmasaydı ama gücümüz bu kadara yetti. Başta Almanya, Hollanda diretti" dedi. 
"Daimi tedbir" kavramının metinde yine mevcut olduğunu ama Türk tarafının direnmesiyle ifadenin "ihtiyaç ortaya çıkarsa" şeklinde değiştirildiğini ifade kaydeden Gül, "Ben yazsaydım bu paragrafı şüphesiz farklı yazardık. Ama 17 Aralık kırılma noktasıydı. Pire için yorgan yakma huyumuz vardır bizim. Ama yorganı yakarak dönme kararı vermiştik. İçeride de uzun vadeli siyasi istikrarı etkileyecek olumsuzluklar çok cesaret alırdı. Eğer işler ters gitseydi medeniyetler çatışmasının tohumunu atmış olurduk" diye konuştu. 
Türkiye, AB'ye tam üye olduğunda Hakk ri ile İskoçya'nın birbirine bağlanacağını ifade eden Gül, "U borusu gibi bir şey ortaya çıkacak. Kimyası bozulmasın diye AB'nin tedbir alması normal" şeklinde konuştu. 

Bakanların hararetli sohbeti 

Fotoğraf MUSTAFA İSTEMİ 

TBMM Genel Kurulu'nda bakanlıklarının bütçeleri görüşülürken, komisyon sıralarında oturan Dışişleri Bakanı Abdullah Gül ile İçişleri Bakanı Abdülkadir Aksu'nun hararetli sohbeti dikkati çekti. Uzun süren sohbette Gül ve Aksu'nun el hareketleri, objektiflere böyle yansıdı. 


</TEXT>
</DOC>
