<DOC>
<DOCNO> 345232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/axspo05.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkol ve bıçak 
</HEADLINE>
<TEXT>


Şampiyonlar Ligi Finali için İstanbul Emniyeti'ni uyaran İngiliz ve İtalyan polisi, iki takım taraftarlarının da içki içmeyi çok sevdiği ve üzerinde bıçak taşıdığı uyarısında bulundu 

TOLGA ŞARDAN 


İngiliz ve İtalyan polisi, Liverpool ile Milan arasında yarın oynanacak Şampiyonlar Ligi finali öncesi Türk Emniyeti'ne her iki takım taraftarlarının profilini çizen ayrıntılı raporlar gönderdi. 
Türk polisine kolaylık sağlaması ve yol gösterici olması amacıyla yapılan bilgilendirmede şu detaylara yer verildi 

Liverpool taraftarları 
Genellikle başka takım taraftarlarıyla karşı karşıya gelip, rahatsız etme eğiliminde değiller. Ancak herhangi bir tehdit olursa buna karşılık verirler. İçki içmeyi çok severler, ne kadar ucuz alkol bulurlarsa o kadar çok içerler. Geçen sezon çok sayıda Liverpool taraftarı üzerilerinde uyuşturucu madde bulunması nedeniyle gözaltına alındı. Hapları ülkeye getiremezlerse, lokal satıcılardan alırlar, bıçak kullanırlar. 

Milan taraftarları 
Çok içki içerler. Bazıları hafif uyuşturucu hap kullanırlar. Bıçak da taşırlar. Taraftarlar arasında sağ ve sol görüşlü gruplar vardır. Milan taraftarları genellikle diğer takım taraftarlarına yönelik kavga çıkarma eğilimi içinde olmaz. 
Bu arada, Türkiye'ye maçı izlemeye gelen taraftarlara yönelik bir dizi önlem alındı. Buna göre, İngiliz Ulusal Kriminal İstihbarat Servisi'den NCIS bir görevli, Liverpool takımı ile birlikte gelip, İstanbul emniyetinde oluşturulacak kriz merkezinde görev yapacak. 

Polis fes arıyor 
İngiliz basını, Liverpool'un taraftarlarını karaborsacılardan uzak durması için uyardı. The Times gazetesi, bilet konusundaki kaotik ortama işaret ederek, bir polis yetkilisinin ağzından "Final keşke İstanbul'da oynanmasaydı" diye yazdı. 
Ada polisi, İstanbul'a giden taraftarlarda fes aradı, bulunan feslere el koydu. 

Korktukları başına geldi 

Şampiyonlar Ligi Finali'nde Milan - Liverpool maçında beklenen oldu, UEFA İspanyol M.E. Mejuto Gonzales'i görevlendirdi. İtalyanlar, İngiliz ekibinde 5 İspanyol bulunması nedeniyle Gonzales'in tarafsız olamayacağından korkuyor. 1995 yılından bu yana İspanya 1. Ligi'nde maç idare eden 40 yaşındaki hakem, 2004 Avrupa Futbol Şampiyonası'nda da iki karşılaşmada görev yapmıştı. İspanyol hakem, Avrupa'da en formda isimleri arasında yer alıyor. 

Devler İstanbul'da 

Atatürk Olimpiyat Stadı'nda yarın akşam Şampiyonlar Ligi şampiyonluğunu kazanmak için karşılaşacak olan İtalyan Milan ve İngiliz Liverpool dün özel uçaklarla İstanbul'a geldi. Milan'da sakat Ambrosini dışında eksik bulunmuyor. Liverpool'da ise ara transferde alınan ve statü gereği forma giyemeyecek olan Pellegrini ve Morientes getirilmedi. Kafileler, pasaport kontrolünden çıkışlarında UEFA yetkililerince çiçeklerle karşılandı. Olağanüstü güvenlik önlemleri dikkat çekerken, Milan Polat Otel'e, Liverpool ise Crowne Plaza'ya yerleşti. Milan, Olimpiyat Stadı'nda bugün 18.30'da, Liverpool ise 20.00'de çalışacak. 


</TEXT>
</DOC>
