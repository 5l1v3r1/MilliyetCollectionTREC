<DOC>
<DOCNO> 330159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur08.html </URL>
<DATE> 2005/04/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Biyonik kulak mucizesi 
</HEADLINE>
<TEXT>

     Nesrin COŞKUN DHA 

DOĞUŞTAN işitme engelli olan 7 yaşındaki Hilal Yaşa, 'kokleer implant' ya da diğer adıyla 'biyonik kulak'la sesli dünyaya kavuştu. İzmir Eğitim Merkezi KBB Kliniği Kokleer İmplant Merkezi'nde 3 yaşında ameliyat edilip özel cihaz takılan Hilal, yıllarca dil beceri- dinleme eğitimi aldı, duyup konuşmaya başladı. Birinci sınıf öğrencisi olan Hilal, yaşıtlarıyla okula gitmenin mutluluğunu yaşarken, Opr. Dr. Levent Olgun, "Hilal gibi çocukların Hilal kadar şanslı olabilmeleri için erken teşhis, eğitim ve anne babaların sabrı, emeği önemli. Hilal'in annesi kendini çocuğuna adadı'' dedi. 
     Eskiden SSK'ya bağlı olan İzmir Eğitim Hastanesi'nde Mayıs 1998'de Kokleer İmplant Merkezi kurulup ameliyatlara başlandı. O günden bu yana 110 yetişkin ile 240 doğuştan sağır çocuğa biyonik kulak takıldı. Türkiye'deki en büyük, implantlı hastalara özel eğitim veren tek merkez olduklarını söyleyen KBB Uzmanı Op. Dr. Levent Olgun, Hacettepe, Marmara Üniversiteleri ile Ankara Dışkapı Hastaneleri'ndeki merkezlerinde de kısmen eğitim verildiğini söyledi. 
     
     ERKEN TEŞHİS ÖNEMLİ 

     Sağırlığın kader olmaktan çıkması için erken teşhisin önemini vurgulayan Opr. Dr. Levent Olgun işitme duyusu olmayan, işitme cihazından bile faydalanamayacak durumdaki çocuklara biyonik kulak taktıklarını kaydetti. Opr. Dr. Olgun, şöyle konuştu 
     "Biyonik kulak, iç kulağa sesi sinyal şeklinde gönderen bir sistem. Cihazın gövdesi kafatasına, elektrotu da kulak içindeki salyangoza yerleştiriliyor. Kulak arkasındaki küçük bir bilgisayar konuşma sesini analiz ediyor. Çocuğun yanıtlarına göre bilgisayarı programlıyoruz. Merkezimizde implant takılan yetişkinler daha önce işiten, konuşan kişiler. Çocuklar ise doğuştan duymayanlar. Şu anda ameliyatının üzerinden 2- 2.5 yıl geçenler artık çevreleriyle sesli iletişim kurabiliyor.'' 
     
     BÜYÜK SABIR GEREKİYOR 

     Opr. Dr. Olgun, biyonik kulak takılan çocukların hemen duyup konuşmalarının sözkonusu olmadığını hatırlatarak, işin zor kısmının bundan sonra başladığını belirtti. Opr. Dr. Olgun, "Psikologlarımız Deniz Ürük, Samime Sonugüler, Esin Görgülü ve Asuman Arı hem çocukları eğitiyorlar hem de ailelerini. Özellikle de anneleri. Çünkü evde çocukla anne başbaşa. Psikologlarımız ameliyat öncesinde iletişim becerisi eğitimi, ameliyat sonrasında dinleme, dil ve yine iletişim becerileri eğitimi veriyor. Büyük bir sabırla çocukların önce sesleri algılamasını, ardından kelimeleri öğrenmesini, komutları anlamasını sağlıyorlar. Çocuk işitmeye başladıktan sonra konuşmasını öğretiyoruz'' dedi. 
     Ameliyattan bir ay sonra ilk eğitimi başlattıklarını belirten Opr. Dr. Olgun, "Her hasta için 45 dakikalık seanslar önce haftada bir daha sonra ara açılarak sürüyor. Anne burada öğrendiklerini evde uygulayarak çocuğunun bu uzun süreci kısaltması bir an önce yaşıtlarına yetişmesine yardımcı oluyor. Bu tedavi sürecinde ailelerin önemi çok büyük. Emeksiz olmuyor'' dedi. 
     İki yaşın altında ameliyat olanlarda 3.5- 4 yılda normal işitme konuşma beklediklerini ve Hilal gibi 4 yaş altında biyonik kulak takılan hastalarında çok yüksek başarı elde ettiklerini söyledi. 
     
     TEŞHİS KOLAYLAŞTI 

     Elektronik cihazlardaki gelişme sayesinde 7 yıl öncesine göre sağırlık teşhisi ve implant kararı'nı daha erken verir hale geldiklerini kaydeden Olgun, açıklamalarını şöyle sürdürdü 
     "İlk başladığımız yıllarda implant kararı için hastayı 6- 8 ay gözlememiz gerekiyordu. Şimdi bu süre kısaldı. Teşhis daha kolaylaştı. Ancak işitme duyusu konusunda anne- babalar uyanık olmalı. Bazen çok uçlar oluyor, çocuğunun hiç problemi olmadığı halde sesleniyorum, beni duymuyor' diye gelen, sürekli test eden aileler var. Oysa oyun çağındaki çocuk siz her seslendiğinizde cevap vermez. Bir de çok ilgisiz aileler var. Çocuğunun duymadığını fark etmiyor. Teşhiste geç kalınıyor. Yapılması gereken ise yenidoğan döneminde çocukların taramadan geçirilmesi. Bunu eğitilmiş hemşireler yapabilir. İlla ki KBB uzmanı gerekmez. 2 yaşından sonra teşhiste ne kadar geç kalınırsa normali yakalama şansı azalıyor, süre uzayabiliyor. 6 yaşından sonra implante edilenlerde tam normali yakalama şansı daha az. Ancak işitme cihazına göre daha iyi sonuç alınıyor. Doğuştan işitme kayıplarının en önemli nedenlerinden biri akraba evliliği.'' 
     
     22 BİN DOLAR 

     Opr. Dr. Olgun, hastalara takılan implantın 22 bin dolar yaklaşık 29 bin YTL olduğunu, yurtdışında ise 50 bin dolara yaklaşık 65 bin YTL mal olduğunu ifade etti. 
     SSK Sağlık İşleri Müdürlüğü tarafından cihazlarının alınmasını bekleyen 127 hastaları olduğunu, 108 hastanın da ameliyat karar aşamasında olduğunu kaydeden Dr. Olgun, gelişmiş ülke istatistiklerine göre her yıl 700 yeni hasta beklendiğini ancak ülkemizde akraba evliliklerini daha yoğun olması nedeniyle beklenen hasta sayısının daha yüksek olduğunu söyledi. 
     
     HİLAL, ÖRNEK VAKA 

     Opr. Dr. Levent Olgun, İzmir'in Menderes İlçesi'nde oturan güvenlik görevlisi Erdal Yaşa ile ev kadını Ümmühan Yaşa'nın kızları Hilal'in duymadığını 1.5 yaşında fark edip erken teşhisini sağladıklarını belirtti. Erken teşhisin yanı sıra anne Ümmühan Yaşa'nın kendini kızına adadığını belirten Olgun, "Başarıda sadece ameliyat ve psikolog eğitimi yeterli olmuyor. Hilal'in annesi çok emek verdi ve bugün Hilal diğer hastalarımıza örnek bir hastamız oldu'' dedi. 
     
     3.5 YAŞINDA ANNE' DEDİ 

     Kızının sağır- dilsiz' kalmaması için önerilen her şeyi yaptığını belirten Ümmühan Yaşa, "Kızım ne duyuyor ne konuşuyordu. Doğuştan sağırmış. 3 yaşında biyonik kulak ameliyatı oldu, eğitimler başladı. Zor, sabır isteyen bir mücadeleydi. Kızım bana 3.5 yaşında anne' dedi. O an yaşadığım mutluluğu anlatamam. Şimdi ise kızım duyuyor, konuşuyor, yaşıtlarıyla birlikte Menderes Kasımpaşa İlköğretim Okulu'nda birinci sınıfta öğrenim görüyor. Anne baba olarak doktorumuza, psikologlarımıza minnettarız'' diye konuştu. 
     
</TEXT>
</DOC>
