<DOC>
<DOCNO> 336657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko23.html </URL>
<DATE> 2005/04/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Siyaset bilimci Huntington, Türkiye'ye geliyor... 
</HEADLINE>
<TEXT>

     Medeniyetler Çatışması kitabının yazarı, Harvard Üniversitesi Politik Bilimler Akademisi profesörü Samuel P. Huntington, Akbank'ın davetlisi olarak, 24 Mayıs Salı günü İstanbul'da ''Dünya Politikasının Güncel Dinamikleri'' konulu bir konferans verecek. 
     Akbank'tan yapılan açıklamada, bankanın farklı fikirlerin özgürce tartışılacağı bir platform yaratmak hedefiyle her yıl alanında dünya çapında ün yapmış isimleri Türkiye'ye getirdiği belirtilerek, bu yıl da Medeniyetler Çatışması kitabı ile büyük tartışmalar yaratan dünyaca ünlü siyaset bilimci Huntington'ın Türkiye'ye getirileceği bildirildi. 
     Huntington, Ünlü Konuşmacılar Ajansı'nın CSA organizasyonuyla düzenlenecek konferansta yapacağı konuşmada, dünyanın politik ve sosyal gündemi çerçevesinde küresel ve bölgesel gelişim konularını ele alacak. 
     Huntington, konferans bitiminde Amerikalılar'ın, kendilerini Amerikalı yapan temel değerleri yeniden değerlendirme gereksinimlerine mercek tutan ve tartışmalar yaratan kitabı ''Who are we '' Biz Kimiz adlı son kitabını katılımcılar için imzalayacak. 
     
     SAMUEL P. HUNTINGTON 

     Harvard Üniversitesi Politik Bilimler Akademisi profesörü olan Samuel Huntington, aynı üniversitede Uluslararası İlişkiler Direktörü, Harvard Uluslararası ve Alan Çalışmaları Başkanı olarak görev yapıyor. 
     Huntington, 1986-1987 yıllarında Amerikan Politik Bilimler Birliği Başkanlığı, 1977-78 yıllarında Beyaz Saray'da Ulusal Güvenlik Konseyi ve Güvenlik Planlama bölümü koordinatörlüğü görevlerini üstlendi. 
     Dış Politika dergisinin kurucusu olan Huntington'un, Asker ve Devlet The Soldier and The State , Asker-Sivil İlişkileri Politikaları ve Teorileri The Theory and Politics of Civil-Military Relations , Ortak Savunma Ulusal Politikalarda Stratejik Programlar, Değişen Toplumlarda Politik Sistem Political Order in Changing Societies , Amerikan Politikaları Uyumsuzluk Sözü American Politics The Promise of Disharmony , Üçüncü Dalga 20. Yüzyılın Sonlarında Demokratikleşme The Third Wave Democratization in the Late Twentieth Century , Medeniyetler Çatışması ve Yeni Dünya Düzeni The Clash of Civilizations and the Remaking of World Order ve Biz Kimiz Amerika'nın Ulusal Kimlik Arayışı Who Are We The Challenges to America's National Identity adlı kitapları bulunuyor. 
     Huntington'ın özel ilgi alanları, ulusal güvenlik, strateji ve sivil-asker ilişkileri, az gelişmiş ülkelerdeki demokratikleşme ve politik-ekonomik gelişim, dünya politikasındaki kültürel faktörler ve Amerikan ulusal kimliği olarak tanımlanıyor. 
     
</TEXT>
</DOC>
