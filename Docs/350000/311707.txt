<DOC>
<DOCNO> 311707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy18.html </URL>
<DATE> 2005/02/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Fransa Meclis Başkanı Türkiye'ye geliyor 
</HEADLINE>
<TEXT>

     Fransa Meclis Başkanı Jean-Louis Debre, resmi ziyarette bulunmak üzere yarın Türkiye'ye gelecek. 
     Fransa Meclisi'nde temsil edilen siyasi parti grup başkanlarının da yer alacağı heyet, yarın ilk olarak Başbakan Recep Tayyip Erdoğan ile görüşecek. TBMM Başkanı Bülent Arınç ile Fransa Ulusal Meclisi Başkanı Jean-Louis Debre'nin başbaşa görüşmesinin ardından heyetlerarası görüşmeye geçilecek. Arınç ve Debre, bu görüşmenin ardından ortak basın açıklaması yapacak. 
     Konuk heyet, 4 Şubat Cuma günü TBMM AB Uyum Komisyonu Başkanı Yaşar Yakış ile görüşecek. Debre ve beraberindeki siyasi grup başkanlarından oluşan heyet, aynı gün Cumhurbaşkanı Ahmet Necdet Sezer ve Genelkurmay Başkanı Orgeneral Hilmi Özkök tarafından da kabul edilecek. 
     Konuk heyet, 5 Şubat Cumartesi günü İstanbul'da yapacağı ziyaret ve görüşmelerin ardından Türkiye'den ayrılacak. 
     Debre'ye, Türkiye'ye yapacağı ziyarette, Fransa Meclisi'nde temsil edilen dört siyasi partinin grup başkanları eşlik edecek. Fransız heyetinde, iktidardaki Halk Hareketi Birliği'nden UMP Bernard Accoyer, Sosyalist Parti'den Jean-Marc Ayrault, Fransa Demokrasi Birliği'nden UDF Herve Morin ve Komünist Parti'den Alain Bocquet yer alacak. 
     
</TEXT>
</DOC>
