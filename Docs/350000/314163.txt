<DOC>
<DOCNO> 314163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy18.html </URL>
<DATE> 2005/02/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Akşit İstanbul'un asayişinde gerileme söz konusu değil 
</HEADLINE>
<TEXT>

     Devlet Bakanı Güldal Akşit, İstanbul'un genel asayişinde bir bozulma ve gerilemenin sözkonusu olmadığını, terör, mali suçlar, organize suç örgütleri, uyuşturucu madde kaçakçılığı olaylarında büyük bir başarı hırsızlık, kapkaç gibi adi olayların önlenmesinde az da olsa iyileşmeler yaşandığını bildirdi. 
     CHP İstanbul Milletvekili Mehmet Ali Özpolat, TBMM Genel Kurulu'nda yaptığı konuşmada, İstanbul'un bir suç kenti haline geldiğini, İstanbulluların sürekli bir saldırı tehdidi altında yaşadığını söyledi. İstanbulluların artık tahammülü kalmadığını ifade eden Özpolat, bir an önce etkin önlemler alınmasını istedi. 
     Gündemdışı konuşmayı yanıtlayan Devlet Bakanı Akşit, 5 bakandan oluşan komisyonun suçla mücadele konusunda çeşitli önlemler ortaya koyduğunu belirtti. Kısa vadede emniyet önlemlerinin ağırlık kazandığını vurgulayan Akşit, öncelikle suçlu profili çıkartıldığını bildirdi. Hırsızlık, kapkaç, yaralama ve dolandırıcılık gibi suçların daha çok 18 yaşın altındaki çocuklar tarafından işlendiğini belirten Akşit, bunda iç göç, ekonomik sorunlar, parçalanmış aile yapısı gibi olumsuzlukların etkili olduğuna dikkati çekti. Akşit, çevik kuvvet olarak bilinen polis biriminin asayişte kullanılması, emniyet büro hizmetlerindeki görevlilerin sayısının azaltılarak sokakta hakimiyetin sağlanmasına yardımcı olmaları gibi önlemlerin yürürlüğe konulduğunu anlattı. 
     Orta vadede özellikle sokakta yaşayan çocuklara yönelik önlemlerin planlandığını bildiren Bakan Akşit, bunun için İstanbul'da oluşturulan 30 mobilize ekibin önümüzdeki günlerde göreve başlayacağını söyledi. Akşit, bunun için 20 trilyon lira harcama yapıldığını kaydetti. 
     Akşit, uzun vadede alınacak gelir dağılımının düzeltilmesi, işsizliğin önlenmesi gibi tedbirlerin de hükümetin öncelikleri arasında olduğunu belirtti. 
     
     ''RAKAMLARIN ARKASINA SIĞINACAK DEĞİLİZ'' 
     Önümüzdeki günlerde bu çalışmaların net sonuçlarının görüleceğine inandığını kaydeden Akşit, ''Bu suçların tamamen bertaraf edilmesi tabii ki mümkün değildir, ancak toplumsal rahatsızlığa neden olmayacak ölçüye indirgenmesi konusundaki gayretlerimiz aralıksız devam edecektir'' dedi. 
     Akşit, konuşmasında, Interpol verilerine göre bu örgüte üye bazı ülkelerdeki suç oranları ile İstanbul'daki suç oranlarının karşılaştırmasını da şöyle yaptı 
     ''2003 yılında 12 milyon 310 bin nüfuslu Tokyo'da 229 919 olay, 7 milyon 188 bin nüfuslu Londra'da 469 bin 922, 3 milyon 392 bin nüfuslu Berlin'de 244 bin 393, 1 milyon 550 bin nüfuslu Viyana'da 171 bin 43, 1 milyon 725 bin nüfuslu Budapeşte'de 55 bin 926 hırsızlık olayı müracaatı kaydedilmişken aynı yıl 10 milyon 951 bin nüfuslu İstanbul'da 39 bin 118 hırsızlık vakası olmuştur. İşin gerçeği, bu rakamların arkasına sığınacak değiliz. Geleneklerine bağlı Türk toplumunda daha az suç işlenmesi bizim de temennimizdir. Bütün gücümüzle suç ve suçlulukla savaş için mücadeleye devam ediyoruz.'' Emniyet güçlerinin İstanbul'da önemli başarılar elde ettiğini de anlatan Akşit, bunlarla ilgili ayrıntılı bilgi verdi. Akşit, İstanbul'un genel asayişinde bir bozulma, bir gerilemenin sözkonusu olmadığını, terör, mali suçlar, organize suç örgütleri, uyuşturucu madde kaçakçılığı olaylarında üstün bir başarı, hırsızlık, kapkaççı gibi adi olayların önlenmesinde az da olsa bir iyileşme yaşandığını söyledi. 
     
     ''KARAKIŞIN BAŞKENTİ'' 
     AK Parti Erzurum Milletvekili Muzaffer Gülyurt ise gündemdışı konuşmasında Erzurum'un ''Karakışın başkenti'' olduğunu belirtti. Yıl ortalamalarına bakıldığında Erzurum'un, yılın 128 gününü kar altında geçirdiğini bildiren Gülyurt, karla mücadele için trilyonlarca lira harcama yapıldığını söyledi. Gülyurt, Erzurum'da kış olimpiyatları düzenlenmesi için girişimlerde bulunulmasını istedi. 
     AK Parti Samsun Milletvekili Mustafa Çakır da Sultan İkinci Abdülhamid'in ölüm yıldönümü nedeniyle gündemdışı bir konuşma yaptı. Çakır, Sultan Abdülhamid'in icraatları ile Osmanlı Devleti'nden Türkiye Cumhuriyeti'ne giden yoldaki fikirlerin oluşmasını sağladığını söyledi. 
     Bu arada Adalet Bakanı Cemil Çiçek'in resmi konuğu olarak Ankara'da bulunan Yunanistan Adalet Bakanı Anastasis Papaligouras, bir süre Genel Kurul çalışmalarını izledi. Papaligouras, birleşimi yöneten Başkanvekili Nevzat Alptekin'in kendisini anons etmesi üzerine ayağa kalkarak Genel Kurul'u selamladı. 
     
</TEXT>
</DOC>
