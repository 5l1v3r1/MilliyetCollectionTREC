<DOC>
<DOCNO> 322696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/aeko.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslami' gerilim 
</HEADLINE>
<TEXT>


İslami kurallara göre üretim yapan şirketlerin desteklenmesini öngören anlaşma Dışişleri Komisyonu'ndan geçti. Tepki gösteren CHP'li üyeler, şeriat uyarısı yaptı 

SALİHA ÇOLAK Ankara 

İslam Kalkınma Bankası bünyesinde 'İslam Özel Sektörünü Destekleme Kurumu' kurulmasına ilişkin anlaşmanın onaylanmasına dair tasarı, CHP'lilerin "Şeriat gelir" uyarılarına rağmen, AKP'lilerin oylarıyla Dışişleri Komisyonu'ndan geçti. Anlaşmanın Meclis'te onaylanması halinde, Türkiye, sadece 'İslami şirketlere destek için' 11 milyon dolar katkıda bulunacak. 
Daha önce gündeme geldiğinde de 'şeriat' tartışması yaratan anlaşma, dün Dışişleri Komisyonu'nda görüşüldü. CHP'li üyeler İstanbul milletvekilleri Onur Öymen ve Şükrü Elekdağ, "Sadece İslami şirketlerin desteklenmesi cumhuriyetin temel ilkelerine aykırıdır, anlaşma ile Türkiye'ye şeriat düzeni getirilmiş olur" diyerek karşı çıktılar. AKP'li üyeler ise anlaşmaya 'şerh konulduğunu' belirttiler. 

'AB de yaparsa...' 
Öymen, "Bu para vergi olarak, Türkiye'de Müslüman'dan da Hıristiyan'dan da alınacak. Sonra sadece Müslüman şirkete verilecek. Bu anayasanın eşitlik ilkesine, laikliğe aykırı. AB de, 'Hıristiyanları destekliyoruz' derse ne diyeceksiniz " diye konuştu. 
Anlaşma AKP'nin oylarıyla kabul edildi. CHP'li bir komisyon üyesi, AKP'lilerin tavrını, "Emir almışlar, olayı germeden tasarıyı alelacele geçirmek istediler. Genel Kurul'dan geçirmede de kararlılar" dedi. 
Söz konusu anlaşma 1 Eylül 2003'te Hazine Müsteşarı İbrahim Çanakçı tarafından Kazakistan'da imzalandı. Anlaşma, üye ülkelerin kendi aralarında, İslami sermayelerini desteklemek, İslam özel sektörünü geliştirmek için ortak çalışma yapmasını öngörüyor. Kredi verilecek kuruluşlar, din adamlarının görüşü alınarak, İslami kurallara uyup uymadığı konusunda denetlenecek. Anlaşmazlık durumunda İslam Adalet Mahkemesi tahkim kurumu olacak. 


</TEXT>
</DOC>
