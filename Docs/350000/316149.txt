<DOC>
<DOCNO> 316149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo26.html </URL>
<DATE> 2005/02/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ertuğrul Sağlam Tamer'in transferine 'hayır' demem 
</HEADLINE>
<TEXT>

     Samsunspor, hafta sonunda sahasında yapacağı Çaykur Rizespor maçının hazırlıklarını sürdürüyor. 
     Nuri Asan Tesisleri'nde teknik sorumlu Ertuğrul Sağlam gözetiminde bugün yapılan çalışmaya, Karadeniz ekibi eksiksiz katıldı. Taktik ağırlıklı çalışma yaklaşık 1 saat sürdü. 
     İdman sonrası bir açıklama yapan teknik sorumlu Sağlam, geçen hafta Konyaspor karşısında alınan yenilgi sonrasında bu hafta Çaykur Rizespor maçının kendileri için daha önemli duruma geldiğini söyledi. 
     Çaykur Rizespor'un, ligin iyi takımlarından birisi olduğunu ifade eden Sağlam, şunları kaydetti 
     ''Konyaspor karşılaşmasından alınan yenilgi sonrası bu hafta yapacağımız Çaykur Rizespor maçı bizim için önemli. Projelerimizi gerçekleştirmemiz amacıyla bu hafta 3 puanı almamız gerekiyor. Çaykur Rizespor, ligin iyi takımlarından birisi. Biz de oyun kalitemizi sahaya yansıttığımız takdirde ligdeki her takımı yenebilecek güce sahibiz. Bu nedenle zor bir karşılaşma olacak.'' 
     
     TAMER'İN TRANSFERİ 
     Basın mensuplarının çeşitli sorularını da yanıtlayan Sağlam, Tamer'in Rusya Birinci Ligi ekiplerinden Terek Grozny ile yaptığı görüşmeler konusunda ise şöyle konuştu 
     ''Tamer'e bir teklif geldi, o da bize bu durumu iletti. Hiçbir teknik adam kadrosundaki kaliteli oyuncusunu kaybetmek istemez. Tamer de benim kadromdaki kaliteli oyuncularımdan birisi. Fakat Tamer'in gitmesi kulübün menfaatleri doğrultusunda olacaksa tabii ki de böyle bir transfere hayır dememiz doğru olmaz.'' 
     
     ''ARICA'NIN EMEĞİ'' 
     Çaykur Rizespor Teknik Direktörü Erdoğan Arıca'nın geçen yıl Samsunspor'u çalıştırdığı ve yaşanan bazı olaylar nedeniyle takımdan ayrılmasının bu haftaki maçta herhangi bir olumsuzluk yaratıp yaratmayacağı yolundaki bir soru üzerine ise Sağlam, şunları kaydetti 
     ''Antrenörlük hayatımda Erdoğan hocanın emeği büyüktür. Teknik sorumluluğa da o gittikten sonra getirildim. Erdoğan hacanın Samsunspor'dan ayrılmasıyla suni bir tartışma ortamı yaratıldı. Kendisi de bu durumun farkındaydı. Bu nedenle maçta herhangi bir sorun yaşanacağını düşünmüyorum.'' 
     
</TEXT>
</DOC>
