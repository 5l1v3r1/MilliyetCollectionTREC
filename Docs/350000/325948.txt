<DOC>
<DOCNO> 325948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy39.html </URL>
<DATE> 2005/03/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan, Avrupa Halk Partileri zirvesinde AKP'yi temsil etti 
</HEADLINE>
<TEXT>

     Başbakan Recep Tayyip Erdoğan, Avrupa Halk Partileri EPP zirvesinde AK Parti'yi temsil etti. 
     Avrupa'daki muhafazakar, Hıristiyan demokrat ve diğer orta sağ partileri bir araya getirerek en büyük siyasi grubu oluşturan EPP'nin Siyasi Bürosu, geçen ocak ayında AK Parti'nin gözlemci olarak gruba katılmasına yeşil ışık yakmıştı. 
     Brüksel yakınlarında Meise'de EPP liderler zirvesinin katılımcıları arasında, Erdoğan ile birlikte Hollanda Başbakanı Jan-Peter Balkenende, İtalya Başbakanı Silvio Berlusconi, Lüksemburg Başbakanı Jean-Claude Juncker, Yunanistan Başbakanı Kostas Karamanlis, Avusturya Başbakanı Wolfgang Schüssel gibi isimler de yer aldı. 
     Aralarında Hırvatistan Başbakanı İvo Sanader'in de gözlemci olarak bulunduğu EPP liderleri zirvesinde, Hırvatistan'ın geçen 16 Mart'ta başlatılması öngörülen, ancak askıya alınan tam üyelik müzakerelerinin tekrar gündeme getirilmesi konusu öncelikle tartışıldı. 
     Liderler, AB Dönem Başkanı Lüksemburg Başbakanı Juncker'den, bu konuyu Brüksel'de, bu akşam başlayacak AB zirvesinin gündemine almasını istediler. 
     Başbakan Erdoğan'ın, bu akşam bir basın toplantısı düzenleyerek, temasları hakkında bilgi verdikten sonra Belçika'dan ayrılması bekleniyor. 
     
</TEXT>
</DOC>
