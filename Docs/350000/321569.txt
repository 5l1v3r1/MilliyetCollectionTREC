<DOC>
<DOCNO> 321569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo40.html </URL>
<DATE> 2005/03/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ankaraspor'da Beşiktaş maçı hazırlıkları... 
</HEADLINE>
<TEXT>

     Büyükşehir Belediyesi Ankaraspor, ligde bu hafta yapacağı Beşiktaş maçının hazırlıklarına başladı. 
     Lacivert-beyazlı futbolcular, Aktepe Stadı'nda yaklaşık 1 saat 20 dakika süren çalışmada kondisyon hareketlerinin ardından yarım sahada çift kale maç yaptılar. 
     Teknik Direktör Samet Aybaba'nın İstanbul'da olması nedeniyle yardımcı antrenör Bahattin Güneş yönetiminde gerçekleştirilen çalışmaya, izinli olan Muhammet ve Ümit Karan dışında tüm futbolcular katıldı. 
     Ankaraspor'da sakatlıkları süren Molnar ve Hüseyin takımdan ayrı koşarken, Sakaryaspor maçında sakatlanan Mustafa salonda kuvvet çalışması yaptı. 
     Yardımcı antrenör Bahattin Güneş, ligin ikinci yarısında Akçaabat Sebatspor maçıyla çıkışa geçtiklerini belirterek, ''Sakaryaspor maçında da bunu sürdürmek istiyorduk. Zor bir maç oldu. İki takım da çok kötü oynadı. Kazanabileceğimiz bir maçtan tek puanla döndük'' dedi. 
     Ligde bu hafta Beşiktaş ile zorlu bir maç yapacaklarını ifade eden Güneş, ''İlk yarıdaki maçı kazanmıştık. Ligde takımların kuvvetleri birbirine denk. Beşiktaş'ı yenebilecek güçteyiz. Önümüzdeki Beşiktaş, Galatasaray ve Trabzonspor maçlarında alabileceğimiz en iyi sonuçları almak istiyoruz'' diye konuştu. 
     Kart cezalısı Ümit Karan dışında eksik futbolcusu bulunmayan lacivert-beyazlı takım, Beşiktaş maçının hazırlıklarını yarın yapacağı tek antrenmanla sürdürecek. 
     
</TEXT>
</DOC>
