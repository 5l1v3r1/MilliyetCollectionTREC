<DOC>
<DOCNO> 332641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo25.html </URL>
<DATE> 2005/04/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
GSGM ve Basketbol Federasyonu'na açılan dava reddedildi... 
</HEADLINE>
<TEXT>

     Gençlik ve Spor Genel Müdürlüğü ile Basketbol Federasyonu'nun genel kurulunun iptali için açılan dava, davacı Mahmut Kulein'in delege olmaması nedeniyle reddedildi. 
     Basketbol Federasyonu Genel Kurulu'nda başkanlığa aday olan ancak federasyonun getirdiği kural gereği delegelerin yüzde 25'inin imzasını toplayamayarak seçimlerden çekilmek zorunda kalan Mahmut Kulein, 85 oyla başkanlığa seçilen Turgay Demirel'e, hem vergi hem de SSK borcu olduğu ve yasa gereği başkan olamayacağı gerekçesiyle dava açtı. 
     Kulein'in avukatı Cengiz Yaka, davalarının, Kulein'in delege olmaması nedeniyle reddedildiğini belirterek, şunları söyledi 
     ''Biz delege bulamadık. Eğer bulursak bu davayı tekrar açarız. Çünkü Demirel, çerçeve statü gereği başkan seçilemez ancak genel müdürlük buna göz yumdu. Bu karara yargı ne der bilmiyorum ama bizim idari mahkemeden de açtığımız davalar var, onlar da devam ediyor. Üst düzey basketbol hakemlerinden Ertan Anadol da davacılardan. İdari mahkeme, Demirel'in başkanlığını geri alabilir.'' Yaka, genel kurulda getirilen delegelerin yüzde 25'inin oyunu alma zorunluluğu ile ilgili olarak da, ''Bu da yasal değil. Böyle bir zorunluluk getiremezler'' dedi. 
     Bunun kasıtlı yapıldığını vurgulayan Yaka, ''Burada bir engelleme var. Hiçbir federasyonda böyle bir uygulama yapılmadı. Herkes aday oldu ancak bunun basketbolda yapılmasına genel müdürlük ses çıkarmadı. Mahmut bey de çekilmek zorunda kaldı'' diye konuştu. 
     
</TEXT>
</DOC>
