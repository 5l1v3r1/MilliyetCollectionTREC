<DOC>
<DOCNO> 326418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur54.html </URL>
<DATE> 2005/03/23/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Atama - Nakil Yönetmeliği'ne tepki... 
</HEADLINE>
<TEXT>

     İstanbul Tabip Odası Başkanı Prof. Dr. Gençay Gürsoy, Sağlık Bakanlığı Atama-Nakil Yönetmeliği'nin geri çekilmesini istedi. 
     Başasistanların katılımıyla Oda'da düzenlenen toplantıda konuşan Gürsoy, Atama-Nakil Yönetmeliği'ne dayanılarak 17 Mart'ta, eğitim hastanelerinde çalışan uzman ve başasistanlara ilişkin bir genelge yayınlandığını söyledi. 
     Ülke çapında bin 686 uzman ve başasistanın ''sürgüne gönderilmek istendiği'' bu genelgenin, 21 Mart'ta yürütmesinin durdurulduğunu kaydeden Gürsoy, şöyle dedi 
     ''Genelgenin geriye çekilmiş olması, sürecin durması anlamına gelmiyor. Atama-Nakil Yönetmeliği durdukça bu süreç devam edecek. Bu nedenle tepkimizi dile getirmek zorundayız. Sağlıkta dönüşüm adı altında yaptıkları tahribattan başka bir şey değil. Dayanışma içinde olayın üzerine gitmek zorundayız. Bu yönetmeliğin geri çekilmesi gerekiyor. Yapılmak istenenin rasyonel bir yanı yok. Böyle bir uygulama eğitim hastanelerini çökertir.'' Yönetmelik ve genelge hakkında katılımcılara bilgi veren Oda Yönetim Kurulu Üyesi Uzm. Dr. Güray Kılıç da genelgenin durdurulmasına gerekçe olarak, ''devralınan SSK ve PTT eğitim hastanelerindeki uzman ve başasistanların hizmet cetvellerinin hazırlanamamasının'' gösterildiğini söyledi. 
     Bu durumun da genelgenin bu hastanede çalışanlar ilave edildikten sonra uygulanacağı anlamına geldiğini kaydeden Kılıç, bunun Cumhuriyet tarihinin en büyük sürgünü olacağını ileri sürdü. 
     Genelgenin yürürlüğe girmesi halinde İstanbul'daki 765 hekimin ilden ayrılmak zorunda kalacağını anlatan Kılıç, ''Uzmanlık eğitimine büyük darbe indirecek, eğitim hastanelerini çökertecek bu uygulama kabul edilemez'' dedi. 
     
</TEXT>
</DOC>
