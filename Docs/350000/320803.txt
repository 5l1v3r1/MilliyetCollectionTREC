<DOC>
<DOCNO> 320803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur15.html </URL>
<DATE> 2005/03/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kapkaççının böylesi... Çantayı kaptı 50 metre koşup geri geldi ve... 
</HEADLINE>
<TEXT>

     Zafer SAMANCI KONYA, DHA 

      KONYA'da, üniversite öğrencisi 21 yaşındaki Duygu Eker'in çantasını çalan kapkaçcı, 50 metre koştuktan sonra pişman olup, geri geldi ve çantayı sahibine iade etti. Kimliği açıklanmayan kapkaççı polis tarafından gözaltına alınırken, karakola çağırılan Eker gençten şikayetçi olmadı. 
     Duygu Eker, dün saat 23.00 sıralarında, bir arkadaşını ziyaritinin ardından Selçuklu İlçesi, Beyazıt Mahallesi, Büyük İhsaniye Caddesi'ndeki evine dönmek için yola çıktı. Duygu Eker, evine yaklaştığı sırada 20 yaşlarında bir genç, içinde cep telefonu, kredi ve kimlik kartları ile bir miktar paranın bulunduğu çantayı kapıp kaçmaya başladı. 
     Eker, kapkaçcı tarafından alınmasının şaşkınlığını üzerinden atamadan yaklaşık 50 metre koşan kimliği belirsiz kapkaçcı, bu sefer dönüp, koşarak Eker'in yanına geldi ve "Abla al çantanı, beni şikayet etme'' deyip koşmaya başladı. Elinde çantası ile şaşkınlığı bir kat daha artan Duygu Eker ne yapacağını şaşırırken, yoldan geçerken olayı gören Ali Çağlayan pişmankar kapkaçcıyı yakaladı. Bir süre kapkaçcı ile boğuşan Çağlayan'ın gücü kapkaçcıya yetmeyince kimliği belirsiz zanlı, kaçtı. 
     Olaydan sonra harekete geçen polis, eşkale uygun bir genci yakaladı. Kimliği açıklanmayan kapkaç zanlısını Ali Çağlayan teşhis ederken, Duygu Eker, teşhis edemediğini ve şikayetçi olmadığını söyleyince kapkaç zanlısı bir süre sonra serbest bırakıldı. 
     
</TEXT>
</DOC>
