<DOC>
<DOCNO> 340496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo20.html </URL>
<DATE> 2005/05/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Şahin Trabzon'un kitle halinde tepki göstermiş olmasını geçiştiremezsiniz 
</HEADLINE>
<TEXT>

     Devlet Bakanı ve Başbakan Yardımcısı Mehemet Ali Şahin, "Trabzonspor’un kitle halinde böylesi bir olaya tepki göstermiş olmasını geçiştiremezsiniz" dedi. 
     Diyarbakır’a gelen Mehmet Ali Şahin’i havaalanında Diyarbakır Valisi Efkan Ala, AK Parti Milletvekilleri İhsan Arslan, Fehmi Uyanık ve Cavit Torun ile Diyarbakır Büyükşehir Belediye Başkanı Osman Baydemir ve diğer ilgililer karşıladı. 
     Şahin, Diyarbakır Valiliği’nde yaptığı açıklamada, Diyarbakır’da yarım kalmış ve 10 yılı aşkın süredir bitirilmemiş tesislerin bulunduğunu belirterek, yapılan hizmetleri gözden geçirmek için Diyarbakır’a geldiğini söyledi. 
     Gazetecilerin, son günlerde Trabzon’da yapılan tepki gösterileriyle ilgili sorularını yanıtlayan Şahin, Toplantı ve Gösteri Yürüyüşleri Yasası bulunduğunu ve herkesin bu yasa çerçevesinde tepkisini ortaya koyabileceğini belirterek, Türkiye’nin bu konuda özgür bir ülke olduğunu vurguladı. 
     Trabzonspor seyircisinin Futbol Federasyonu ve Fenerbahçe- Trabzonspor maçındaki hakeme yönelik tepkilerini ortaya koyduğunu kaydeden Şahin, şöyle konuştu 
     "Trabzonspor, Türk futboluna büyük hizmeteler sunmuştur ve sunacaktır. Trabzonspor’un kitle halinde böylesi bir olaya tepki göstermiş olmasını geçiştiremezsiniz. Bu tepkilerin nedenlerini ilgili federasyon ve kurullarımızın dikkatlice değerlendirmelerinde yarar olduğu kanaatindeyim. Çünkü bazı tepkiler sebepsiz değildir. 
     Trabzonspor camiasına şu mesajı vermek istiyorum kuşkusuz futbol sadece barışa, kardeğişliğe ve dostluğa hizmet için vardır. Bazı konuların ve hakem hatalarını baz kabul ederek, olayı büyütmek ve istenmeyen noktalara getirmek, kimseye yarar sağlamaz. Futbol sahada oynanır ve sahada belli olur. O bakımdan bazı konuları ve gündemi uzun süre tutmanın spora ve futbola yarar sağlamayacağı kanatindeyim. 
     Trabzonspor yönetiminin ve camisının bu sağduyuyu göstereceği inancındayım." 
     
     "PİŞMİŞ AŞA KİMSE SU KATMAYA KALKIŞMASIN" 
     Şahin, Merkez Hakem Kurulu seçimiyle ilgili soruları ise, "Yargıtay’ın kararı Futbol Federasyonu’na tebliğ edilmiştir. Pişmiş aşa kimse su katmaya kalkışmasın. Bu davayı açan ve yürüten eski federasyon başkanımızın bazı demeçleri var. Herkesi sorumlu davranmaya davet ediyorum. Kimse ulu orta konuşarak zihinleri bulandırmasın. 
     Türkiye’de futbol çok seviliyor. Kaliteli bir futbol arenamız var. Bu tür sözler ve değerlendirmeler hukuki gerekçelerden yoksun olduğu gibi Türk futboluna da hizmet etmiyor" diye yanıtladı. 
     
     "SPOR ALANINA FAZLA MÜDAHİL OLMAK İSTEMİYORUZ" 
     Şike olaylarıyla ilgili bir soru üzerine de Şahin, TBMM’nin bu konuda araştırma komsiyonu kurduğunu ve bu konudaki iddialarla ilgili tarafları dinlediğini belirterek, komisyonun ilerleyen günlerde raporunu yayınlayacağını söyledi. 
     Konuyu TBMM’de tartışacaklarını ifade eden Şahin, şöyle konuştu 
     "TBMM, eğer suç olgusuna rastlarsa savcılıklara suç duyurusunda bulunma, diğer kurul ve kuruluşlara da yapmaları gereken iş varsa bunun için dosyayı onlara gönderme imkanına sahiptir. Çıkarmış olduğumuz 5149 sayılı şiddet ve düzensizliğin önlenmesine dair yasa dikkatlice uygulanacak. Bu sorunların önemli ölçüde azalacağını düşünüyorum. Uygulama konusunu ciddi takip etmek gerekiyor. İl ve ilçe güvenlik kurullarının görevini tam yerine getirmesi lazım. Bu konuda bir eksiklik olduğunu daha önce de söyledim şimdi de söylüyorum. Suç, işleyenin yanına kar kaldığı takdirde bu tip olaylar devam eder. Biz, yasama ve yürütme organı olarak spor alanına fazla müdahil olmak istemiyoruz. Önemli olan uygulamadan sonuç almaktır. Bununla ilgili İçişleri Bakanlığı’na il güvenlik kurullarının uyarılması noktasında hassasiyetimizi bildiren bir yazı yazdık. İçişlere Bakanlığı olayın ciddi takipçisidir. Artık liglerin bitme noktasına yaklaştık. Bu yasa gelecek sezon çok daha dikkatli şekilde uygulamalı ve olmusuzlukları asgariye indirmeliyiz." 
     
</TEXT>
</DOC>
