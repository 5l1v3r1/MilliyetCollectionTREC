<DOC>
<DOCNO> 337339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko01.html </URL>
<DATE> 2005/04/27/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
THY Genel Müdürlüğü'ne Temel Kotil atandı 
</HEADLINE>
<TEXT>

     THY Genel Müdürlüğü'ne, bu görevi vekaleten yürüten Temel Kotil atandı. 
     Türk Hava Yolları A.O'dan İMKB'ye gönderilen yazıda, Genel Müdürlük görevine, bu görevi vekaleten yürütmekte olan Temel Kotil'in atandığı belirtildi. 
     
     DOĞUŞ HOLDİNG 
     Doğuş Holding A.Ş, ana hissedarı bulunduğu T. Garanti Bankası A.Ş hisseleriyle ilgili, bankacılık sektöründeki muhtemel ortaklık, işbirliği, hisse alım ve satışı gibi olasılıkların tespiti ve değerlendirilmesi amacıyla yetkilendirilen yatırım bankası Morgan Stanley Co Limited tarafından yatırımcılarla temaslara başlandığını, bu temasların, Garanti Bankası'na ait bilgilerin paylaşımı, gerektiğinde Garanti Bankası içinde tetkik ve incelemelerde bulunulması ve bu sürecin gerektirdiği diğer aşamaları içerdiğini İMKB'ye bildirdi. 
     
     ARENA BİLGİSAYAR 
     Arena Bilgisayar Sanayi ve Ticaret A.Ş'den İMKB'ye gönderilen yazıda, şirketin bugünden itibaren baskı sistemleri pazarındaki şirketlerden Xerox Corporation'la bilgisayar yazıcıları ve fotokopi, faks özelliklerini içeren çok işlevli cihazların ve bunların sarf malzemelerinin Türkiye pazarında dağıtımı konusunda distribütörlük anlaşması yaptığı belirtildi. 
     Bu anlaşmada söz konusu ürünlerin gelecek 8 aylık dönem içerisinde şirketin satış hasılasına katkısının yaklaşık 3.5 milyon dolar olacağının tahmin edildiği kaydedildi. 
     
     MİGROS 
     Migros Türk T.A.Ş, şirketin Tansaş Perakende Mağazacılık T.A.Ş'ye talip olduğuna yönelik bazı basın yayın organlarında yer alan haberlerin gerçeği yansıtmadığını İMKB'ye bildirdi. 
     
     ALKİM ALKALİ 
     Alkim Alkali Kimya A.Ş'den İMKB'ye gönderilen yazıda, şirketin Acıgöl Sodyum Sülfat işletmesinde üretilen kristalin stok sahasında temizlenmesi amacıyla ''Kristal Temizleme Ünitesi'' yapılmasına karar verildiği, bu üniteyle fabrikada randımanın büyük ölçüde yükseleceği ve potasyum sülfat üretimi için gerekli olan ara kademe yarı mamul sülfatın da elde edileceği belirtildi. 
     Toplam olarak 600 bin YTL artı 200 bin avro tutarındaki bu yatırımla ilgili olarak artı yüzde 10 tolerans dahilinde kalmak kaydıyla Genel Müdürlüğe yetki verilmesine karar verildiği kaydedildi. 
     
     AKENERJİ 
     Akenerji Elektrik Üretim A.Ş'den İMKB'ye yapılan açıklamada, Araklı Karadere Projesi-Akocak Regülatörleri ve Akocak Hidroelektrik Santrali Projesi'nin lisans ihalesi sonucunda şirketin 952 bin YTL bedelle ihaleye en yüksek bedeli veren şirket olduğu, ihalenin EPDK tarafından onaylanmasını müteakip kurul kararının tebliğ tarihinden itibaren 10 gün içinde teklif edilen lisans bedeli kadar teminat mektubunun idareye verileceği, 90 gün içinde teminat iade alınarak 952 bin YTL'nin ödeneceği bildirildi. 
     Şirketin DSİ ile su kullanım anlaşmasını imzalamasından sonra EPDK'dan üretim lisansı alarak yatırıma başlayacağı ve tahminen 42 ay içinde proje bitirilerek 40 yıllığına işletileceği belirtildi. 
     
</TEXT>
</DOC>
