<DOC>
<DOCNO> 322803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun25.html </URL>
<DATE> 2005/03/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ABD, Yuşçenko'yu gizlice tedavi etmiş... 
</HEADLINE>
<TEXT>

     Amerikalı doktorlardan oluşan bir heyetin, aralık ayında Ukrayna Devlet Başkanı Viktor Yuşçenko'yu tedavi etmek üzere gizlice Viyana'ya gittiği bildirildi. 
     Washington Post gazetesinin Amerikalı yetkililere dayanarak verdiği haberde, doktor heyetinin, Viyana'ya Yuşçenko'nun ailesinin talebi üzerine geldiği belirtildi. 
     Ekibin başkanı Virginia Üniversitesi'nden Gregory Saathoff, Amerikan hükümetinin, Ukrayna seçimlerine müdahalede bulunmakla suçlanabileceği endişesi yüzünden bu işe karışmadığını belirtirken, adını açıklamayan üst düzey bir yetkili, Dışişleri Bakanlığı'nın doktor heyetine lojistik destek sağladığını belirtti. 
     Doktor Saathoff, heyetin Yuşçenko'nun tedavisinde üstlendiği rol konusunda detaylı bilgi vermedi, ancak Viyana'daki özel Rudolfinerhaus kliniği başkanı Michael Zimpfer, Amerikalı ekibin ''zor ve sıkıntı verici bir vaka'' için uzmanlık yardımını yaptığını ve gerekli tedavi için ''nitelikli görüşler'' ortaya koyduğunu açıkladı. 
     Doktor ekibinin, 12 Aralık'ta Viyana'dan ayrıldığı belirtildi. 
     Yuşçenko'nun ''yemeğine dioksin katılarak zehirlenmek istendiğinin kanıtlandığı'' açıklanmıştı. Yuşçenko, getirildiği Viyana'daki özel bir klinikte tedavi edilerek hayati tehlikeyi atlatmıştı. 
     
</TEXT>
</DOC>
