<DOC>
<DOCNO> 315474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo16.html </URL>
<DATE> 2005/02/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray idmanında futbolcuların pestili çıktı... 
</HEADLINE>
<TEXT>

     Galatasaray, Sakaryaspor ile hafta sonunda oynayacağı lig maçının hazırlıklarını sürdürürken, kondisyoner Giovanni futbolcuların adeta pestilini çıkardı. 
     Teknik Direktör Gheorghe Hagi yönetiminde Florya Metin Oktay Tesisleri'nde yapılan ve 1 saat süren antrenmanda sarı-kırmızılılar, koşunun ardından yarım sahada top kapma çalışması yaptılar. 
     Hagi, daha sonra futbolcularını Giovanni'ye teslim ederken, İtalyan kondisyonerin yaptırdığı koşu ve istasyon çalışmaları oyunculara zor anlar yaşattı. 
     Depar atarak hızlı bir şekilde gruplar halinde yapılan koşularda yeni transfer Franck Ribery, hızı ve dayanıklılığı ile göze çarparken, diğer gruplarda ise Hasan Kabze ve yaşına rağmen Tomas'ın performansı dikkat çekti. 
     Koşularda Hasan ve Conceiçao'nun geride kaldığı gözlenirken, futbolcular ''bayıltıcı'' koşuları nedeniyle Giovanni'ye sitem ettiler. Koşularda bir hayli zorlanan Hasan, idman sonrasında istasyon çalışmalarında kullanılan ciritleri Giovanni'ye doğru fırlatarak şaka yaptı. 
     Genç oyunculardan Cafercan ise koşuların ardından yapılan istasyon çalışmaları sırasında saha kenarında kustu. Bir süre kendine gelemeyen ve midesi bulanan Cafercan, daha sonra çalışmaya devam etti. 
     Antrenmana, İspanya'da yapılacak Güney Asya'daki Tsunami felaketzedelerine yardım maçında yer alacak Song ve Hakan Şükür katılmadı. 
     Çalışmayı, Hakan Yakın'ın İsviçre'den gelen arkadaşları da izledi. 
     Galatasaray, Sakaryaspor maçının hazırlıklarını bu akşam basına kapalı çalışma ile sürdürecek. 

     
</TEXT>
</DOC>
