<DOC>
<DOCNO> 337875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur36.html </URL>
<DATE> 2005/04/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TV yarışmasından sonra gözaltı... 
</HEADLINE>
<TEXT>

     Özel bir televizyon kanalında yayınlanan ve 2 aydır süren yarışma formatlı tartışma programının bitiminde, katılımcılardan Şahin Ayaz'ın Cumhuriyet Savcılığı tarafından ifadesi alındı. 
     Edinilen bilgiye göre, çekimleri Bursa'daki bir otelde gerçekleştirilen yarışmada ikinci olduğu bildirilen Şahin Ayaz, dün geceki final bölümünün ardından Cumhuriyet Savcılığı'nın talimatıyla gözaltına alındı. 
     Programdaki konuşmalarında, ''Sosyal sınıf, ırk, din, mezhep veya bölge farklılığına dayanarak, halkı birbirine karşı kamu düzeni için tehlikeli olabilecek şekilde düşmanlığa veya kin beslemeye alenen tahrik'' suçunu işlediği iddia edilen Ayaz, Cumhuriyet Savcısı tarafından ifadesi alındıktan sonra serbest bırakıldı. 
     Bu arada, programın sunucularından Yılmaz Tunca da savcılığa ifade verdi. 
     
</TEXT>
</DOC>
