<DOC>
<DOCNO> 316038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun31.html </URL>
<DATE> 2005/02/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şiiler başkan adayında anlaşamadı 
</HEADLINE>
<TEXT>

     Irak'ta 30 Ocak'ta yapılan seçimlerden birinci sırada çıkan Şii listesinde yer alan adaylardan hangisinin başbakan olacağı konusunda başkent Bağdat'ta bugün yürütülen müzakelerden sonuç çıkmadı. 
     Büyük Ayetullah Ali Sistani'nin desteklediği Şii listesinde yer alan Dava partisinin siyasi büro üyesi Nuri Kemal Muhammed, ''Görüşme, başbakan adayının yanı sıra bakanların seçiminde belirleyici ölçütlerinin incelenmesine yönelikti'' dedi. 
     Şiilerin oluşturduğu Irak Birleşik İttifakı'nın başındaki Abdülaziz El Hekim'in Irak İslam Devrimi Yüksek Konseyi IİDYK merkezinde yapılan toplantıdan sonra açıklamalarda bulunan Kemal Muhammed, ''Atamalar bir sonraki toplantıya bırakıldı. Gelecek hafta karar haftası olacak. Toplantı pazartesi ya da salı yapılacak'' diye konuştu. 
     Görüşmenin diğer katılımcıları, başbakanlık için Dava partisi lideri ve geçici Devlet Başkan Yardımcısı İbrahim Caferi ile Irak Ulusal Konseyi lideri Ahmed Çelebi'nin isimlerinin geçtiğini kaydetti. 
     Seçimlerde oyların yüzde 48.1'ini aldığı açıklanan Şii listesinin üyelerinin iki aday için gizli bir oylama yapma niyetinde oldukları da belirtiliyor. 
     
</TEXT>
</DOC>
