<DOC>
<DOCNO> 333714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy15.html </URL>
<DATE> 2005/04/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sezer, Kore Cumhurbaşkanı ile görüştü... 
</HEADLINE>
<TEXT>

     Cumhurbaşkanı Ahmet Necdet Sezer, ''Kore Cumhuriyeti'nin, Türkiye'nin ikili ilişkilerinde ve uluslararası işbirliği bağlamında sorunsuz ve iyi ilişkiler sürdürdüğü dost bir ülke olduğunu'' söyledi. 
     Sezer ve Türkiye'ye resmi ziyarette bulunan Kore Cumhuriyeti Cumhurbaşkanı Roh Moo-Hyun, Çankaya Köşkü'nde baş başa ve heyetlerarası görüşmelerin ardından ortak basın açıklamasında bulundular. 
     Cumhurbaşkanı Sezer, Roh ile içten ve dostça bir ortamda yaptıkları görüşmelerde, ikili ilişkilerin tüm boyutlarını kapsamlı biçimde ele aldıklarını belirterek, ''Roh'un ziyareti, ülkemiz ile Kore Cumhuriyeti arasında diplomatik ilişkilerin kurulduğu 1957 yılından bugüne dek gerçekleştirilen ilk cumhurbaşkanı ziyaretidir. Bu da bugünkü görüşmelerimize ayrı bir anlam katmıştır'' diye konuştu. 
     Türkiye ile Kore arasındaki ilişkilerin gücünü tarihten almakta olduğunu ifade eden Sezer, sözlerine şöyle devam etti 
     ''Askerlerimizin Kore Savaşı'ndaki kahramanlık ve fedakarlığı, uluslarımız arasında kardeşliğe varan bir dostluk bağı oluşturmuştur. Bu dostluk, iki ulusun özgürlük, barış ve demokrasiye bağlılığının da bir simgesidir. Bu olanaktan yararlanarak, özgürlük ve demokrasi yolunda Kore'de canlarını feda eden şehitlerimizi saygıyla anıyor, gazilerimize şükranlarımızı bir kez daha sunuyorum. 
     Bu sıcak dostluğun en yakın ve çarpıcı örnekleri, 1999 yılında yaşadığımız Marmara depremi sırasında, Kore halkının sağladığı önemli yardımlar ile 2002 yılında düzenlenen Dünya Futbol Kupası karşılaşmaları sırasında, Türk ve Kore ulusal takımlarının ve seyircilerinin sergilediği centilmence davranışlarla da yinelenmiştir. 
     Kore Cumhuriyeti, ikili ilişkilerimizde ve uluslararası işbirliği bağlamında sorunsuz ve iyi ilişkiler sürdürdüğümüz, dost bir ülkedir. Ülkelerimiz arasındaki ilişkilerin son yıllarda siyasal, ekonomik, askeri, kültürel ve toplumsal alanlarda gelişmesi ve derinlik kazanması sevindiricidir.'' Cumhurbaşkanı Sezer, Roh ile görüşmelerinde ikili ilişkileri, bölgesel ve uluslararası konuları değerlendirdiklerini, güçlü temellere dayanan işbirliğinin her alanda daha da geliştirilmesi olanakları üzerinde görüş alışverişinde bulunduklarını kaydetti. 
     Her iki ülkede varolan olanakların en iyi biçimde değerlendirilmesinin, ilişkilerin çok boyutlu ortaklık düzeyine yükseltilmesi yönünde, aynı istenci paylaşmakta olduklarını bir kez daha gösterdiğini belirten Sezer, ''Görüşmelerimiz, birçok konuya bakışımızdaki benzerliği birlikte saptama olanağını da vermiştir. Bundan mutluluk duyuyoruz'' dedi. 
     
     ''KORE CUMHURİYETİ ÖNEMLİ BİR ÜLKE'' 
     Sezer, Kore Cumhuriyeti'nin, bölgesinde ve dünyada önemli bir ülke olduğunu, Asya'daki gelişmelerde etkili bir rol oynadığını, bölgesinin kalkınmasına, barış ve istikrarına katkıda bulunduğunu söyledi. 
     Bu çerçevede görüşmelerinde, Irak'taki durum üzerinde önemle durduklarını belirten Sezer, ''Görüş ve değerlendirmelerimizi karşılıklı olarak birbirimize aktardık. Irak halkının çekmekte olduğu sıkıntıların hafifletilebilmesi için atılabilecek adımlar üzerinde durduk'' dedi. 
     Sezer, Kore Cumhuriyeti'nin, Türkiye ile birlikte, dünyanın en büyük 20 ekonomisi arasında bulunduğuna, ekonomi ve ticaret alanlarında Türkiye'nin değerli bir ortağı olduğuna dikkati çekti. 
     Görüşmede, Türkiye'de artan Kore yatırımlarından, her iki ülkeye de sağlayacağı yarar yönünden mutluluk duyduklarını vurguladıklarını ifade eden Sezer, üçüncü ülkelerdeki yatırımlar dahil olmak üzere, yeni işbirliği alanları saptanması konusunda her iki tarafta da gerekli istencin bulunduğunu bir kez daha saptadıklarını söyledi. 
     Sezer, Roh'un ziyareti sonrasında, bu iradenin karşılıklı ve ortak yatırımlara yeni bir ivme getireceğine, Koreli yatırımcıların hedefledikleri Avrupa ve Ortadoğu pazarları bağlamında Türkiye'ye ilgilerinin artacağına inandıklarını kaydetti. 
     Cumhurbaşkanı Sezer, Roh ile görüşmesinde, iki ülke arasında, son yıllarda ekonomi ve ticaret alanlarında sağlanan olumlu gelişmelerin daha da ileriye götürülmesinin ve özellikle Kore yararına önemli oranda açık veren ikili ticaretin karşılıklı yararı gözetecek biçimde dengelenmesini sağlamanın yollarını aradıklarını bildirdi. 
     Sezer, sözlerine şöyle devam etti 
     ''İkili ilişkilerimiz çerçevesinde vurgulamak istediğim bir başka nokta, uluslarımız arasında yakınlaşmayı ve özellikle genç kuşakların birbirlerini daha iyi tanımalarını sağlayacak etkinliklerin gerçekleştirilmesi gereğidir. Bu çerçevede, karşılıklı kültürel etkinliklerin ve turizmin özendirilmesinin önemi kuşkusuzdur. 
     Kore Cumhuriyeti ile gelişen diyalog ve işbirliğimizin sadece iki ülkenin yararına olmakla kalmayıp, bölgelerimizde ve uluslararası düzeyde barış, istikrar ve gönence katkıda bulunmak açısından da özel bir anlam taşıdığı görüşündeyiz. 
     Sayın Roh'un ülkemize gerçekleştirdiği bu ilk ziyaretin ilişkilerimizde gelinen yeni bir aşamayı perçinlediğine inanıyorum.'' 
     
</TEXT>
</DOC>
