<DOC>
<DOCNO> 335266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur17.html </URL>
<DATE> 2005/04/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tartışılan mayolu fotoğraf değiştirildi 
</HEADLINE>
<TEXT>

     ALİAĞA DHA 

İZMİR'in Aliağa İlçesi'nde bir iç giyim mağazasının üstünde asılı mayolu manken fotoğrafının yer aldığı pano değiştirildi. İşyeri sahibi, tartışmalara yol açan Çekoslavak manken Zita'nın fotoğrafının bulunduğu panonun yerine manken Güzide Duran'ın poz verdiği panoyu yerleştirdi. 
     AKP İlçe Başkanı Müjdat Bıçakçı'nın eşi Hacer Bıçakçı'nın bazı partili kadınlarla birlikte Münevver Madan'a ait iç giyim firmasına gidip, mağaza önündeki Çekoslavak model Zita'nın mayolu fotoğrafının bulunduğu tabelayı indirmesini istemesi, ilçeyi karıştırmıştı. 
     Kimsenin panoyu indirmeye gücünün yetmeyeceğini ve Cumhuriyet Savcılığı'na suç duyurusunda bulunacağını anlatan işyeri sahibi Münevver Madan, Çekoslavak manken Zita'nın mayolu poz verdiği fotoğrafının bulunduğu panoyu kaldırdı. Madan, kaldırılan panonun yerine bu kez Türk manken Güzide Duran'ın mayolu pozunun yer aldığı panoyu yerleştirdi. Pano konusunda bir daha rahatsız edilmemeyi umduğunu dile getiren Madan, değiştirilen panoyla ilgili şunları söyledi 
     "Bayisi olduğumuz mayo firması bu tabelayı sürekli değiştiriyor. Bu olayların patlak vermesiyle ilgili değil, tamamen tesadüf oldu. Firma bu yıl mayo tanıtım reklamlarında manken Güzide Duran ile çalışma kararı alınca eski tabelayı indirip Güzide Duran'a ait resim bulunan tabelayı astık. Daha öncede belirtmiştim, burası İran değil, biz asla çalışma prensiplerimizden ve reklam kampanyamızdan ödün vermedik. AKP İl Başkanı'nın ve Belediye Başkanı'nın mağazamıza gelip ziyaret etmeleri bizi memnun edip rahatlattı. Artık bu konunun kapatılmasını istiyorum.'' 

     
</TEXT>
</DOC>
