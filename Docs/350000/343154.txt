<DOC>
<DOCNO> 343154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/guncel/gun05.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki Genç Kız' dünyaya açıldı 
</HEADLINE>
<TEXT>


Perihan Mağden'in son kitabı "İki Genç Kızın Romanı", İngiltere'nin ardından Fransız ve Alman okurlarla buluşacak 


İlk romanı "Haberci Çocuk Cinayetleri" Fransa'da Actes Sud, İngiltere'de Milet ve Almanya'da Babel Verlag tarafından yayımlanan Perihan Mağden'in son romanı "İki Genç Kızın Romanı" da arka arkaya İtalya, İngiltere ve Macaristan'da yayımlandı. Kitap, Fransa'da Eylül 2005'te, Almanya'da Ekim 2005'te, Hollanda ve Hırvatistan'ta Kasım 2005'te okurlarıyla buluşacak. Avustralya, Japonya, Yunanistan, Polonya, İspanya ve Çek Cumhuriyeti ise "İki Genç Kızın Romanı"nı 2006'da kendi dillerinde yayımlayacak. 

Prestijli yayıncı 
"İki Genç Kızın Romanı"nın yurtdışındaki yayıncıları arasında, İngiltere'nin en prestijli yayıncılarından, geçen yıl Nobel Edebiyat Ödülü'nü alan Avusturyalı yazar Elfriede Jelinek'i dünyaya tanıtan Serpent's Tail ve Macaristan'ın en büyük yayın grubu Kali Dia dikkat çekiyor. 
Mağden, geçtiğimiz günlerde Fransız yayıncısı Actes Sud'un davetlisi olarak Paris ve Saint Malo'daki okurları ile buluştu. Aralarında Paul Auster ve Hari Kunzru'nun da bulunduğu davetlilere "Haberci Çocuk Cinayetleri" ve "İki Genç Kızın Romanı" üzerinden Türkiye, edebiyat ve yazmak üzerine görüşlerini anlatan Mağden, bugünlerde yeni bir seyahate hazırlanıyor. 28 Haziran'da Bolonya Üniversitesi'nin düzenleyeceği ve Umberto Eco'nun da davetli olduğu bir konferans verecek olan Mağden, "İki Genç Kızın Romanı"ndan sayfalar da okuyacak. Yazar, İtalyan yayıncısı Fazi Editore'nin konuğu olarak İtalya'da da okumalar yapacak. 

Film Sydney'de 
Yazar, eylül ve ekimde İngiltere, İtalya, Macaristan, Avusturya ve Almanya'da okuma turnesine çıkacak. Mağden'i yabancı yayıncıları ile 2005 Frankfurt Kitap Fuarı'nda buluşturacak olan toplantının da hazırlıkları sürüyor. Mağden'in romanından uyarlanan "İki Genç Kız"ın uluslararası ilk gösterimi de 19 Haziran'da Sydney Film Festivali'nde yapılacak. 


</TEXT>
</DOC>
