<DOC>
<DOCNO> 325131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur29.html </URL>
<DATE> 2005/03/19/ </DATE>
<TIME> 18.18 </TIME>
<AUTHOR>  </AUTHOR>
<HEADLINE>
Tedavida ağrıya son, "Laser Needle" adlı cihazla ağrısız tedavi 
</HEADLINE>
<TEXT>

     Acısız, ilaçsız, lazer teknolojisiyle ağrı tedavisi yapan ''Laser needle'' adlı cihaz, Koşuyolu Kalp Hastanesi'nde kullanılmaya başlandı. 
     Koşuyolu Kalp Hastanesi Ağrı Kliniği tarafından getirilen cihaz, 2 hasta üzerinde tatbik edilerek tanıtıldı. 
     Tanıtımı, cihazın mucidi olan Almanya Baderborn Üniversitesi'nden Prof. Dr. Detlef Schikora yaptı. 
     Schikora'nın sinevizyon eşliğinde sunduğu tanıtımın ardından, Frankfurt Üniversitesi Fizik Tedavi ve Spor Bilim Dalı Başkanı Prof. Winfried Banzer, bel ağrısı ve boyun ağrısı bulunan 2 hasta üzerinde uygulama yaptı. 
     Koşuyolu Kalp Hastanesi Ağrı Bölümü Klinik Şefi Nurettin Lüleci, yaptığı açıklamada, ''Laser needle'' cihazının acısız ve delmesiz bir yöntem olduğunu, bu yöntemin eklem ağrıları, romatizma, hemofili, omuz-kol sendromu, baş ağrıları, bel ağrıları, migren, yara yeri ağrıları, ameliyat sonrası ağrılar, astım, yüz felci gibi hastalıkların tedavisinde kullanıldığını söyledi. 
     Haftada 2 kez 15'er dakikalık seanslardan sonra yüzde 90 olumlu sonuç alındığını kaydeden Lüleci, ''Bu teknoloji, Türkiye'de resmi kurumda ilk defa Koşuyolu Kalp Hastanesi Ağrı Kliniği'nde başlatıldı. Şu anda 14 ülkede uygulanıyor. Bu teknolojinin çok geniş tedavi yelpazesi var. Şişmanlık, bel ağrıları, yüz ağrıları, baş ağrıları, migren, astım gibi hastalıklarda da başarıyla uygulanıyor'' diye konuştu. 
     
</TEXT>
</DOC>
