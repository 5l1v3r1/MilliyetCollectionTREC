<DOC>
<DOCNO> 331596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/ekonomi/eko01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF uyardı Petrol 100 dolara çıkabilir 
</HEADLINE>
<TEXT>


IMF, petrol piyasasındaki sıkışmanın 25 yıl sürebileceğini, fiyatın 100 dolara çıkabileceğini ve global ekonomi için risk oluşturacağını bildirdi 

YASEMİN ÇONGAR Washington 

Uluslararası Para Fonu IMF petrol piyasasındaki sıkışmanın 2030'a dek sürebileceğini ve varil başına fiyatın 100 dolara erişebileceğini bildirdi. IMF'nin Baş Ekonomisti Raghuram Rajan, "Önümüzde, beklenen fiyatların yüksekliğinden kaynaklı belirsizliklerle dolu zor bir dönem var" dedi ve bu dönem zarfında petrol arzında herhangi bir kesinti olması halinde, "100 dolarlık varil fiyatının imk nsız sayılamayacağını" vurguladı. Goldman Sachs şirketi de daha önce, petrolün varil fiyatının 105 dolara kadar çıkabileceği öngörüsünde bulunmuştu. Ancak Rajan, bu denli yüksek fiyat tahminlerini "en muhtemel senaryo" olarak görmediğinin altını çizdi. 
Rajan'ın açıklamaları, IMF'nin analitik bölümleri önceki gün yayımlanan "Dünyanın Ekonomik Görünümü" raporundaki saptamalarla örtüşüyor. 
Raporda Çin başta olmak üzere Hindistan ve diğer gelişmekte olan ülkelerin artan petrol tüketimine karşın, arzın kısıtlı ve yedek üretim kapasitesinin sınırlı olması nedeniyle petrol piyasasındaki sıkışıklığın, önümüzdeki çeyrek yüzyıl boyunca süreceği tahmin edildiyor. Rapora göre, Çin'in tüketimi 2030 yılında ABD'nin bugünkü tüketimine, yani dünya mevcut petrol üretiminin dörtte birine eşitlenmiş olacak. 

OPEC bağımlılığı artacak 
IMF'nin uyarısı, OPEC üyesi olmayan ülkelerin petrol üretiminin 2010 ila 2030 yılları arasında azami düzeye erişeceği saptamasına da dayanıyor. Bu durumun dünyanın OPEC'in petrol arzına olan bağımlılığını artıracağına dikkat çeken rapor, 2030'daki reel petrol fiyatını varil başına 39 ila 56 dolar olarak tahmin ediyor. 2003 bazında petrolün nominal fiyatı 25 yıl sonra, 67 dolar ile 96 dolar arasında olacak. 

'Küreselleşme olumsuz sonuç doğurabilir' IMF'nin "Küreselleşme ve Dış Dengesizlikler" adlı çalışmasında küreselleşmenin büyük cari açıkların sürdürülebilmesine olanak sağladığı ancak serbestleşen ticaretin daha ani ve maliyetli ayarlamaların gerekmesi risklerini artırdığı belirtildi. IMF Baş Ekonomisti Raghuram Rajan, Fon'un vardığı bu yargının, ABD'nin cari açığı ve Asya ülkelerindeki fazlaların yarattığı tehlikelerden duyulan kaygıyı yansıttığını söyledi. Rajan, "Küreselleşmenin hem iyi hem de kötü yanları var. Bazı olumsuz sonuçlar da doğurabilir. IMF olarak bir süredir ülkelerin politikalarında, halen var olan küresel dengesizliklerin kapsamını daraltacak adımlar atmalarını öneriyoruz" dedi. 


</TEXT>
</DOC>
