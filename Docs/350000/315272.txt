<DOC>
<DOCNO> 315272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/siyaset/axsiy01.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül İran'ın nükleer güce sahip olmasını istemeyiz 
</HEADLINE>
<TEXT>


Eski ABD Dışişleri Bakan Yardımcısı Talbott ile görüşen Gül, "İran, nükleer silah gücüne sahip olursa, bölgesel sorunlar çıkabilir" dedi 

UTKU ÇAKIRÖZER Ankara 


Eski ABD Dışişleri Bakan Yardımcısı ve Brookings Enstitüsü Direktörü Strobe Talbott, İran'ın nükleer programıyla ilgili gerginliğin aşılması için Türkiye'nin Tahran ve Washington üzerindeki etkisini kullanmasını istedi. 
Türkiye Odalar ve Borsalar Birliği'ne bağlı Ekonomi ve Teknoloji Enstitüsü ile Brookings Enstitüsü arasındaki işbirliği çerçevesinde Ankara'ya gelen Talbott, dün Gül ve Genelkurmay Başkanı Orgeneral Hilmi Özkök'le görüştü. Talbott'un, Türkiye'nin Tahran'la ilgili kaygısı olup olmadığı sorusuna Gül, "Kamuoyumuzda İran'dan bize yönelik bir tehdit algılaması yok. İran'ın nükleer silah gücüne sahip olmasını arzu etmeyiz. Bölgesel sorunlar çıkabilir. Savaş çıkmasını istemiyor, nükleer programların barışçıl amaçlı olması gerektiğini düşünüyoruz. AB'nin barışçı çözüm yönündeki inisiyatifini destekliyoruz" yanıtını verdi. 
Talbott da "Tahran üzerindeki etkinizi, AB ile yürüttükleri görüşmelere sadık kalarak, nükleer programlarını gerçekten bitirmeye ikna etmelisiniz. Daha da önemlisi, AB'yle hareket ederek Bush yönetimini sorunun barışçıl olarak çözülebileceği yönünde cesaretlendirmelisiniz" dedi. 
Gül, İran halkının da Türkiye'den bu konuda beklentisi olduğu izlenimi edindiğini söyleyerek, "Gittiğimde gazeteciler sürekli, 'Neden Türkiye arabulucu rol oynamıyor ' diye soruyorlar" diye konuştu. Talbott, basın toplantısında da "Türkiye, İran üzerindeki etkisini barışçıl çözüm için kullanmalıdır" diye konuştu. 


</TEXT>
</DOC>
