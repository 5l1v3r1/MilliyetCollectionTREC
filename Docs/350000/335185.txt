<DOC>
<DOCNO> 335185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy19.html </URL>
<DATE> 2005/04/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şahin Ömer Dinçer'in ortada bir intihali yoktur 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Başbakanlık Müsteşarı Ömer Dinçer hakkındaki ''İntihal'' iddialarının doğru olmadığını bildirerek, ''Bu sebeple gerçek olmayan isnatlara dayanarak idari tasarrufta bulunmak söz konusu değildir'' dedi. 
     Şahin, CHP Grup Başkanvekili ve İzmir Milletvekili Kemal Anadol'un Başbakanlık Müsteşarı Ömer Dinçer'in, Yardımcı Doç.Dr. Yahya Fidan'la birlikte yazdığı ''İşletme Yönetimi'' adlı kitapta Prof.Dr. Tamer Koçel'in ''İşletme Yöneticiliği'' kitabından ''intihal'' yaptığı iddialarına ilişkin soru önergesini yanıtladı. 
     ''İntihalin bir başkasına ait olan düşünceleri ve ifadeleri kişinin kendisine mal ederek, gerçek kaynağı saklayarak sunulması'' olduğunu ifade eden Şahin, bu anlamda Dinçer'in, Yahya Fidan'la birlikte yazdığı kitapta intihalin söz konusu olmadığını bildirdi. 
     Şahin, intihal iddialarının doğru olmaması nedeniyle ''Dinçer hakkında gerçek olmayan isnatlara dayanarak idari tasarrufta bulunulmasının söz konusu olmadığını'' kaydetti. 
     
     ''REKTÖR'ÜN YÖNLENDİRMESİ İLE YAZILMIŞ BİR RAPOR'' 
     Cumhuriyet Üniversitesi Yayın Etiği İnceleme Komisyonu'nun 30 Mart 2004 tarihinde yazdığı yazının haberlere dayanak yapıldığını ifade eden Şahin, ''Komisyonun karar tarihi 2004 yılı olup, 27 Mart 2005 tarihinde yapılan ilk haberden tam bir yıl öncesine aittir. Yeni bir karar değildir'' dedi. Yayın Etiği Kurulu olarak yazıyı hazırlayan Prof. Dr. Timur Esener'in, o tarihte Cumhuriyet Üniversitesi Diş Hekimliği Fakültesi Dekanı olduğunu belirten Şahin, yanıtında şu görüşlere yer verdi 
     ''Prof. Dr. Reyhan Eğilmez, aynı Üniversitenin Tıp Fakültesi Dekanıdır. Prof. Dr. Nevzat Battal ise Eğitim Fakültesi Dekanıdır. Her üçü de, o tarihteki Cumhuriyet Üniversitesi Rektörü'nün atadığı idari personel olup, raporun Rektör'ün yönlendirmesi ile yazılmış bir rapor olduğunda kuşku yoktur. Rapor incelendiğinde ise somut hiçbir veriye dayanmadan rapor içerisinde bir satırda isim zikredilmeden birebir alıntıların yapıldığı tespit edilmiştir ifadesiyle intihal yapıldığı iddia edilmiştir. İşletmeci veya hukukçu olmayan, idari görevde bulunan kişilerce bir satır olarak hazırlanan, bilimsel nitelik taşımayan komisyon kararını intihal için yeterli kabul etmek mümkün değildir. Komisyon bu kararını yeni vermiş de değildir. Komisyonun böyle bir rapor hazırlama yetkisi de tartışmalıdır. Bu komisyon raporunu hazırlama aşamasında Sayın Dinçer'in bilgisine başvurulmamıştır. Bu kişiler hakkında da Sayın Dinçer tarafından manevi tazminat davası açılacak ve gerçeğe aykırı suç isnadında bulundukları için Cumhuriyet Savcılığı'na suç duyurusunda bulunulacaktır. Marmara Üniversitesi ise konunun zaman aşımına uğradığı gerekçesiyle inceleme yapmaya gerek duymamıştır. 
     İntihal iddia edilen İşletme Yöneticiliği kitabı ile haberlere konu olan İşletme Yönetimi kitabı incelendiğinde ortada bir intihal olmadığı da açıkça görülecektir. Kaldı ki, İşletme Yönetimi adlı kitap bir ders kitabı olup Sayın Dinçer'in Profesör olmasından iki yıl sonra yayınlanmıştır. Bu da demek oluyor ki bu iddialar Sayın Dinçer'in ne doktora ne doçentlik ne de profesörlük tezleriyle ilgili değildir.'' Kitabın, Doç.Dr.Fidan tarafından hazırlanan bölümlerinde Koçel'in kitabına toplam 15 atıf yapıldığına da dikkat çeken Şahin, ''İntihal kaygısı olan bir yazar, intihal iddia edilen yazara kitabının 15 yerinde atıf yapar mı Ayrıca kitap, 5 bölümden meydana gelmekte olup, toplam 429 atıf mevcuttur. Sayın Koçel'e ve intihal iddia edilen kitaba, söz konusu kitabın bibliyografya bölümünde yer verilmiş olup, intihal amacı ile hareket edilmediği açıktır'' dedi. 
     Dinçer'in ''Kendisini Türkiye'nin sorunlarını çözmeye adamış bir bürokrat'' olduğunu kaydeden Şahin, temelsiz iddialarla yıpratılmaya çalışıldığını ve bunun CHP camiasını rahatsız ettiğinden de emin olduğunu ifade etti. 
     Haberlerin Dinçer'in açtığı tazminat davalarına ilişkin mahkeme sürecini etkileme amacı ile yapıldığını savunan Şahin, bu yayınlardan dolayı sorumlular hakkında suç duyurusunda bulunulacağını bildirdi. 
     
</TEXT>
</DOC>
