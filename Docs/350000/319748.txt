<DOC>
<DOCNO> 319748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur41.html </URL>
<DATE> 2005/03/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Türk-İş'ten 4 Mart Cuma günü işyerlerini terketmeme kararı çıktı 
</HEADLINE>
<TEXT>

     İzmit SEKA fabrikasının kapatılması kararına yönelik tepki ve protestolar sürüyor. Son olarak, Türk-İş'e bağlı sendikalar 4 mart cuma günü işyerini terketmeme eylemi yapma kararı aldı. 
     Türk-İş Başkanlar Kurulu toplantısı bugün İzmit'te yapıldı. Toplantı sonunda açıklanan sonuç bildirgesinde ''Türk-İş topluluğu SEKA işçisiyle dayanışma amacıyla 4 Mart Cuma günü işyerlerini terketmeme eylemi gerçekleştirecektir" denildi. 
     Toplantıda konuşan Türk-İş Genel Başkanı Salih Kılıç, ''Türkiye özelleştirme adı altında adeta kolu kanadı kırık, ekonomik anlamda dışa ve özel tekellere bağımlı güçsüz bir ülke haline getirilmek istenmektedir'' dedi. 
     Kılıç, Selüloz-İş Sendikası Eğitim Salonu'nda yapılan toplantıda, 1980'li yılardan bu yana uygulanmakta olan özelleştirme politikalarının, işsizliğin ve yoksulluğun temel nedenlerinden biri olduğunu öne sürdü. 
     
     "SEKA'nın kapatılmaması için Erdoğan'la görüştük" 

     SEKA İzmit İşletmesi'nin üretimine devam etmesi ve yatırım yapılması amacıyla Başbakan Recep Tayyip Erdoğan ile görüşme yaptıklarını, ancak olumlu bir yaklaşım görmediklerini belirten Kılıç, ''Başbakan'ın bize SEKA'yı size verelim, siz işletin şeklinde bir öneri yaptığı söylentileri asla gerçek değildir. Başbakan ile yaptığımız son görüşme beklentilerimize cevap vermekten uzak geçmiştir'' diye konuştu. 
     SEKA'nın Cumhuriyet dönemi Türkiye imalat sanayiinin en önemli kurumlarından biri olduğunu, yıllarca istihdam yarattığını ve ülkeye katma değer sağladığını ifade eden Kılıç, SEKA'nın, yapılacak 5-6 milyon dolarlık yatırımla Avrupa ülkeleriyle rekabet edebilecek düzeye gelebileceğini söyledi. 
     
</TEXT>
</DOC>
