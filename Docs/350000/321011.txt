<DOC>
<DOCNO> 321011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun31.html </URL>
<DATE> 2005/03/05/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Canbolat "Olumlu bir başlangıç" 
</HEADLINE>
<TEXT>

     Lübnan'daki muhalefetin önde gelen liderlerinden Velid Canbolat, Suriye Devlet Başkanı Beşşar Esad'ın Lübnan'daki tüm askerlerin önce Bekaa bölgesine, oradan Lübnan-Suriye sınır bölgesine çekileceği yönündeki açıklamasını ''olumlu bir başlangıç'' olarak niteledi. 
     Lübnan'daki Dürzi cemaatinin lideri ve İlerici Sosyalist Parti Başkanı Canbolat, Lübnan'ın LBC televizyonuna yaptığı açıklamada, Esad'ın açıklamasının ''olumlu bir başlangıç'' olduğunu belirtti. 
     Canbolat, çekilme için tam bir takvim verilmesini istediklerini de ifade etti. 
     Esad, bugün Suriye parlamentosuna hitaben yaptığı konuşmada, Lübnan Devlet Başkanı Emil Lahud'la gelecek hafta çekilmeye ilişkin planı onaylamak üzere biraraya geleceklerini de bildirmişti. 
     
     LÜBNAN'DA SEVİNÇ GÖSTERİLERİ 
     Esad'ın açıklaması Lübnan'ın başkenti Beyrut'ta da sevinç gösterileriyle karşılandı. 
     Lübnanlılar, Esad'ın Suriye parlamentosunda yaptığı konuşmayı kent merkezindeki meydana kurulan dev ekranlardan canlı izlediler. 
     Açıklamayı sevinç gözyaşları ve çığlıklarıyla birbirlerini kucaklayarak karşılayan 1000 kadar Lübnanlı, ''Suriye dışarı'', ''Özgürlük, bağımsızlık ve egemenlik'' şeklinde sloganlar attılar. 
     
</TEXT>
</DOC>
