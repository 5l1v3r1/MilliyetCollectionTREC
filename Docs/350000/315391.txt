<DOC>
<DOCNO> 315391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko14.html </URL>
<DATE> 2005/02/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İMKB'nin getiri potansiyeli Financial Times'ta... 
</HEADLINE>
<TEXT>

     İngiliz Financial Times gazetesi, yönettiği 155 milyon sterlinlik varlığın yüzde 10'unu İMKB'ye yatıran Baring Gelişen Avrupa Fonu için ''Türk lezzetinin kokusunu almış'' yorumunda bulundu. 
     Sermaye piyasalarınca yakından izlenen gazetenin Alexander Jolliffe imzalı haberinde, Baring Gelişen Avrupa Fonu'nun yöneticisi Stuart Richards ile yapılan söyleşiye yer verildi. 
     Türkiye'nin Avrupa Birliği'ne üyelik yolunda gerçekleştireceği reformların, 17 Aralık'tan bu yana yüzde 15'in üzerinde getiri sağlayan İMKB'yi olumlu etkilemeyi sürdüreceğini kaydeden fon yöneticisi Richards, ''Yatırımcıların AB-Türkiye yakınlaşmasına vereceği tepki alım yapmak şeklinde olacak'' şeklinde konuştu. 
     Türkiye'de 1990'larda ortalama yüzde 77.5 olan yıllık enflasyonun 2004'te yüzde 9.3 olarak gerçekleştiğini hatırlatan Richards'a göre ''Merkez Bankası'nın bağımsızlığı ve Uluslararası Para Fonu'ndan alınan destek'' bunda etkili oldu. 
     Richards, Financial Times gazetesine yaptığı değerlendirmede şu görüşleri savundu 
     ''Türkiye'ye İMKB yatırım yapanlar ödülünü alacak. Çünkü düşen faiz oranları, diğer yatırım araçlarının getirisini azaltıyor. Bu durumda yatırımlar hisse senetlerine çevriliyor.'' 
     
     YUKOS OLAYINDAN SONRA RUSYA'YA YATIRIM YAPILIR MI 
     Yönettiği fonun yüzde 34 ile en büyük kısmını Rusya'da tutan Baring Gelişen Avrupa, son yaşanan Yukos krizine rağmen bu ülkeden çıkmayı düşünmüyor. 
     ''Bazı insanlar bana Yukos olayından sonra hala neden Rusya'ya yatırım yapıyorsun diye soruyorlar. Bence bu olay Rusya'nın politikasını yansıtmıyor'' diyen Richards, Rusya'nın hala avantajlı yatırım olanakları sunduğuna inanıyor. 
     
     YÜKSEK GETİRİ SAĞLADI 
     İMKB'deki yatırımlarını artırarak Financial Times haberine konu olan Baring Gelişen Avrupa Fonu'nun son 5 yılda yatırımcılarına yüzde 121 getiri sağladı. 
     31 Aralık 2004 itibariyle fonda yüzde 8.2 olan Türk hisselerinin payı, aradan geçen bir buçuk aylık sürede yüzde 10'a yükseltildi. 
     
</TEXT>
</DOC>
