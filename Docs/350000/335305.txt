<DOC>
<DOCNO> 335305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur56.html </URL>
<DATE> 2005/04/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bakırköy'de aynı inşaat alanında ikinci göçük 
</HEADLINE>
<TEXT>

     Bakırköy Alışveriş Merkezi inşaat alanında saat 15.15 sıralarında göçük meydana geldi. Olayda 3 kişi hafif yaralandı. 
     İstanbul Caddesi üzerinde, Caroussel Alışveriş Merkezi yanında inşaatı sürmekte olan Bakırköy Alışveriş Merkezi'nde göçük meydana geldi. Göçük altında kalan 4 kişi vatandaşlar tarafından çıkarılarak, Acıbadem Hastanesi'ne kaldırıldı. Olay yerine çok sayıda polis, itfaiye ve sağlık ekipleri sevk edildi. 
     
     BİR YARALININ DURUMU CİDDİ 

     Bakırköy'deki Özel Acıbadem Hastanesi Başhekimi Dr. Mehmet Baş, yapımı süren ticaret merkezindeki çökmeden dolayı hastaneye 4 yaralı getirildiğini ve bunlardan birinin durumunun ciddi olduğunu bildirdi. 
     Dr. Baş, hastane önünde bekleyen basın mensuplarına yaptığı açıklamada, çökme olayına ilişkin hastaneye 4 yaralı getirildiğini belirterek, ''Bunlardan durumu hafif olan biri, ayakta tedavi görerek taburcu oldu. Diğer 3'ünün tedavisi sürüyor. Bu hastalarımızdan birinin durumu ciddiyetini koruyor'' dedi. 
     Bu arada, hastaneye ulaştırılan yaralıların, inşaatta görevli Nuri Irmaklı, Hasan İzsi, Ali Yılmaz ve Kahraman Sadıklar olduğu öğrenildi. 
     Öte yandan, çöken alanda yapılan incelemelerde, enkaz altında başka kalan olmadığı anlaşıldı. 
     
     2 AY ÖNCE DE ÇÖKMÜŞTÜ 

     Aynı inşaat alanının minibüs duraklarına yakın olan bölümünde 26 Şubat 2005 tarihinde de bir göçük meydana gelmiş, müşteri almak için bekleyen bir minibüs, yolda oluşan yaklaşık 8 metre derinliğindeki çukura düşmüştü. Olayda ölen olmazken, 4 kişi hafif yaralanmıştı. 
     İstanbul Büyükşehir Belediyesi olayın ardından inşaatı yapan firma hakkında Bayındırlık ve İskan Bakanlığı ile İçişleri Bakanlığı'na suç duyurusunda bulunacağını açıklamıştı. 

     
</TEXT>
</DOC>
