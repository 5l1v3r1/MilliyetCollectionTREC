<DOC>
<DOCNO> 316294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/siyaset/siy01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankamatikçiler pes etti 
</HEADLINE>
<TEXT>


Başbakanlık'ta 26 personelin çalışmadığı tespit edildi. Personel işe çağrılınca 10'u hemen emekliye ayrıldı, bir kısmı da rapor aldı 

ELÇİN ERGÜN Ankara 


Kamu kurumlarının hazırladığı performans kriteri çalışması sırasında tespit edilerek göreve çağrılan "bankamatik memurları", çalışmak istemediklerini belirterek emekliliklerini istedi. Başbakanlık Müsteşarı Ömer Dinçer'in, Başbakanlık'ta çalışan 6 bin personelin performans değerlendirilmesinin yapılmasını istemesinin ardından, merkez teşkilatı bünyesindeki birimler harekete geçti. Birimlerde çalışan personelin 1 yıl içinde yaptığı çalışmaların değerlendirilmesini esas alan uygulama için Başbakanlık Ekonomik Mali İşler Başkanlığı da çalışma başlattı. Çalışmada, birimde 20 aktif personel bulunmasına rağmen bünyede 46 personelin görevli olduğu tespit edildi. 
Başmüşavirlik ve müşavirlik kadrolarında yer alan ve 2 bin YTL'ye kadar maaş alan 26 personel, Başbakanlık Müsteşarlığı ile yapılan değerlendirmelerin ardından Ekonomik Mali İşler Başkanlığı'nca birimde aktif çalışmak üzere göreve çağrıldı. Göreve çağrılan 26 personelden emekliliğe hak kazanan 10'u birimde çalışmak istemeyerek emekliye ayrıldı, 16 personelin bir bölümü rapor aldı, bir bölümü de birimde istihdam edildi. 
Başbakanlık kaynakları, performans kriteri çalışması sırasında tespit edilen bankamatik memurlarının her birimde bulunduğunu ve tamamının aktif göreve çağrılacağını, söz konusu personelin aktif hale getirilmesi için projeler üretileceğini bildirdi. 


</TEXT>
</DOC>
