<DOC>
<DOCNO> 338063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun30.html </URL>
<DATE> 2005/04/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
ABD'nin yeni nükleer silahı kentleri vurursa 1 milyon kişiyi öldürebilir 
</HEADLINE>
<TEXT>

     ABD Savunma Bakanı Donald Rumsfeld'in geliştirilmesini istediği ''küçük nükleer'' silahların yerleşim birimlerine isabet etmesi halinde 1 milyondan fazla insanın ölümüne neden olabileceği uyarısı yapıldı. 
     Amerikan Bilim Akademisi Ulusal Araştırma Konseyi tarafından yapılan araştırmada, ''nüfus yoğunluğunun fazla olduğu yerleşim birimlerinde ve bu bölgelerin yakınlarındaki bir nükleer saldırı durumunda kurban sayısının 1 milyona ulaşabileceği'' uyarısında bulunuldu. 
     Konsey tarafından yapılan araştırmanın başkanlığını yapan John Ahearne açıklamasında, ''250 metre derinlikteki bir sığınağı yok etmek için nükleer silah kullanmak çok yüksek sayıda insanın ölümüne neden olabilir'' dedi. 
     Rumsfeld, Senato'da yapılan bir toplantıda, yerin çok altındaki sığınakları ortadan kaldırmak için tek yol olduğunu belirttiği küçük nükleer silahların geliştirilmesi gerektiğini savunmuş ve ABD'nin elindeki silahlarla bu sığınakları ortadan kaldırmasının mümkün olmadığını belirtmişti. 
     Böyle bir silahı yapabilmek için fizibilite çalışmasının 2006'da 8.5 milyon dolarlık harcama gerektirdiğini ifade eden Rumsfeld, 70'ten fazla ülkenin yerin altında tesis kurma planı olduğunu bildirmişti. 
     Rumsfeld, 1 günde basketbol sahası büyüklüğünde bir sığınak yapmak için gereken ekipmana sahip olduklarını da söylemişti. 
     
</TEXT>
</DOC>
