<DOC>
<DOCNO> 341931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo04.html </URL>
<DATE> 2005/05/12/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Galatasaray taraftarı yurdun dört köşesinde zaferi kutladı... 
</HEADLINE>
<TEXT>

     Galatasaray’ın, Fenerbahçe’yi 5-1’lik skorla mağlup ederek Türkiye Kupası’nı kazanması, sarı-kırmızılı taraftarlara zafer coşkusu yaşattı. 
     İzmir’de ellerine sarı-kırmızılı bayrak ve flamalar alan taraftarlar sokaklara döküldü. Cumhuriyet alanındaki Atatürk heykelinin çevresinde toplanan taraftarlar, Türkiye Kupası başarısını büyük coşkuyla kutladı. 
     Galatasaray’ın Türkiye Kupası’nı kazanması, Bursa’da da kutlandı. 
     Maçın bitiş düdüğüyle birlikte Galatasaray taraftarları, sarı- kırmızılı bayraklarla süsledikleri araçlarıyla kentin, Heykel, Altıparmak ve Çekirge gibi merkezi semtlerinde tur attılar. 
     Kültürpark içindeki çay bahçelerinde maçı toplu olarak izleyen futbolseverler de karşılaşma sonrası yaya olarak Altıparmak Caddesi’nden Heykel’e doğru gruplar halinde yürüdü. 
     Ellerindeki sarı-kırmızılı bayrakları sallayan futbolseverler, Galatasaray lehine çeşitli sloganlar attı. 
     Bu arada Altıparmak Caddesi’nde park halindeki bir araca zarar veren iki kişi, polis tarafından gözaltına alındı. 
     Maç sonrası, şehrin bazı yerlerinden silah sesleri de duyuldu. 
     
</TEXT>
</DOC>
