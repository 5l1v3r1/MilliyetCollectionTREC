<DOC>
<DOCNO> 329968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/ekonomi/eko03.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Opsiyon farkı bloke edilsin' 
</HEADLINE>
<TEXT>


Turkcell hisseleri opsiyon tartışmasına değinen BDDK üst düzey yetkilisi, "Yapı Kredi Bankası'ndaki payın farkı bloke edilsin. Yargı kimi haklı bulursa parayı o alır" dedi 


Çukurova Grubu ile Bankacılık Düzenleme ve Denetleme Kurumu BDDK arasında Ocak 2003'te yapılan anlaşma gereği Yapı Kredi Bankası'ndaki Turkcell hisseleri üzerindeki geri alım opsiyonunun 31 Ocak 2005'te sona erdiğini belirten BDDK üst düzey yetkilisi, sorunun yargı yoluyla çözümlenebileceğini söyledi. 
Anlaşmalarla düzenlenmiş bir konuyu yürütmenin çözmesinin çok kolay olmadığını belirten yetkili, "Yapı Kredi Bankası'ndaki yüzde 20'lik Turkcell hisselerinin Sonera'ya satışından doğan fark bir hesapta bloke edilsin. Yargı süreci sonunda kim haklı çıkarsa hisselerin satış farkını o taraf alır" açıklamasında bulundu. 
Hazine Müsteşarlığı ile Çukurova Grubu arasında yıllardır yaşanan Fiskobirlik sorunun da yargıya intikal ettiğini belirten bürokrat, opsiyon konusunda doğru çözümün yargı olduğunu söyledi. 

Fark kimin hakkı 
Çukurova Grubu, ortağı İsveçli TeliaSonera'nın Turkcell'in yüzde 52'sine 3.1 milyar dolar teklifte bulunmasıyla gündeme gelen opsiyon sorununda BDDK ve Yapı Kredi Bankası Yönetimi'nden farklı düşünüyor. 
Hisseleri geri alma opsiyonunun Ekim 2005'te sona ereceğini ileri süren Çukurova Grubu, Sonera'ya satış sırasında Yapı Kredi Bankası'nın mülkiyetinde bulunan yüzde 20'lik hissenin önce kendisi tarafından alınacağını sonra Sonera'ya satılacağını belirtiyor. Böylece Çukurova, Yapı Kredi'ye söz konusu hisseler için 970 milyon dolar ödeyecek. 
TeliaSonera'nın Yapı Kredi'deki hisseler için 1.2 milyar dolar önerdiğini belirten BDDK ve Yapı Kredi yönetimi ise doğan 230 milyon dolar farkın bankanın hakkı olduğu görüşünde. 


</TEXT>
</DOC>
