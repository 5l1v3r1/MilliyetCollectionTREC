<DOC>
<DOCNO> 301366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur14.html </URL>
<DATE> 2004/12/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Soğuk hava yarışmacı öğrencileri ağlattı... 
</HEADLINE>
<TEXT>

     Bolu'da düzenlenen ''Atatürk'ü Anma Kros Müsabakası''nda, soğuk hava ve zorlu mücadele nedeniyle ağlayan öğrenciler, öğretmenleri ve aileleri tarafından teselli edildi. 
     Gençlik ve Spor İl Müdürlüğü'nce düzenlenen müsabaka, Paşa köyü ile kent merkezi arasındaki güzergahta yapıldı. 
     Müsabakaya katılan 7-14 yaş arasındaki ilköğretim okulu öğrencileri, havanın soğuk olmasına rağmen 1.5-2 kilometrelik parkuru koştular. 
     Yaklaşık 1 saat süren müsabakanın bitiminde, yarışa katılan bazı öğrenciler soğuktan ve yorgunluktan ağlamaya başladılar. 
     Üşüyen ve ağlayan öğrenciler, yarışı izleyen aileleri ve öğretmenleri tarafından teselli edildi. 
     Bazı velilerin de kendi kaban ve ceketlerini çocuklarına giydirdikleri görüldü. 
     
</TEXT>
</DOC>
