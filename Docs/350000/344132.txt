<DOC>
<DOCNO> 344132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/aspo.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arzuman depremi 
</HEADLINE>
<TEXT>


Ergun Gürsoy, "Hakem hatası ile kaybedersek, bunun hesabını, hem MHK'dan, hem federasyondan, hem de Aziz Yıldırım'dan sorarız" dedi. Nihat Özdemir ise "Galatasaray yönetimi bir oyun içinde. Onların beklediği başka bir isim mi vardı Ortamı gerginleştiriyorlar" yanıtını verdi. MHK Başkanı Ufuk Özerten de, "Yaygaracılara pabuç bırakmayız. Kimse hakemler üzerinden rant sağlamaya kalkışmasın" diye konuştu 


MHK, derbi maça İsmet Arzuman'ı atadı, ezeli rakipler bir saat sonra kavgaya tutuştu. 
Galatasaray İkinci Başkanı Ergun Gürsoy, "Arzuman beklediğimiz hakem değildi. Fenerbahçe bugüne kadar 3-4 maçını yani 12-13 puanı hakem hatalarıyla kazandı. Biz MHK'nin başındaki Ufuk Özerten'e güveniyoruz, ama riskli bir karar verdiler. Hakem hatası olmadan maçı kaybedersek Fenerbahçe'nin şampiyonluğunu Manchester United'ın, Chelsea'ye yaptığı gibi tebrik ederiz. Ama hakem hatası yapılırsa ve bu da aleyhimize olursa, hesabını MHK'den de, federasyondan da, Aziz Yıldırım'dan da sorarız" dedi. 
Gürsoy'un bu çıkışına Fenerbahçe İkinci Başkanı Nihat Özdemir'den sert cevap geldi. Özdemir, "Bu hafta Galatasaraylılar Fenerbahçe'yi karıştırmak için ellerinden geleni yapıyorlar. Le Guen olayı Galatasaraylılar'ın bir oyunudur. Şimdi de Arzuman'ı beklenmedik hakem ilan ediyorlar. Bu demektir ki, Galatasaray yönetimi bir oyunun içinde. Onların beklediği başka birisi mi vardı Onu açıklamalarını bekliyoruz. Galatasaray bizim hakem oyunlarıyla maç kazandığımızı iddia ediyor, ama onlar önce kendilerine baksınlar. Galatasaray - Malatya maçında verilmeyen golü düşünsünler. Onlar hakem oyunlarıyla kaç puan kazandılar, açıklasınlar. Sayın Ergun Gürsoy, 'Biz konuşmayacağız' diyor, ama açıklama yapıyor, ortalık karışıyor. Gerginlik yaratıyorlar. Talihsiz ve üzüntü verici bir demeç" ifadelerini kullandı. 
MHK Başkanı Ufuk Özerten ise Arzuman ile ilgili başlayan polemiğe, "Bunlar klasik hakemi baskı altına alma yöntemleridir. İsmet Arzuman'ı bu maça bizzat ben atadım. Sıkıntısı, şikayeti olan varsa bana gelsin. Kimse hakemler üzerinden rant sağlamaya kalkmasın. Arzuman en doğru seçimdir. Elinde bilgisi, belgesi olan varsa bana getirir, gerekeni yaparım. Herkes aklını başına alsın. Kul hakkını kula yedirmeyiz. Türkiye'de namuslu olan yüzde 98'i temsil ediyoruz. Yüzde 2'lik yaygaracılara pabuç bırakmayız" karşılığını verdi. 

ARZUMAN'IN KARNESİ 

Birinci Lig kariyerine 1998 - 1999 sezonunda başlayan İsmet Arzuman bugüne kadar 83 maçta düdük çaldı. Bu karşılaşmalarda sarı kartını 296, kırmızı kartını ise 12 kez kullanan tecrübeli hakem, 21 kez de penaltı kararı verdi. Geçen sezon 23. haftada ilk kez Fenerbahçe - Galatasaray derbisinde görev yapan Arzuman'la, Sarı - Lacivertliler, Şükrü Saracoğlu'nda ezeli rakibini 2-1 mağlup etmiş, Cim - Bom'da Volkan 88. dakikada kırmızı kartla oyun dışı kalmıştı. İsmet Arzuman yönetiminde, Fenerbahçe 7 karşılaşmada hiç yenilmezken, 6 galibiyet, 1 beraberlik elde etti, Galatasaray ise 14 mücadelenin 8'ini kazanırken, 3 beraberlik, 3 de yenilgi yaşadı. 

HAFTANIN HAKEMLERİ 

21 Mayıs Cumartesi 
Sakaryaspor - Akçaabat Sebatspor Metin Tokat 
Ankaragücü - Konyaspor Serdar Tatlı 
Gaziantepspor - Malatyaspor Özgüç Türkalp 
Beşiktaş - Kayserispor Yunus Yıldırım 
B.B. Ankaraspor - İstanbulspor Bülent Demirlek 
Diyarbakırspor - Çaykur Rizespor Selçuk Dereli 

22 Mayıs Pazar 
Trabzonspor - Samsunspor Fırat Aydınus 
Denizlispor - Gençlerbirliği Kuddusi Müftüoğlu 


</TEXT>
</DOC>
