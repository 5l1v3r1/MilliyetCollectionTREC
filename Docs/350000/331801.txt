<DOC>
<DOCNO> 331801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo38.html </URL>
<DATE> 2005/04/09/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Daum "Bu takım şampiyon olur" 
</HEADLINE>
<TEXT>

     Fenerbahçe Teknik Direktörü Christoph Daum, Fenerbahçe'nin şampiyon olacağını söyledi. 
     Fenerbahçe Teknik Direktörü Christoph Daum, Sakaryaspor maçının ardından yaptığı değerlendirmede, zorlu maçta aldıkları galibiyetten dolayı takımını tebrik etti. Daum, ''Özellikle ikinci yarı rakip takım üzerinde oluşturduğumuz baskı gösteriyor ki, bu takım şampiyon olur'' dedi. 
     Sakaryaspor karşısında 8 net gol pozisyonu yakaladıklarını belirten Daum, şöyle konuştu 
     ''Bu takım gol bulamadığında ümitsizliğe düşmedi. Ve sonucunda golü bulduk. Tabii ki golün maçın son dakikasında olması, takım taraftar ve teknik heyet açısından ayrı bir heyecan veriyor. 89. dakikaya kadar pozisyon olmasa maç sıkıcı olurdu. Galip gelebileceğimize inanıyorduk. Ve öyle de oldu. Serhat sonradan oyuna girerek kullandığı korner atışında golün pasını verdi. Oyuna sonradan girmenin hakkını verdi. Ama tabi Deniz'in, Aurelio'un Nobre'nin sergilediği güzel performans var onları da kutluyorum.'' Takımında genel olarak eleştirecek hiçbir şey bulamadığını ifade eden Daum, ilk 25 dakikadaki oyundan hoşlanmadığını ve oyuncuları devre arası uyardığını bildirdi. 
     Etkisiz ve yavaş oynadıklarına da değinen Daum, ''İkinci yarı ağır oyunu hızlı bir biçime dönüştürdük. Rakip üzerinde baskı oluşturmayı başardık. Alınan üç puanın yanı sıra bu maç önümüzdeki haftalar için çok farklı moral verdi. Bizi çok zorlayan Sakaryaspor'u da kutlamak istiyorum. Kaleci Şenol iyi performans gösterdi. Bu takımın lig de kalacağına inanıyorum'' şeklinde konuştu. 
     Bir gazetecinin, ''Aleks'in olmaması takımı etkiledi mi '' sorusunu, ''Aleks olmadan da kazandık'' diye yanıtlayan Daum, maçın 5 dakika uzatıldığı yolundaki başka bir soruya ise ''Maç hakemin bitiş düdüğüyle biter. Biz düdüğe kadar inanarak mücadele ederiz. Tabi işi son dakikaya bırakmamak gerekirdi. Önümüzde daha ligin kaderini belirleyecek çok maç var. Galip gelmesek de, kader belirlenmemiş olurdu'' yanıtını verdi. Bir soru üzerine Beşiktaş maçının farklı bir maç olacağını belirten Daum, şunları söyledi 
     ''Beşiktaş, öncelikle daha ofansif oyun yapabilir. Biz de deplasman maçına çıkmamış olacağız. Bugün 2,5 saat otobüs yolculuğu yaptık. Maçın ilk 25 dakikasında sanki otobüsteymiş gibiydik.'' 
     
     YILDIRIM ''LİGİN SON HAFTASINA KADAR MÜCADELE SÜRECEK" 
     Sakaryaspor Teknik Sorumlusu Şaban Yıldırım ise kazanmak için sahaya çıktıklarını, ancak maçı kaybettiklerini söyledi. 
     Yıldırım, şöyle konuştu 
     ''Bizim kazanmak istediğimiz bir maçtı. Onun için sahaya çıktık. Galibiyet istiyorduk. Bundan daha iyi maçlar da yaptık. Top bizdeyken daha iyi şeyler yapabilirdik. Sonuç olarak maçı kaybettik. Mücadele açısından memnunuz. Ama skor iyi değil. Son dakikaya kadar kazanmak istedik. Defansta bir şeyler düzeltmek isteyerek değişiklik yaptık. Ama istediğimiz gibi olmadı. Ligin son haftasına kadar bu mücadele sürecek.'' 
     
</TEXT>
</DOC>
