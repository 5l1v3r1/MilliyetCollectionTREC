<DOC>
<DOCNO> 346960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo12.html </URL>
<DATE> 2005/05/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Teknik Direktör Arıca, Rize'den ayrıldı... 
</HEADLINE>
<TEXT>

     Birinci Süper Futbol Ligi’nin sona ermesiyle Çaykur Rizespor ile yollarını ayıran teknik direktör Erdoğan Arıca ve yardımcıları, Rize’den ayrıldı. 
     Arıca, Mehmet Cengiz Tesisleri’ndeki eşyalarını toplayarak futbolcular ve kulüp personeli ile vedalaştı. 
     Arıca, basın mensuplarına yaptığı açıklamada, Rizespor’da acısı ve tatlısıyla bir dönemi geride bıraktıklarını söyledi. 
     Bundan sonra önemli olanın Çaykur Rizespor’un başarısı olduğunu ifade eden Arıca, "Eğer başarılı olmak istiyorlarsa en az beş futbolcu transfer edilmeli. Benim görev aldığım dönemde özellikle iki futbolcu beni hayal kırıklığına uğrattı. Bu futbolcular beklentilerime hiçbir şekilde cevap vermediler. Ancak takıma ve seyirciye dargın değilim" dedi. 
     Arıca, gazetecilerin iki futbolcunun kim olduğu yönündeki sorularını ise yanıtlamadı. 
     Öte yandan, yeşil-mavili oyuncu Ahmet Çağıran da Çaykur Rizespor ile yollarını ayırdı. 
     Çağıran, Çaykur Rizespor Kulübü yönetimi ile görüşerek karşılıklı olarak anlaşmasını feshettiklerini belirterek, "Yurt dışından gelen birkaç teklif var. Bundan sonra öncelikle bu tekliflerle ilgileneceğim. Önümüzdeki hafta bu tekliflerle ilgili görüşmeler yapmak için yurt dışına gideceğim" diye konuştu. 
     
</TEXT>
</DOC>
