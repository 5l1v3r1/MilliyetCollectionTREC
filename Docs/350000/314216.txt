<DOC>
<DOCNO> 314216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur18.html </URL>
<DATE> 2005/02/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
'Peşmergeler PKK'lı kadınları genelevde çalıştırıyor' 
</HEADLINE>
<TEXT>

     Özgür CEBE DHA 

      ÇANAKKALE Üniversitesi Eğitim Fakültesi'nde okurken sevgilisi Orhan Yüce ile 1997 yılında PKK'ya katılan Lüleburgazlı 25 yaşındaki Özlem Akbulut duruşmada, "Ben Türküm. PKK'lı değilim. Sevdiğim genç bana Avrupa'ya gideceğini söyledi. Ben de ona inanarak gittim ama kendimi PKK kamplarında buldum'' dedi. Akbulut, Kuzey Irak'ta yakalanan PKK'lı kadınların Irak Kürdistan Demokrat Partisi'ndeki IKDP peşmergeler tarafından genelevde çalıştırıldığını iddia etti. 
     Diyarbakır 4'üncü Ağır Ceza Mahkemesi'nde yasadışı örgüte üye olmak, yardım ve yataklıktan hakkında 15 yıl hapis cezası istemiyle yargılanan Özlem Akbulut'un yargılanmasına devam edildi. Delillerin toplanmış olması nedeniyle savcı mütalaasını vererek, sanığın üniversitede okurken Orhan Yüce ile duygusal ilişki yaşadığını, bu kişinin propagandalarından etkilenerek 1997 yılında birlikte Romanya'ya gittiğini, buradan Yunanistan'a gönderildiğini, Yunanlı emekli Albay ve Generallerin gelip eğitim verdiği kampta 1 yıl kaldıktan sonra Suriye'nin Halep, Kamışlı ve Derik kasabalarına gönderildiği belirtildi. Savcı, Akbulut'un Suriye'de 2 yıl kaldıktan sonra bu kez Kandil Dağı'na gönderildiği, Kuzey Irak'ta da 4 yıl kaldıktan sonra örgütün denetiminde olan Musul yakınlarındaki Mahmur Kampı'na gittiği, burada ailesiyle irtibarat kurduktan sonra Genelkurmay Özel Kuvvet Komutanlığı'na bağlı birliklere teslim olduğu belirtilerek 15 yıl hapisle cezalandırılmasını istedi. 
     Özlem Akbulut ise pişman olduğunu belirterek, "Örgütün eline düştüğümü anlayınca geri dönemedim. Bana Türkiye'ye gittiğim taktirde 15 yıl hapis cezası verileceği söyleniyordu. Kaçmak isteyen iki kızı yakalayıp idama mahkum ettiler. Korktuğum için kaçamadım. Suriye'de kalırken aileme telefon açmak için dışarı çıktığımda Suriye istihbaratı beni yakalayıp tekrar PKK'ya teslim etti'' dedi. 
     Örgütün bunun üzerine kendisini Kandil dağına gönderdiğini söyleyen Özlem Akbulut, "Burada da mayınlı olan araziyi bilmediğim için kaçma fırsatım olmadı. Sonra hastalanınca beni Mahmur kampına gönderdiler. Ailemle irtibat kurup teslim oldum. Başıma bir iş gelmesinden korkuyordum. Çünkü IKDP'liler çatışmalarda sağ ele geçirdiği PKK'lı kadınları genelevinde çalıştırıyordu. Bu kadınlar peşmergelerin tecavüzüne uğruyor, onlar tarafından genelevde çalıştırılıyordu'' dedi. 
     Mahkeme sanığa son savunmasını yapması için süre verip duruşmayı erteledi. Bu arada Jandarma istihbarat kayıtlarına göre, Özlem Akbulut'un Abdullah Öcalan'ın 15 Şubat 1999'da yakalanmasından sonra canlı bomba eğitimi aldığı ve kent merkezine gönderilerek eylem hazırlığı içinde olması nedeniyle fotoğraflarının çoğaltılarak kamu kurum ve kuruluşlarına dağıtıldığı ortaya çıktı. 
     
</TEXT>
</DOC>
