<DOC>
<DOCNO> 311093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo52.html </URL>
<DATE> 2005/01/31/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Sakaryaspor'da son dakika transferi... 
</HEADLINE>
<TEXT>

     Sakaryaspor, transferin son gününde Belçika İkinci Ligi'nde oynayan Kongolu Honore Kabongo'yu renklerine bağladı. 
     Sakaryaspor altyapı tesislerinde düzenlenen törenle, Belçika İkinci Lig takımlarından Patro Maasmechelen'de forma giyen 18 yaşındaki orta saha oyuncusu Honore Kabongo, Sakaryaspor'la 3.5 yıllık sözleşme imzaladı. 
     Sakaryaspor Yönetim Kurulu Üyesi İsmail Yenice, Kabongo'yu ikinci yarıya hazırlık kampında Antalya'da görüp izlediklerini, Belçika'da ilk maçını da izleyerek transfere karar verdiklerini söyledi. 
     Kabongo'nun genç bir futbolcu olduğunu ve bu nedenle kendisinden gelecekte iyi şeyler beklediklerini ifade eden Yenice, transferin Sakaryaspor ve Kabongo için hayırlı olmasını diledi. 
     Türkiye'de forma giyeceği için çok mutlu olduğunu belirten Kabongo ise Sakaryaspor'a başarılı olmak için geldiğini, takımın başarısı için elinden geleni yapacağını belirtti. 
     Kongolu futbolcunun transfer ücreti açıklanmadı. 
     
</TEXT>
</DOC>
