<DOC>
<DOCNO> 323882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/siyaset/siy02.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan açıklamalı' 
</HEADLINE>
<TEXT>


Basın Konseyi Başkanı Oktay Ekşi, "Başbakan, kimlerin hortumları kesildiği için çılgına döndüğünü açıklamalıdır. Aksi halde kendisini eleştirenlere yanıt veremez" dedi 

İSTANBUL Milliyet 


Basın Konseyi Başkanı Oktay Ekşi, "Başbakan, kimlerin hortumları kesildiği için çılgına döndüğünü kamuoyu önünde açıklamakla yükümlüdür" dedi. 
Ekşi, yaptığı yazılı açıklamada, "Başbakan Recep Tayyip Erdoğan'ın, önceki gün gerçekleştirilen AKP İstanbul İl Kadın Kolları 1. Olağan Kongresi'nde, 'Zaman zaman bir şeyler yazılıyor, çiziliyor, ama kendilerine gönderilen tekzipler yayımlanmıyor' sözlerinin ardından, 'hortumları kesildiği için çılgına dönenlerden' söz ettiğini" kaydetti. Gönderilen tekziplerin yayımlanmaması gibi bir durum olmadığını ifade eden Ekşi, tekzip yayımlamayanlar varsa, yasaların bu konuda ağır yaptırımlar içerdiğini bildirdi. Ekşi, açıklamasına şöyle devam etti 
"Ama asıl önemlisi Başbakan'ın 'hortumları kesildiği için çılgına dönüyorlar' şeklindeki sözleriyle kimi kastettiğini açıklığa kavuşturmamış olmasıdır. Sayın Başbakan, kimlerin hortumları kesildiği için çılgına döndüğünü kamuoyu önünde açıklamakla yükümlüdür. Aksi halde kendisi, 'aslı astarı olmayan suçlamalarda bulunduğunu' söyleyenlere yanıt veremez." Konsey'in çağrısı üzerine bir araya gelen medya yöneticileri ve temsilcileri tarafından kurulan Medya Çalışma Grubu, 1 Nisan'da yürürlüğe girecek yeni TCK'nin 6 ay ertelenmesini istedi. 


</TEXT>
</DOC>
