<DOC>
<DOCNO> 341216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko27.html </URL>
<DATE> 2005/05/10/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tansaş Görüşülenlerin tamamı yabancı 
</HEADLINE>
<TEXT>

     Tansaş Yönetim Kurulu Başkanı Aclan Acar, 6 yabancı yatırımcı ile görüşmelerin devam ettiğini belirterek, "Bir ortaklık, satış veya satış yapmamak gibi bir durumun kararını önümüzdeki 1-2 ay içerisinde verip, yılın ortası gibi yolumuza yeni şartlar altında devam etmeyi planlıyoruz" dedi. 
     Acar, Tansaş’ın ilk üç aylık sonuçlarını açıklandığı basın toplantısında, yabancı yatırımcılarla temaslarına ilişkin soruları da yanıtladı. 
     Organize perakende de önemli payı olan ABN Amro’nun yatırım bankacılığı bölümüne Doğuş Grubu ve Garanti Bankası’nın ortak bir yetki belgesi verdiğini anımsatan Acar, bu belgeyle, Tansaş’ın geleceğe dönük olarak muhtemel ortaklık, işbirliği, stratejik ortaklık veya hisse satışı konusunda danışmanlık görevi verildiğini ifade etti. 
     ABN Amro’nun, Tansaş’la ilgili ve daha sonra dünyada ve Türkiye’de potansiyel gelişmeleri içeren raporlar hazırladığını anlatan Acar, bu raporun, hissedarlarına, Tansaş yönetimine sunulduğunu ve ardından potansiyel yatırımcı olabileceği düşünülen firmalarla temaslara geçildiğini söyledi. 
     Acar, şöyle devam etti 
     "Şu anda bu temaslar devam ediyor. Görüşmeler devam ediyor. Şu anda bu görüşmeler isim belirtecek noktaya gelmiş değil. Ancak, çok da uzamayacağını rahatlıkla söyleyebilirim. Çok uzamaktan kasıt şudur, bildiğiniz gibi Tansaş halka açık bir şirket. 5 binin üzerinde çalışanı var. Müşterileri var. Dolayısıyla bir ortaklık, satış veya satış yapmamak gibi bir durumun kararını önümüzdeki 1-2 ay içerisinde verip, yılın ortası gibi yolumuza yeni şartlar altında devam etmeyi planlıyoruz. Çok uzaması, gerek piyasa, gerek Tansaş açısından olumlu olmaz. Onun için de uzatmamaya niyetimiz var." 
     
     TANSAŞ’IN TALİPLERİ DÜNYA DEVLERİ 

     Şu anda hangi şirketlerle görüştükleri ve bunların sayılarının sorulması üzerine Acar, Tansaş olarak kimseyle görüşmediklerini ifade etti. 
     Acar, şunları kaydetti 
     "Biz, bir yatırım bankasına yetki verdik. Bizim adımıza görüşme yapmaları konusunda. Görüşmeler belli bir ciddiyet noktasına erişirse, eriştiği noktada bizle temas edecekler. Onun için de bir tarih sınırlaması yok. Şu anda banka görüşmelere devam ediyor. 
     Bu görüşmeler tamamlandığında bize gerekli bilgileri sunacaklar. Şöyle söyleyeyim, aldığımız ön bilgiye göre görüşülenler arasında hiçbir yerli şirket yoktur. Görüşülenler tamamı yabancıdır. Yine bize verilen ön bilgide, tamamı dünyanın sayılı, önemli, büyük perakende devleridir. Görüşülenler arasında böyle kırık dökük, yarım yamalak şirket yoktur." Tansaş’ı, Migros’un almasına ilişkin soruya karşılık Aclan Acar, "Şu anda Tansaş’ı Migros aldı diye bir ihtimal neredeyse sıfır. Yerli bir firmayla görüşme bize yapılan raporlamada yok zaten. Migros, bir bilgi dokümanı bile almadı. Almadıklarını biliyorum. Dolayısıyla öyle bir ihtimal, yani yarın sabah olma ihtimali hiç yok. İleride böyle bir şey tekrar gündeme gelir mi Gelebilir ama öyle bir ihtimal yok" yanıtını verdi. 
     
     "TANSAŞ’IN BUGÜNKÜ BORSA DEĞERİ 500 MİLYON DOLAR" 

     Bir gazetecinin, "O zaman benim aklıma Carrefour ya da Tesco geliyor" sözleri üzerine Tansaş Başkanı Acar, gülerek "Aklınızı biraz geniş tutun şöyle..." dedi. 
     Bunun üzerine gazetecinin "Wal-Mart" demesi üzerine Acar, "Mesela yani değil mi... Biraz şöyle geniş geniş bakın. İyi şeyler olacak" diye konuştu. 
     Acar, aynı gazetecinin "Dar mı baktık " sözlerine karşılık, "İyi baktın. Daha nasıl geniş bakacaksın. Hepsini söyledin. Ona ilaveten bir 3 isim muhtemel daha olacak" diye konuştu. 
     Aclan Acar, Tansaş’a ilgi duyan yabancılar arasında Fransız Casino şirketinin olmadığını kaydetti. 
     Tansaş’ın bugünkü Borsa değerinin 500 milyon dolar olduğunu bildiren Acar, fiyatının ne kadar çıkabileceğinin sorulması üzerine, şunları söyledi 
     "Bu, Borsa’daki değeri. Ama, bir satın almanın, ortak olmanın yarattığı muhtelif prim var. Bizim koyduğumuz limit yok ama dünyadaki örneklerine bakıyorum, iyi şirketlerde Borsa fiyatlarının üzerine yüzde 30 civarında bir prim oluyor. Demek ki, yüzde 20 ile 30 gibi bir şey yapmak, değerlendirmek lazım." Kaç yabancı şirketle görüşmelerin sürdüğü sorusu üzerine Acar, "Bize verilen bilgi, 6 yabancı yatırımcı ile görüşme halinde oldukları şeklinde" dedi. 

     
</TEXT>
</DOC>
