<DOC>
<DOCNO> 302718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/spo05.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutun, kaçıyor 
</HEADLINE>
<TEXT>


Gurbetçi yıldız Uğur Yıldırım, Van Basten'ın 9 Şubat'ta İngiltere ile oynanacak maçta kendisini kadroya çağırmayı düşündüğünü açıkladı 

MEHMET DEMİRCAN 


'Koşa koşa gelirim' 
HOLLANDA'NIN Heerenveen takımında attığı gollerle dikkati çeken Uğur Yıldırım, İspanya'daki 'Free Kick Masters 2004' yarışmasında Zidane'ı da geçerek yıldızını daha da parlattı. 'Türk Beckham' lakabı takılan Uğur, Hollanda'nın hocası Marco van Basten'ın kendisini takip ettiğini belirtip, "Danışmanı Foppe de Haan'la evimde görüştüm. 9 Şubattaki İngiltere maçında kadroya çağırmayı düşünüyorlar. Ancak Ersun hocam A Milli Takım'a çağırsın, koşa koşa gelirim" mesajını iletti. 

'Daum ile görüştüm' 
UĞUR tercihinin Ay - Yıldızlı forma olduğunu, ancak davet gelmezse kariyerini düşünüp, Hollanda Milli Takımı'nda oynayabileceğini vurguladı. Ailesinin Fenerbahçeli olduğunu belirten Uğur, "Sadece ben ve eniştem Galatasaraylıyız. Bunun için de gururluyum. Teklif gelirse gönlüm Galatasaray'dan yana. Daum ile görüştüm. Fenerbahçe beni çok istiyor. Ama Galatasaray da peşimi bırakmıyor. Fatih beyle görüştük. Ancak henüz kararımı vermiş değilim" açıklamasını yaptı. 


</TEXT>
</DOC>
