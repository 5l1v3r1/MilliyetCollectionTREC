<DOC>
<DOCNO> 320773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo47.html </URL>
<DATE> 2005/03/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Eurocard projesi kapsamında Almanya güzeli de derbi için İstanbul'a geldi 
</HEADLINE>
<TEXT>

     Galatasaray Kulübü'nün Avrupa Taraftar Kartı ''Eurocard'' projesi çerçevesinde Beşiktaş ile yarın yapılacak derbi maçı izlemek üzere Almanya'dan İstanbul'a davet ettiği 38 kişilik taraftar grubu, Florya Metin Oktay Tesisleri'ni ziyaret etti. 
     Tesis müdürü Fahri Yılmaz ile birlikte önce Florya Metin Oktay Tesisleri'ni gezen grup bol bol fotoğraf çektirirken, kampta bulunan Galatasaraylı futbolculardan Song, Ribery, Arif, Hasan Kabze, Uğur ve Aykut ile biraraya geldi. 
     Taraftar grubu, daha sonra Florya Metin Oktay Tesisleri'nde bulunan Tike Restorant'da yöneticiler Ergun Gürsoy, Niyazi Yelkencioğlu ve Ahmet Raif Ünüvar ile birlikte yemek yedi. 
     Kulüp ikinci başkanı Ergun Gürsoy, sarı-kırmızılı taraftarlara hitaben yaptığı konuşmada, takım olarak Avrupa'daki sevenlerini daha fazla memnun ettiklerini belirterek, ''Çünkü kazanma oranımız Avrupa'da daha fazla. Yurtdışında en başarılı ekip Galatasaray. Bu da sizin gururunuzu okşuyor. Onun için sizin açınızdan güzel oluyor. Gönül ister ki tüm Avrupa buraya gelebilsin, ama emin olun bu proje çok büyüyecek. Sizler de örnek olacaksınız'' diye konuştu. 
     
     ALMANYA GÜZELİ TÜRK KIZI İLGİ ODAĞI 
     Galatasaraylı taraftarlar arasında yer alan 2005 yılı Almanya Güzeli Aslı Bayram, tesislerde en fazla ilgiyi gören kişi oldu. 
     Kendisiyle fotoğraf çektirmek için adeta bir yarış yaşanırken, Ergun Gürsoy da Bayram'a, üzerinde ''Sayın Aslı Bayram, Galatasaray'ın büyüklüğüne güç kattığınız için teşekkür ederiz'' yazılı bir berat ve Galatasaray arması hediye etti. 
     
</TEXT>
</DOC>
