<DOC>
<DOCNO> 323475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur12.html </URL>
<DATE> 2005/03/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ankara, Antik Dönem'de iki kez başkent olmuş... 
</HEADLINE>
<TEXT>

     Antik dönemde yaşamış uygarlıkların bastırdıkları sikkeler, Ankara'nın antik dönemde de iki kez başkent olduğunu ortaya koydu. 
     Ankara, M.Ö. 64-31 yılları arasında Galatia Birliği'nin, daha sonra da Romalıların Galatia eyaletinin başkenti olmuş. 
     Anadolu Medeniyetleri Müzesi'nde arkeolog nümizmat olarak çalışan Melih Arslan, Ankara'nın şehir sikkelerini, ''Galatya Krallığı ve Roma Dönemi Ankyra Şehir Sikkeleri'' adlı kitapta topladı. Ankara Ticaret Odası ATO tarafından yayınlanan kitapta, 13'ü Galatia Krallığı ve 392'si Ankyra sikkesi olmak üzere toplam 405 sikkenin fotoğraf ve bilgilerine yer veriliyor. Kitapta ayrıca Alman P. R. Franke'nin özel koleksiyonunda bulunan çok değerli Ankyra sikkeleri de yer alıyor. 
     Melih Arslan, ''Ankyra Sikkeleri''nin, başkent Ankara'nın binlerce yıl önceki kültürü, zenginliği sosyal ve siyasal yaşamı hakkında önemli ipuçları verdiğini söyledi. Arslan, ''Ankyra şehrinin sikke yazıtlarında görüleceği gibi Ankyra, tarihte hem Galatia Birliği'nin başkenti, hem de Roma dönemi Galatia eyaletinin başkenti olma şerefine ulaşmıştır. Şehrimizin, Roma dönemi içerisinde uzun süre metropol kent olduğunu da bize yine sikkeler bildirmektedir'' dedi. 
     
     ANKARA'NIN, TANRI, TANRIÇA VE KAHRAMANLARI 
     Ankyra sikkelerinde imparator ve imparatoriçelerin yanı sıra Augustus Tapınağı'nın da daima tasvir edildiğini ifade eden Arslan, sikkelerin arka yüzünde ise tanrı, tanrıça ve kahramanların betimlemeleri ile kentin kendi inanış ve ritüellerine yer verildiğini söyledi. Arslan, ayrıca bazı sikkelerde Ankara'nın simgesi olan gemi çapasının da tasvir edildiğini bildirdi. 
     Melih Arslan, sikkeler üzerinde yaptığı araştırma sonucunda, Ankara'nın 31 tanrı, tanrıça ve kahramanı bulunduğunu tespit ettiğini söyledi. Ankara'nın en önemli tanrısının ''Ay tanrısı Men'' olduğunu ifade eden Arslan, diğerlerinin ise Aphrodite, Antinoos-Men, Apollon, Artemis, Asklepios, Asklepios ve Hygieia, Athena, Attis-Men, Büyük İskender, Demeter, Dionysos, Hades-Serapis, Helios, Herakles, Hekate, Hermes, Hygieia, Irmak tanrısı Ankyros, Kybele, Leto, Nemesis, Nike, Palladium, Pegasos, Serapis, Telesphoros, Triptolemos, Tykhe, Zeus ve Amazon olduğunu söyledi. 
     Arslan, ''Ankyra sikkelerindeki bu zengin çeşitlilik Ankara'nın antik dönemdeki zenginliğine ve çok kültürlülüğüne işaret etmektedir. Sikkeler üzerinde rastlanan bu kadar çok tanrı ve tanrıça tasvirleri, şehirde bu tanrıların tapınakları veya kült heykellerinin olduğu kutsal bir yerin varlığını da bize duyurmaktadır'' dedi. 
     
     SEVGİLİ İÇİN SİKKE 
     Ankyra'nın, adına sikke bastırdığı kişiler arasında ünlü imparator Hadrianus'un yakışıklılığı ile ün salan yunanlı erkek gözdesi Antinoos da bulunuyor. 
     İmparator Hadrianus, yanından ayırmadığı genç sevgilisi Antinoos'un Mısır seyahatinde Nil'e atlayarak intihar etmesi üzerine kendisini tanrılaştırarak zamanın ünlü sanatçılarına resimlerini ve heykellerini yaptırmıştı. Ankyra şehri de Hadrianus'un sevgisini kazanmak amacıyla Antinoos adına sikke bastıran 29 şehirden biri oldu. 
     Arkeolog Arslan, Ankyra'nın Roma imparatorları içinde en ünlü şahsiyetlerden biri olan Hadrianus adına sikke bastırmamış olmasına rağmen gözdesi Antinoos adına bir sikke bastırmış olmasının, Ankaralıların İmparator Hadrianus'a verdiği önemi ortaya koyduğunu söyledi. Antinoos adına Ankyra'da bastırılan sikkelerin dünyada 7-8 adet bulunduğunu belirten Arslan, bu çok değerli sikkelerden birinin Anadolu Medeniyetleri Müzesi'nde yer aldığını kaydetti. 
     Sağlık Tanrısı Asklepios adına Ankara'da bazı bayramlar düzenlendiğinin de sikkelerden anlaşıldığını kaydeden Arslan, ayrıca sikkelerde bu tanrıya yer verilmesinin Asklepios adına Ankara'da büyük bir kür veya sağlık merkezi bulunduğunu gösterdiğini söyledi. 
     Ankyra'nın bazı sikkelerinde de güzellik ve aşk tanrısı Aphrodite'in yüzer şekilde betimlendiğine işaret eden Arslan, bunun da Ankara'da ve muhtemelen Gölbaşı'nda Aphrodite'e adanan bir bayram yapıldığını ortaya koyduğunu anlattı. 
     
</TEXT>
</DOC>
