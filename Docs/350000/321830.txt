<DOC>
<DOCNO> 321830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko33.html </URL>
<DATE> 2005/03/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ülker'den yeni margarin... 
</HEADLINE>
<TEXT>

     Ülker Gıda Grup Başkanı Metin Yurdagül, hedeflerinin kase grubu margarin piyasasında pazar paylarını yükseltmek olduğunu söyledi. 
     Yurdagül, Ülker'in yeni margarini ''Kalbim Yağ''ın tanıtımı için düzenlenen toplantıda yaptığı konuşmada, Türk gıda endüstrisinin pek çok sektöründe faaliyet gösteren ve margarin pazarında onuncu yılını tamamlayan Ülker'in, bu süre zarfında piyasaya sunduğu Ülker Bizim Yağ ve Ülker Terem Yağ ile sektörün önde gelen margarin markalarını yarattığını kaydetti. 
     Ülker'in yeni ürününün de Ülker'in yağ grubu şirketi Besler A.Ş. tarafından üretildiğini belirten Yurdagül, Besler A.Ş.'nin faaliyetlerine 2 fabrikada devam ettiğini anlattı. 
     İstanbul yağ tesislerinin üretim kapasitesinin 250 bin ton olduğunu ve bu üretim kapasitesi ile Türkiye'nin en büyük margarin fabrikası olarak faaliyet gösterdiğini ifade eden Yurdagül, Adana'da bulunan diğer yağ tesislerinin ise 100 bin ton kapasiteye sahip bulunduğunu kaydetti. 
     Ülker'in ürün listesine, soyalı ürünlerden sonra bir yenisini daha eklediğini ifade eden Yurdagül, şunları kaydetti 
     ''Günlük hayatta temel inanış odur ki sağlıklı ürünler lezzetsizdir. Lezzetinden tadına doyulmayan ürünlerin de sağlıklı olmadığı düşüncesi yaygındır. Ülker Kalbim işte böyle bir çelişkiyi yok etmek arayışından yola çıkarak geliştirildi. Kalbim, Türk mutfağının zengin ve çeşitli yemeklerinin vazgeçilmez temel unsurlarından biri olan margarin lezzeti ile bilimsel araştırmalar ve deneylerle kanıtlanmış sağlık formülünü birleştirdi ve gönül rahatlığıyla kullanabileceğiniz yepyeni bir ürün olarak tasarlandı.'' Ülker grubu olarak misyonlarının, ülkede sağlıklı beslenen ve büyüyen nesiller yetişmesine katkıda bulunmak olduğunu ifade eden Yurdagül, ''Türkiye'de ilk defa hem sağlık faydaları olan hem de lezzetli bir margarin sunmanın haklı gururunu taşıyoruz'' dedi. 
     Yurdagül, yeni ürünün teknik çalışmalarının tamamının Türk mühendislerden oluşan Ülker AR-GE Departmanı tarafından yürütüldüğünü kaydetti. 
     Gazetecilerin sorularını da yanıtlayan Yurdagül, Ülker olarak hedeflerinin kase margarinde pazar paylarını yükseltmek olduğunu belirterek, ''Şu anda kase margarin sektöründe ikinciyiz. Öncelikli amacımız bunu yükseltmek'' dedi. 
     Ülker Yağ Mutfak Grubu Pazarlama Müdürü Aygen Onar da, Ülker Kalbim'in fonksiyonel gıdalar kapsamında, temel besin değerinin ötesinde faydalar sunan bir ürün olarak tasarlandığını belirterek, ''İçeriğindeki Omega 3 ve Omega 6 yağ asitleri, doymuş yağ oranı düşük ve özellikle çoklu doymamış yağ oranı yüksek formülü ile Kalbim, yediden yetmişe tüm aile fertlerinin kalp ve damar sağlığının korunmasında yardımcı olur'' diye konuştu. 
     
</TEXT>
</DOC>
