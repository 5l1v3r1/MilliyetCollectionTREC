<DOC>
<DOCNO> 302727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/yasam/yas01.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıl, seyyar satıcılara yaradı 
</HEADLINE>
<TEXT>


Ne soğuk, ne yağmur, ne tsunami felaketi, ne de kalabalık eğlenmek isteyen İstanbulluları durdurabildi. Maytap, yağmurluk, yılbaşı şapkası... Seyyar satıcılar da yine satacak şey bulmuştu 


Çiseleyen yağmur ve tsunami nedeniyle iptal edilen kutlamalara rağmen Taksim, Nişantaşı, Kadıköy, Bağdat Caddesi, dışarıda eğlenmek isteyen İstanbul halkıyla doldu taştı. Eğlence mek nlarında dans ve coşku vardı. 20 bine yakın polis, gece boyunca aralıksız görev yaptı. 
Kutlama programının Güney Asya'daki felaket nedeniyle iptal edildiği Taksim Meydanı yine de en hareketli yerlerdendi. Nişantaşı'nda ise parti başlamadan önce tsunami felaketinde hayatını kaybedenler için 1 dakikalık saygı duruşunda bulunuldu. Canlı müzik yayınının iptal edildiği partinin katılımcıları, DJ performansı ile coştu. Saatler 24.00'ü gösterdiğinde maytap ve konfeti eşliğinde sevinç çığlıkları atıldı. Bu arada yağmuru fırsat bilen satıcılar ise 2 YTL'den 2 milyon yağmurluk sattı. Yılbaşı şapkaları ise 5.5 YTL'ye alıcı buldu. Yanıp sönen lambalar 10 YTL 10 milyon süsler ise 2 YTL'ye kapışıldı. 

YTL merakı 
Yeni yılla birlikte hayatımıza giren Yeni Türk Lirası YTL büyük ilgi gördü. ATM'ler YTL'yi merak eden vatandaşlarla doldu. Bankamatikten para çekenler, YTL'yi uzun uzun inceledi. 

Faytonlu kutlama 
Suadiye Otoparkı'nda kurulan sahnede Kadıköylüler klasik müzik konseri dinledi. Kadıköy Belediyesi, aynı zamanda faytonlarla yeni yıl kutlamasına katılan vatandaşları küçük gezilere çıkardı. 

Boğaziçi Köprüsü'nde duran durana 

Yeni yılın ilk dakikalarında Boğaziçi Köprüsü'nden geçen vatandaşlar da yasak olmasına rağmen, hatıra fotoğrafı çektirdi. Köprü gişelerinde ise başka bir heyecan vardı. Artık köprüden geçiş ücreti, 3 YTL olmuştu... 

TKP yeni yılı protestoyla karşıladı 

Kadıköy İskelesi'ndeki alternatif parti ise Türkiye Komünist Partisi İl Örgütü'nce organize edildi. Kutlamada Irak'taki sivil vatandaşlar ve ABD işgalinde hayatını kaybedenler anıldı, çocuk korosu şarkılar söyledi. 

Kanatçı'da dansöz keyfi 

Kanatçı Muhtar'da da eğlence vardı. Beylikdüzü'ndeki Kanatçı Muhtar'a gelen aileler, yeni yıla da saat 24.00'te dansözle birlikte sahnede göbet atarak girdi. Büyükleri göbek atarken, palyaço kıyafetli çocukların da bazıları onlara katıldı, bazıları masalarda uyukladı. 


</TEXT>
</DOC>
