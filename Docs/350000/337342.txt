<DOC>
<DOCNO> 337342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko04.html </URL>
<DATE> 2005/04/27/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Benzine yılbaşından bu yana yüzde 11 zam 
</HEADLINE>
<TEXT>

     Yurtdışında petrol fiyatlarında yaşanan çıkışın ve yeni rekorlara ulaşılmasının yurtiçindeki maliyeti de ağır oluyor. 
     Tüpraş'ın son yaptığı zamla birlikte benzinin pompa fiyatı yılbaşından bu yana ortalama yüzde 11 oranında yükselmiş oldu. 
     Son zam pompaya yüzde 2 yansıdı Tüpraş, çıplak rafineri çıkış fiyatını süper ve kurşunsuz benzinde yüzde 6.8 oranında arttırdı. Tüpraş'ın yaptığı bu zammın pompaya yansıması da ortalama yüzde 2 seviyesinde oldu. 
     Zammın parasal karşılığı 5-6 Ykr arasında değişiyor. 
     
     YILBAŞINDAN BUGÜNE... 

     TÜPRAŞ, akaryakıt fiyatlarında serbest döneme geçilen 1 ocak 2005 tarihinden bugüne kadar, benzin türlerinin rafineri çıkış fiyatında 14 kez ayarlama yaptı. 
     Rafineri çıkış fiyatlarında yapılan ayarlamaların 10'u fiyat artırımı yönünde olurken 4'ü indirim şeklinde gerçekleşti. 
     Yılbaşına göre vergisiz rafineri çıkış fiyatlarındaki artış süper benzinde yüzde 45, kurşunsuz benzinde yüzde 45.9 oldu. 
     ÖTV,EPDK Gelir Payı ve KDV eklenmiş çıkış fiyatındaki zam oranı da süper benzinde yüzde 9.8, kurşunsuz benzinde yüzde 10.3 olarak kaydedildi. 
     
     Tüpraş 15 nisanda indirim yapmıştı 

     Tüpraş son olarak 15 nisanda kurşunsuz ve süper benzinin rafineri çıkış fiyatını yüzde 6.1, motorininkini de yüzde 7.2 oranında indirmişti. 
     İndirimlerin pompaya yansıması da benzinde yüzde 1.2 ile yüzde 1.7 arasında değişirken, motorinde yüzde 2.06 ile yüzde 2.5 arasında gerçekleşmişti. 
     
     Bayiler fiyat konusunda serbest 

     Akaryakıt fiyatlandırmasındaki serbesti nedeniyle, pompa fiyatları dağıtım şirketleri tarafından belirleniyor. 
     Yeni yasa gereği, serbest piyasa koşullarında dağıtım şirketleri ve bayilerin, rafineri çıkış fiyatlarındaki değişimi, yansıtıp yansıtmama, az ya da çok yansıtma serbestisi bulunuyor. 
     Fiyatlar dağıtım şirketleri yanında, aynı grubun akaryakıt bayileri arasında bile farklılık gösterebiliyor. 

     
</TEXT>
</DOC>
