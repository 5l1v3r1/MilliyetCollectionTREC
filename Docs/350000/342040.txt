<DOC>
<DOCNO> 342040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/ekonomi/aeko.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye söz verildi, yeni vergi affı da KDV indirimi de yok 
</HEADLINE>
<TEXT>


Niyet mektubunda IMF'ye verilen taahhütlere göre, hükümet, yeni bir vergi affı getirmeyecek. Kamu alacaklarına af getirilmemesi 'sürekli performans kriteri' olarak yer aldı. Ayrıca KDV'de de yeni bir indirim olmayacak 

EKONOMİ SERVİSİ 

Uluslararası Para Fonu IMF ile üç yıllık bir dönemi kapsayan yeni stand - by anlaşmasına ilişkin niyet mektubu açıklandı. Önceki gün toplanan IMF İcra Direktörleri Kurulu'nun onayından sonra hem Hazine'nin hem de IMF'nin sitesinde yayımlanan Niyet Mektubu'nda, hükümet, yeni bir vergi affından kaçınma sözü verdi. Ayrıca KDV'de yapılan son indirimlerden başka yeni bir indirim yapılmayacağı da taahhüt edildi. 
Niyet Mektubu'nun 'EK - C' sıra nolu 'yapısal koşulsallık' listesinin 6'ncı maddesinde, 'Kamu kesimi alacakları için yeni af getirilmemesi', sürekli performans kriteri olarak belirtildi. Buna göre vergi affı getirmeme taahhüdü, sadece bu yıl için değil, anlaşmanın üç yıllık süresi boyunca verildi. 
Niyet Mektubu'nda KDV indirimi konusunda ise şu taahhütler yer aldı 
"Dar bir yelpazedeki gıda kalemlerini kapsayan düşük oranlı KDV uygulaması 2005 yılında başladı. Bunun dışında program dönemi boyunca KDV oranları veya kapsamının değiştirilmesi tasarlanmamaktadır." 

Tekstilde KDV indirimi yok 
Gıda, eğitim ve sağlıkta bazı ürün ve hizmetlerde KDV'nin yüzde 18'den yüzde 8'e çekilmesi zaten yapılmıştı. Niyet mektubundaki taahhüde göre bundan sonra, herhangi bir ürün grubunda yeni bir KDV indimi olmayacak. Bu taahhüt ile birlikte Tekstil ve hazırgiyimde KDV indirimi beklentisi de suya düşmüş oluyor. Hükümet kanadında, bu konuda çalışma yapıldığı belirtilmişti. 



Niyet mektubundaki taahhütler ve yerine getirme takvimi Önkoşullar 
1 Bankacılık Kanunu'nun TBMM'ne sunulması Tamamlandı 
2 Halk ve Ziraat Bankası yönetimlerinin ayrılması Tamamlandı 
3 Varlık satışının 2007 sonuna kadar tamamlanmasına yönelik TMSF stratejisinin yayını Tamamlandı 
4 Emeklilik reformu yasa tasarısının TBMM'ne sunulması Tamamlandı 
5 Vergi idaresi yasasının TBMM tarafından onayı Tamamlandı 

Kamu Maliyesine İlişkin Taahhütler 
6 Kamu alacakları için yeni af getirilmemesi Sürekli performans kriteri 
7 Sınırlı istisnalar hariç her bir işletmede işten çıkartılanların en fazla yüzde 10'u kadar yeni personel alımı Yapısal kriter. 
8 Maktu vergiler ve KİT fiyatlarının 2005 program varsayımları ile uyumlu olması Y. Kriter, Haziran 2005 sonu. 
9 Emeklilik reformu kanunu tasarısının TBMM tarfından onaylanması P. Kriteri, Haziran 2005 sonu. 
10 Sosyal güvenlik reformuna ilişkin idari yapılanma yasasının TBMM tarafından onaylanması Y. Kriter, Haziran 2005 sonu. 
11 KMYK Kanunu'nda ikincil yasal düzenlemelerin yürürlüğe girmesi Y. Kriter, Eylül 2005 sonu. 
12 KİT'lerin kurumsal yönetişiminin güçlendirilmesine ilişkin yasal düzenlemenin TBMM'ne sunulması Y. Kriter, Eylül 2005 sonu. 
13 Sağlık harcamalarının izlenmesine ilişkin çerçeve oluşturulması Y. Kriter, Eylül 2005 sonu. 
14 Gelir vergisi reformuna ilişkin yasal düzenleme hazırlanması Y. Kriter, Eylül 2005 sonu 
15 Büyük vergi mükellefleri için özel birimin kurulması Y. Kriter, Aralık 2005 sonu. 
16 Kamu sektörü istihdam ve ücret yapısının gözden geçirilmesi Y. Kriter, Aralık 2005 sonu. 

Finansal Sektöre İlişkin Taahhütler 
17 Bankacılık Kanunu'nun TBMM tarafından onaylanması P. Kriteri, Haziran 2005 sonu. 
18 Kamu bankalarına ilişkin spesifik stratejilerin hazırlanması Y. Kriter, Haziran 2005 sonu. 
19 Kamu bankalarına özgü imtiyaz ve yükümlülüklerin aşamalı olarak kaldırılması takvimi Y. Kriter, Haziran 2005 sonu. 
20 BDDK'nın, gözetim ve denetime ilişkin reformlarının açıklaması Y. Kriter, Eylül 2005 sonu. 
21 TMSF'nin tüm alacaklarının satışı Y. Kriter, Aralık 2005 sonu. 
22 Vakıfbank'ın ilk hakla arzının başlatılması Y. Kriter, Aralık 2005 sonu. 
23 Finansal sektör denetiminin entegre bir yapıya kavuşturulması için bir komite oluşturulması Y. Kriter, Mart 2006 sonu. 
24 Bankacılık Kanunu'nun yönetmeliklerinin tamamlanması. Y. Kriter, Haziran 2006 sonu 

Yeni borç ertelemesi istendi Niyet mektubunda, hükümet, 2006 yılına ilişkin IMF'ye borçlarda borç erteleme talebinde de bulundu. Ancak makro ekenomik koşulların beklenenden daha iyi gelişmesi halinde ise daha fazla kaynak kullanımına gidilmeyeceği ve erişim hakkının saklı tutulacağı belirtildi. Mektupta bu konuda şunlar belirtildi 
"Önümüzdeki dönemde borç servisimizi daha düzgün bir dağılıma kavuşturmak için 2006 yılına tekabül eden ödemelerimizin erken ödeme planından normal ödeme planına alınması da talep olunmaktadır. Ayrıca, makroekonomik koşulların, halihazırda öngörülenden çok daha uygun bir seyir izlemesi durumunda, daha fazla kaynak kullanımına gidilmeyerek erişim hakkımızın ihtiyati bazda saklı tutulması öngörülmektedir." 
Hükümet, daha önce, 2006 yılına ilişkin ödeme yükümlülüğü kapsamındaki yaklaşık 3.8 milyar doların 2007 'ye sarkıtılmasını isteyeceğini açıklamıştı. 

Özelleştirme taahhüdünde fire IMF'ye verilen niyet mektubunda, Türk Telekom için son teklif verme tarihi 31 Mayıs olarak belirtilmesine karşın, hükümet talipli şirketlerin isteği üzerine, bu tarihi 24 Haziran'a uzatmış bulunuyor. Böylece IMF'ye taahhütlerde ilk fire de verilmiş oluyor. Mektupta şöyle deniliyor 
"Özelleştirme programımızın daha da ileri safhalara taşınması amaçlanmaktadır. ... Kapsamlı fakat gerçekçi hedefler belirlenmiştir. Özellikle, Türk Telekom'un yüzde 55 oranındaki hissesinin satışına ilişkin özelleştirme süreci, 25 Kasım 2004'te başlatılmış olup, Ocak 2005 itibariyle 13 teklif sahibi önyeterliliği haiz bulunmuştur. Son teklif verme tarihi 31 Mayıs 2005'tır. Türk Telekom'un özelleştirilmesi, özelleştirme programımızda bir dönüm noktasıdır." 


</TEXT>
</DOC>
