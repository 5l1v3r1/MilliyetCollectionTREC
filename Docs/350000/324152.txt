<DOC>
<DOCNO> 324152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur35.html </URL>
<DATE> 2005/03/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Herşeyimiz sahte .. 1100 litre sahte zeytinyağı ele geçirildi 
</HEADLINE>
<TEXT>

     Balıkesir'in Edremit İlçesi'nde düzenlenen operasyonda, bin 100 litre sahte olduğu bildirilen zeytinyağı ele geçirildi. 
     AA muhabirinin aldığı bilgiye göre, Nahit K, Hurşit G, Hüseyin K, Hasan K. ve Veli A, ellerindeki yağı satmak amacıyla ilçeye bağlı Zeytinli Beldesi'nde faaliyet gösteren bir zeytinyağı fabrikasına geldiler. 
     Zeytinyağlarından şüphelenen fabrika sahibinin durumu bildirmesinin ardından harekete geçen jandarma ekipleri, zanlıları bin 100 litre yağla birlikte gözaltına aldı. 
     Edremit ve Ayvalık ilçe tarım müdürlüklerinde yapılan incelemede, ''Zeytinyağı'' diye satılmak istenen yağların, ayçiçek, pamuk yağı ve atık kızartma yağları ile zeytinyağlı sabun yapımında kullanılan malzemelerin karışımından oluştuğunun anlaşıldığı öğrenildi. 
     Zanlıların, marketlerden satın aldıkları ucuz fiyatlı ayçiçek ve pamuk yağları ile asit oranı çok yüksek zeytinyağı ve restoranlardan topladıkları atık kızartma yağlarını karıştırdıkları öne sürüldü. 
     Çanakkale'nin Ezine İlçesi ile Zeytinli Beldesi'ne bağlı Ortaoba Köyü'ndeki evlerinde litresi 1 milyon liraya mal ettikleri bu karışımı, 3- 3.5 milyon liraya sattıkları öne sürülen zanlıların, sorgulamalarının ardından adliyeye sevk edilecekleri bildirildi. 

     
</TEXT>
</DOC>
