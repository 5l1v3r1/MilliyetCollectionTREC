<DOC>
<DOCNO> 335889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko38.html </URL>
<DATE> 2005/04/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Halka açık Türk şirketlerinin şeffaflığı orta düzeyde... 
</HEADLINE>
<TEXT>

     Sabancı Üniversitesi Kurumsal Yönetim Forumu ve Standart and Poor's'un S P şeffaflık ve kamuya açıklama araştırması raporuna göre, halka açık Türk şirketlerinin şeffaflığı, 10 üzerinden 5 puanla 'ortalama' düzeyde bulundu. 
     Araştırma, 2003 Ekim ayı itibariyle S P'nin Yükselen Pazarlar Küresel İndeksi'nde IFCG yer alan halka açık 44 şirket ile indeks içinde yer almayan, ancak İMKB'de en yüksek pazar değerine sahip ve en likit 60 şirket listesinde yer alan 8 şirketin dahil edilmesiyle toplam 52 şirket üzerinde yapıldı. 
     Şirketlerin yıllık faaliyet raporları ve web siteleri incelenerek yapılan araştırmada, 106 noktada mülkiyet yapısı ve yatırımcı hakları, finansal şeffaflık ve açıklamalar ile yönetim kurulu, üst yönetim yapısı ve yönetim süreçleri olmak üzere 3 kategoride kamuya açıklama düzeyleri analiz edildi. 
     Rapora göre, genel olarak Türk şirketlerinin şeffaflığı 10 üzerinden 5 puan ile ortalama düzeyde bulundu. 
     Raporda, alfabetik sırayla Anadolu Efes, Akbank, Doğan Yayın Holding, Koç Holding ve Turkcell incelenen 52 şirket arasında şeffaflık düzeyi en yüksek 5 şirket olarak değerlendirildi. 
     Akbank, 3 kategoride de ilk 5'e giren tek şirket oldu. 
     S P Avrupa Kurumsal Yönetim Hizmetleri Direktörü Nick Bradley, raporun açıklandığı basın toplantısında yaptığı konuşmada, şirketlerin şeffaflığı ve kamuya açıklama düzeylerinin kurumsal yönetimin önemli unsurlarından olduğunu, ancak bir şirketin çok şeyi açıklıyor olmasının iyi yönetildiği anlamına da gelmediğini söyledi. 
     
     ''EN KÖTÜ ALAN YÖNETİMLE İLGİLİ AÇIKLAMALAR'' 
     Bradley, Türk şirketlerinin, diğer ülkelerle karşılaştırıldığında şeffaflık ve kamuya açıklık konularında orta seviyede yer aldığına işaret ederek, şunları kaydetti 
     ''Araştırmada 10 üzerinden 7 ile en yüksek şeffaflık düzeyi finansal açıklamalar grubunda görüldü. Türk şirketlerinin şeffaflık açısından en kötü olduğu ve zaafiyetli alan yönetim kurulu, yönetim yapısı ve yönetim süreciyle ilgili açıklamalar grubu. 
     Bu grupta 10 üzerinden 3 ile değerlendirme yapıldı. Bu unsur, yatırımcılar açısından son derece önemli. Çünkü şirketin nasıl yönetildiği bilgisi yatırımcılara bu açıklamalarla iletiliyor. Mülkiyet yapısı ve yatırımcı ilişkilerinde ise 10 üzerinden 4 ile değerlendirme yapıldı. Bu bilgilerin erişilebilir olmaması yatırımcı açısından önemli bir dezavantaj.'' Finansal şeffaflıkta Türk şirketlerinin iyi durumda olmasında bu bilgilerin kamuya açıklanmasındaki zorunluluğun etkisi olabileceğine işaret eden Bradley, ''Diğer açıklamaların bu tür zorunluluğa tabi olmaması, seviyenin düşük olmasında etkili olabilir'' dedi. 
     
     ''BAZI ŞİRKETLER ORTALAMANIN ÇOK ÜZERİNDE'' 
     Nick Bradley, incelenen şirketler arasında kamuya açıklıkta önemli farklılıklar bulunduğuna işaret ederken, ''bazı şirketler ortalamanın çok üzerindeyken, çok sayıda şirketin kamuya açıklık standardı tatmin edici düzeyde değil. Bazı şirketlerde mülkiyet yapısıyla ilgili açıklama düzeyi çok kötü'' diye konuştu. 
     Türk şirketlerinin diğer bölgelerle karşılaştırıldığında kabul edilebilir bir şeffaflığa sahip olsa da bazı naktalara dikkat çekmek gerektiğini ifade eden Bradley, ''aslında Türkiye'yi Avrupa'nın gelişmiş ülkeleriyle kıyasladığımızda durum daha kötü. Çünkü karşılaştırılan veriler 2 yıl önceki veriler. Eğer aynı anda yapılsaydı fark daha fazla olurdu. Zaten Türkiye 10 üzerinde 5'i sınır değerleriyle yakaladı'' şeklinde konuştu. 
     Bradley, yabancı yatırımlara ilişkin bir soru üzerine, bir ülkeye giden yabancı yatırımcının önemli ölçüde ülkenin nasıl yönetildiğiyle ilgili olduğunu kaydederek, ''Eğer yatırımcılar haklarının korunmadığına inanırlarsa o ülkeye yönelmeyeceklerdir'' dedi. 
     Nick Bradley, sonuçların yabancı yatırımların ilk 5 şirkete yönlenmesinde etkili olup olmayacağı sorusuna ise ''Bu bir şeffaflık araştırması. Dolayısıyla böyle bir bağ kuramayız. Şeffaflık, bir şirketin daha iyi yönetildiği anlamına gelmez'' yanıtını verdi. 
     Uluslararası Kurumsal Yönetim Ağı Direktörü Anne Simpson da, kurumsal yönetim alanındaki reformların zaman alan bir süreç olduğunu belirterek, yerli ve yabancı yatırımcıların öncelikle yatırımlarıyla ilgili güven duymaları gerektiğini, bunun da kurumsal yönetimle sağlanabileceğini vurguladı. 
     Simpson, Türk şirketlerin aldığı notların iyi şeyler yapabileceklerini gösterdiğini ifade ederken, risk ve kazancın yatırım kararlarında önemli iki unsur olduğunu, bu çalışmayla Türk şirketlerine dair risklerle ilgili bilgiler alındığını, ancak sadece bu bilgilere dayanarak yatırım yapılamayacağını söyledi. 
     
     ''ARAŞTIRMA, DÜNYADAKİ ŞİRKETLERLE KARŞILAŞTIRILABİLİR'' 
     Sabancı Üniversitesi Kurumsal Yönetim Forumu Direktörü Melsa Ararat da, araştırmanın S P'nin kamuya açıklık ve şeffaflık metodolojisi kullanılarak yapılmasından dolayı dünyadaki diğer şirketlerle karşılaştırılabilir olduğunu ifade etti. 
     Ararat, S P IFCG Yükselen Pazarlar İndeksi'nde yer alan ülkelerin Dünya Bankası kriterlerine göre kişi başına düşen milli gelir itibariyle gelişmiş ülkeler eşik değerinin altında olup, bu ülkelerin tamamında alınıp satılan toplam hisse senedi pazar değerinin yüzde 25'ini oluşturan ülkeler olduğunu kaydetti. 
     Bu ülkelerden seçilen şirketlerin, en az 50 milyon dolar değerinde hisse senedi pazarda el değiştirilebilir olan, her yıl en az 20 milyon dolar değerinde hisse senedi alım satımı yapılan ve işlem yapılan günlerin en az yarısında hisseleri alınıp satılan şirketler olduğunu belirten Ararat, bu yıl Türkiye'de ilk kez yapılan araştırmanın ikinci aşamasında 2003 ve 2004 yıllarının karşılaştırılacağını, bunun da Eylül ayında açıklanacağını bildirdi. 
     Melsa Ararat, ''Türkiye'de yapılan araştırma şunu göstermiştir ki, grupların tutarlı bir bilgilendirme politikası yok. Çünkü aynı holding yapısı içindeki şirketlerin sıralamadaki yerleri çok farklı olabiliyor'' dedi. 
     
</TEXT>
</DOC>
