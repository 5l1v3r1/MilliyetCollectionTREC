<DOC>
<DOCNO> 331315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo11.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oranlar yol göstermiyor 
</HEADLINE>
<TEXT>


İddaa'nın maç sonuçları için verdiği oranlar, zaman zaman bahis oynayanlar için yanıltıcı olabiliyor. Bir takımın galibiyetine 1,15 gibi bir ikramiye verilmesi, o maça başka bir sonuç oynayacak kişiyi bu kararından alıkoyabiliyor 

UĞUR MELEKE 


İngiltere Premier Ligi'nde Manchester United-Blackburn maçında, ev sahibinin galibiyetine İddaa sadece 1,15'lik bir oran öneriyor, oysa maçla ilgili "İddaa için Taktik" ekinde verdiğimiz bilgiler bu durumun yanıltıcı olduğunu ortaya koyuyordu. İfadelerimiz şöyle '111 gündür ligde gol attığı her maçı kazanan M.United, çok zor gol yiyen ve son 6 mağlubiyeti tek sayıyla olan Blackburn karşısında... Ferguson'ın ekibi ya 1-0 kazanacak, ya da maç golsüz sonuçlanacak gibi görünüyor'. Netice mi 0-0 berabere... 

Premier Lig'de 10'da 5 
Charlton-M.City maçında beraberliğe verilen 3'ün üstündeki oran, bu sonucun beklenmediği anlamına geliyor. Oysa sonuç 2-2. Middlesbrough'un C.Palace karşısında galibiyeti de 2,60 gibi umutsuz bir oran veriyordu. Aston Villa, Newcastle'ı 3-0'la geçti, ama maç öncesi verilen oran 3,75'ti. WBA'nın da Everton karşısında kazanma ihtimali İddaa'cılara göre 2,50'de 1'di. İddaa'nın oranları Premier Lig'de 10 maçın ancak 5'inin sonucunu öngörebildi. 

Barçacılar'ı da uyarmıştık 
Barcelona-R.Betis maçında İddaa Barcelona'yı mutlak favori görüyordu ki, Barcelona'ya 1,35, beraberliğe 3,40'lık değer biçmişti. Oysa geçen hafta bu satırlardaki görüşler farklı idi '11 puanlık fark, Rijkaard'ın ekibinde bir rehavet havası oluşturmadı, ama milli maçlar için verilen ara Barcelona'nın havasını bozabilir. Üçüncü sıraya kadar tırmanan Betis, Barça'dan puan koparabilir'. Maçta Barcelona beraberliği son dakika golüyle kurtarabildi. İspanya'da da oranlara bakılarak oynanan bahsin neticesi ancak 10'da 6 kalıyor. 




</TEXT>
</DOC>
