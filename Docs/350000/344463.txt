<DOC>
<DOCNO> 344463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/siyaset/axsiy02.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık sesimizi yükselteceğiz' 
</HEADLINE>
<TEXT>


Koçaryan'la yaşadığı tartışmada bürokratları dinlemediğini söyleyen Erdoğan, "Onların dediklerinin tersini yaptım, iyi oldu" dedi 

ABDULLAH KARAKUŞ Ankara 


Başbakan Recep Tayyip Erdoğan, Varşova'daki Avrupa Konseyi Zirvesi'nde Ermenistan Devlet Başkanı Robert Koçaryan'la yaşadığı 'soykırım tartışmasında' Dışişleri bürokratlarının uyarılarını dikkate almadığını söyledi. Erdoğan, "Onların dediklerinin tersini yaptım, daha iyi oldu. Bundan sonra Ermeni meselesinde proaktif politika uygulayacağız" dedi. 
AKP'nin dün yapılan Merkez Karar ve Yönetim Kurulu MKYK toplantısında soykırım iddiaları tartışıldı. Toplantının basına kapalı bölümünde Erdoğan, "Bu iş böyle gitmez, daha aktif olmak zorundayız. Hukukçusu, siyasetçisi, tarihçisi yüksek sesle bu konuyu konuşmalı ve gereken yanıtları vermelidir. Keşke daha önce de yapılsaydı, sessiz kalınmasaydı" diye konuştu. Zirvede Koçaryan'ın soykırım iddialarını gündeme getirmesine kızdığını belirten Erdoğan, dışişleri bürokratlarının telkinlerini dinlemediğini şöyle anlattı 
"Bürokratlar, Koçaryan'ın konuyu zirvede gündeme getireceğini ve tartışma açacağını söyleyerek, bana cevap vermeyelim telkininde bulundu. Ancak ben dikkate almayarak, orada gereken cevabı verdim. Güzel de bir sonuç ortaya çıktı. Artık daha yüksek sesle konuşmamız gerekiyor. Konuşmamın ardından liderler de bana iyi tepkiler verdiler." 




</TEXT>
</DOC>
