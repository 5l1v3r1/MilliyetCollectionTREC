<DOC>
<DOCNO> 320804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur16.html </URL>
<DATE> 2005/03/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bir gol attı, babasını kalbinden vurdu 
</HEADLINE>
<TEXT>

     Yalçın ATA DHA 

      AYDIN Mukan Perinçek Stadı'nda geçen pazar günü oynanan maçta Çorluspor'a attığı golle Aydınspor'a hayat veren Mehmet Gedizlioğlu, az kalsın babasının ölümüne neden olacaktı. Gol heyecanıyla kalbinden rahatsızlanan Coşkun Gedizlioğlu hastanede tedavi altına alındı. 
     İkinci Lig B Kategorisi A Grubu'nda kümede kalma mücadelesi veren siyah- beyazlı ekip için büyük önem taşıyan karşılaşmanın 60'ıncı dakikasında ev sahibi takım frikik kazandı. Topun başına gelen tecrübeli futbolcu Mehmet Gedizlioğlu şık bir vuruşla meşin yuvarlağı ağlara gönderip takımını yenilgiden beraberliğe taşıdı. Ancak rakip oyuncuların filelerin yırtık olduğu iddiasıyla başlattığı tartışma sahada tansiyonun yükselmesine neden oldu. Müsabakayı şeref tribününden izleyen eski kulüp yöneticilerden Coşkun Gedizlioğlu, oğlunun attığı gole yapılan itirazlar üzerine kısa süren bir fenalık geçirdi. 
     Tartışmaların sona ermesinin ardından yeniden başlayan maçı, Aydınspor Bahtiyar'ın attığı ikinci golle 2- 1 kazandı. Ancak Coşkun Gedizlioğlu'nun kalbi önce oğlunun gol sevincine, ardından sahadaki gerginliğe, son olarak da galibiyet coşkusuna dayanamadı. İyice fenalaşan Gedizlioğlu, statta görevli bir polisin yardımı ile Adnan Menderes Üniversitesi ADÜ Tıp Fakültesi'ne Servisi'ne kaldırıldı. 
     İki kez anjiyo uygulanan Coşkun Gedizlioğlu'nun, kalp ana damarlarından birinin tıkalı olduğu belirtildi. Önümüzdeki hafta by- pass için ameliyat masasına yatacağını söyleyen Gedizlioğlu şöyle konuştu 
     "Mehmet'in golüne gerçekten çok sevindim. Ancak gol sonrası yaşanan olaylar sırasında göğsümde şiddetli bir baskı hissetmeye başladım. Baskı maç bitiminde iyice yoğunlaşınca bir polisin yardımı ile Devlet Hastanesi'ne gittim. Orada kalp konusunda uzman doktor olmayınca ADÜ Tıp Fakültesine sevk ettiler. Kalp damarlarımdan birinin tıkalı olduğu ortaya çıktı. Önümüzdeki hafta ameliyat olacağım. Bir gol yüzünden az kalsın ölecektim. Herhalde uzun bir süre maçlara gidemem.'' 
     
</TEXT>
</DOC>
