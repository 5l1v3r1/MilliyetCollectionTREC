<DOC>
<DOCNO> 300658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur11.html </URL>
<DATE> 2004/12/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kentbank yöneticilerine takipsizlik kararı... 
</HEADLINE>
<TEXT>

     Şişli Cumhuriyet Başsavcılığı, Kentbank Yönetim Kurulu Başkanı Mustafa Süzer ve yönetim kurulu üyeleri hakkında ''hizmet nedeniyle emniyeti suiistimal'' suçundan takipsizlik kararı verdi. Bu karara yapılan itiraz da reddedildi. Yargıtay, ret kararının yazılı emir yoluyla bozulması istemini yerinde görmedi. 
     Şişli Cumhuriyet Başsavcılığı, Kentbank Yönetim Kurulu Başkanı Mustafa Süzer ve yönetim kurulu üyeleri hakkında ''hizmet nedeniyle emniyeti suiistimal'' suçundan yürüttüğü soruşturmada takipsizlik kararı verdi. 
     Bankacılık Düzenleme ve Denetleme Kurumu, bu karara itiraz etti. Beyoğlu 2. Ağır Ceza Mahkemesi, itirazı reddetti. 
     AA muhabirinin aldığı bilgiye göre, bunun üzerine Adalet Bakanlığı, yerel mahkeme kararının yazılı emir yoluyla bozulması istemiyle Yargıtay'a başvurdu. 
     Adalet Bakanlığı'nın başvurusunda, Kentbank'ın sahibi olduğu Dolmabahçe Turizm A.Ş hisse senedinin, bankanın hakim hissedarı Süzer Holding'e sattığı, Süzer Holding'in bu şekilde edindiği hisselerin bir kısmını hakim hissedarı konumunda bulunduğu Atlas Yatırım Bankası'na sattığı anlatıldı. 
     Süzer Holding'in bu işlemler sonucunda 3 ay gibi bir sürede 25 trilyon liraya yakın menfaat sağladığı belirtilen başvuruda, şunlar kaydedildi 
     ''Bu alım-satım işlemlerinde Kentbank A.Ş'nin fiilen bir satış yapmadığı, Holding'e devrettiği 7 iştirakin hisselerine karşılık Seba Turizm A.Ş hisselerini devraldığı, takas niteliğini haiz bu işlemin nakden yapılmış gibi gösterildiği, kullandığı izlenimi verilen nakdinde yine Kentbank'ın mevduatlarından usulsüz bir şekilde temin edildiği, dolayısıyla Banka'nın Bankalar Kanunu'nun 12. maddesinin 1 numaralı fıkrasının a bendi hükmüne aykırılığı ortadan kaldırırken, aynı hükme aykırı yeni bir işlem tesis etmiş bulunduğunun anlaşılmasına nazaran, sanıkların 7 iştirakin hisselerinin satışını Bankalar Kanunu'na uyum sağlamak için yapıp yapmadıkları ve suç kastıyla hareket edip etmedikleri hususları ile mevcut delillerin takdir ve değerlendirilmesinin mahkemesine ait olduğu gözetilmeksizin, itirazın kabulü ile bahsi geçen işlemlere imza atan Kentbank Yönetim Kurulu Başkanı ve üyeleri olan sanıklar hakkında kamu davası açılmasına karar verilmesi yerine yazılı şekilde reddinde isabet görülmediğinden, bu kararın bozulması gerekir.'' 
     
     ''RAPORU SAVCILIK İNCELESİN'' 
     Yargıtay 11. Ceza Dairesi, istemi oybirliğiyle reddetti. 
     Kararda, yapılan soruşturma sonucunda toplanan delillerin sanıklar hakkında son soruşturma açılmasını gerektirecek nitelik ve yeterlilikte olmadığı belirtildi. 
     Delillerin takdir, tayin ve değerlendirilmesinde bir isabetsizlik bulunmadığı kaydedilen kararda, şöyle denildi 
     ''Dilekçede belirtilen ve takipsizlik kararından sonra düzenlenen Teftiş Kurulu Raporu ve ekleri cumhuriyet savcılığınca incelenmediğinden ilk kez yazılı emir yoluyla incelenmesi olanaksız olup, mahallinde her zaman tetkik ve takdiri mümkün bulunduğundan, yazılı emre atfen düzenlenen ihbarnamedeki düşünce yerinde görülmediğinden reddine karar verilmiştir.'' 
     
</TEXT>
</DOC>
