<DOC>
<DOCNO> 345919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo09.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerden özel istek 
</HEADLINE>
<TEXT>



Kulüpler futbolcu ücretlerinden kesilen vergiler için uygulanan stopaj oranlarının düşürülmesini istiyor. Kulüpler Birliği Vakfı Başkanı İlhan Cavcav, yeni hazırlanan tasarıda stopaj oranlarının önerdikleri gibi düşürülmesi yerine aynı bırakıldığını belirterek, "Futbolcu transferlerinde vergi yükünün kulüplere kaldığı bir gerçek. Biz yeni düzenlemede bu oranların Süper Lig için yüzde 10, 2. lig için yüzde 5, 3. lig için de yüzde 1 olmasını istedik. Ancak plan bütçe komisyonunda bu oranlar değiştirilmeden eskisi gibi yüzde 15, yüzde 10 ve yüzde 5 olarak geçti. Kulüplerimiz devlete ait spor eğitim yükümlülüğünü yerine getirirken destek almadığı gibi, futbolun gelirlerinden de en az payı elde ediyor. Vergiler yüzünden futbol kulüpleri borç yüküyle boğuşmakta. Kulüpler birer ticarethane değil eğitim veren kuruluşlar. Herkesten destek bekliyoruz" dedi. 


</TEXT>
</DOC>
