<DOC>
<DOCNO> 306266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas12.html </URL>
<DATE> 2005/01/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bu ödüller Oscar'ın habercisi 
</HEADLINE>
<TEXT>

     Yılın en iyi filmleri ve sinema oyuncuları bu kez Eleştirmenlerin Seçimi Ödül Töreni'nde belirlendi. Bu yıl 10'uncusu düzenlenen törende En İyi Erkek Oyuncu Jamie Foxx, En İyi Kadın Oyuncu da Oscar ödüllü sanatçı Hillary Swank seçildi. Gecede Yılın En İyi Filmi ödülü 'Sideways'e verildi. 
     Oscar ödüllerinin belirleyicisi olarak adlandırılan ve Hollywood Sinema Eleştirmenleri Derneği tarafından belirlenen yılın filmleri ve oyuncuları açıklandı. Hollywood'da düzenlenen geceye sinema ve müzik dünyasının tanınmış isimleri katıldı. 
     
     Foxx "Ödül Ray Charles'ın" 
     Törende En İyi Erkek Oyuncu ödülüne, efsanevi sanatçı Ray Charles'ın hayatını konu alan 'Ray' isimli filmdeki performansı ile Jamie Foxx layık görüldü. 
     Foxx, aldığı ödül konusunda, "bu ödül Ray Charles'a ait. Ödül bana en iyi yardımcı rol için verildi, çünkü en iyi aktör Ray Charles'ın kendisidir. Onun hayatı olmasaydı bu hikaye de olmazdı" dedi. 
     
     'Sideways'e beş ödül 
     Beş yıl önce 'Erkekler Ağlamaz ' Boys Don't Cry isimli filmi ile Oscar kazanan Hillary Swank ise En İyi Kadın Oyuncu ödülünü aldı. Gecede En İyi Film ödülü 'Sideways'e verildi. 'Sideways' bunun yanı sıra dört ödül daha kazandı. 
     Törene katılmayan Martin Scorsese, 'The Aviator' filmiyle En İyi Yönetmen seçilirken üç kez Oscar'a aday gösterilen Tom Cruise da ödül alanlar arasındaydı. Cruise, sinemaya katkılarından dolayı ödüle layık görüldü. 
     
</TEXT>
</DOC>
