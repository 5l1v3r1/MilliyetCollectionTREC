<DOC>
<DOCNO> 348257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy08.html </URL>
<DATE> 2005/06/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Babacan ABD ile aramızdaki ilişkiler yeterince derin değil 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye ile ABD arasında çok boyutlu ilişkiler bulunsa da bu ilişkilerin gerektiği kadar derinleşmediğinin de bir gerçek olduğunu söyledi. 
     Babacan, DEİK bünyesinde faaliyet gösteren Türk-Amerikan İş Konseyi'nin 20. yılı dolayısıyla Boğaziçi Üniversitesi'nde gerçekleştirilen konferansta yaptığı konuşmada, son yayınlanan dış ticaret istatistiklerine bakıldığında, ilk 4 ay içerisinde Türkiye'nin ABD'ye ihracatının 1 milyar 482 milyon dolar, ithalatının ise 1 milyar 704 milyon dolar olarak gerçekleştiğini kaydetti. 
     Bu rakamlarla ABD'nin, Türkiye'nin en çok ihracat yaptığı 4., en çok ithalat yaptığı 6. ülke durumunda olduğunu ifade eden Babacan, şöyle dedi 
     ''Bu başarının sağlanmasında hiç kuşkusuz her iki ülkenin işadamlarının çok önemli katkıları var. Bu rakamlar vesilesiyle Türk-Amerikan İş Konseyi'ne ve yöneticilerine çok teşekkür etmek istiyorum. Ancak Türkiye'nin ve ABD'nin GSMH'lerine ve toplam dış ticaret hacimlerine bakarak bu rakamların gerçekten çok düşük rakamlar olduğu ve potansiyel olarak çok daha büyük rakamlara ulaşmanın gerektiğine de gönülden inanıyorum.'' Babacan, Türkiye ile ABD'nin ilişkilerin sadece dış ticaretle sınırlı bulunmadığını, karşılıklı çabalar sayesinde iki ülke arasında bugün çok uyumlu bir ilişki söz konusu olduğunu belirterek, ekonomiden güvenliğe, savunmadan enerjiye, ticaretten bölgesel işbirliğine kadar birçok alanda iki ülkenin ortak hareket ettiğini, ortak politikalar ve stratejiler belirlediğini kaydetti. 
     Çok yakın bir zaman önce devreye giren Bakü-Tiflis-Ceyhan Petrol Boru Hattı'nın bu stratejik işbirliğinin önemli örneklerinden bir tanesi olduğunu dile getiren Babacan, iki yakın NATO müttefiki olan Türkiye ve ABD'nin, Balkanlar'da, Ortadoğu'da, özellikle Irak, Afganistan ve Bosna-Hersek'te yine birlikte sorumluluklar üstlendiğini anımsattı. 
     Ali Babacan, iki ülke arasında sosyal ve kültürel alanda da çok yoğun bir ilişki olduğuna işaret ederek, ABD'de yaşayan Türk vatandaşlarının sayısının 300 bine yaklaştığının tahmin edildiğini, hatta şu anda Türkiye'nin, Avrupa'da ABD'ye en çok öğrenci gönderen ülke durumuna yükselmiş durumda olduğunu söyledi. 
     
     ''GELİŞMELERİN YETERLİ OLDUĞUNA İNANMIYORUM'' 

     Ali Babacan, ''Her ne kadar iki ülke arasında çok boyutlu ilişkiler bulunsa da bu ilişkilerin gerektiği kadar derinleşmediği de bir gerçektir'' diyerek, dış ticaret ve yatırımlarda ABD'nin Türkiye için ilk sıralarda yer alan bir ülke olduğunu, ancak gelişmelerin yeterli olduğuna kesinlikle inanmadığını ifade etti. 
     Babacan, sözlerini şöyle sürdürdü 
     ''Öte yandan diğer işbirliği alanlarında da örneğin savunma, teröre karşı işbirliği, güvenlik gibi alanlarda da çok daha derinlikli bir çalışma içerisinde olmamız gerekiyor. Artık her iki ülke halkı da şunu çok açık ve net olarak bilmektedir terör saldırırken din, dil, ırk, milliyet ayrımı yapmıyor. 
     Artık dünyada hiçbir ülke Benim teröristim iyidir, onun teröristi kötüdür gibi bir anlayışı da benimseyemez. Çünkü şu ya da bu şekilde her ülke terörden ve terör tehdidinden nasibini alıyor ve artık ateş sadece düştüğü yeri yakmakla kalmıyor. 
     Sadece terör değil, organize suçlar, kitle imha silahları, uyuşturucu trafiği gibi dünyamızı tehdit eden unsurlarla mücadele için de işbirliğinin çok daha yoğunluklu hale getirilmesi gerekiyor.'' 

     
</TEXT>
</DOC>
