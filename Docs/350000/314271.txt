<DOC>
<DOCNO> 314271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/dunya/dun01.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'den nükleer itiraf 
</HEADLINE>
<TEXT>


Kim Song İl rejimi, nükleer silahlara sahip olduğunu ilk kez resmen açıkladı. Kuzey Kore, nükleer programıyla ilgili uluslararası görüşmelerden çekildi 

DIŞ HABERLER SERVİSİ 


Kuzey Kore, ilk kez nükleer silahlara sahip olduğunu kabul ederek, nükleer programıyla ilgili olarak sürdürülen altılı görüşmeleri askıya aldığını duyurdu. 
Kuzey Kore Dışişleri Bakanlığı'ndan yapılan açıklamada, "Nükleer Silahların Yayılmasını Önleme Anlaşması'ndan çekilerek zaten kararlı davrandık ve Bush yönetiminin Kuzey Kore'yi baskı altına alma ve tecrit etmeye yönelik açık politikasıyla başa çıkmak için meşru müdafaa amacıyla nükleer silahlar imal ettik" denildi. Açıklamada, Kuzey Kore'nin, nükleer programından vazgeçmesi için yapılan altılı görüşmelerin "belirsiz bir süre" askıya alındığı duyuruldu. Görüşmelere, Kuzey ve Güney Kore ile ABD, Japonya, Rusya ve Çin katılıyordu. ABD Dışişleri Bakanı Condoleezza Rice, Lüksemburg'da RTL televizyonuyla yaptığı söyleşide, "Kuzey Koreliler, sadece tecritlerini derinleştiriyorlar, çünkü herkes, Kore Yarımadası'nda nükleer silah olmaması gerektiği konusunda çok kararlı" dedi. 

Yılda bir atom bombası 

Kuzey Kore'nin nükleer emelleri, Doğu Asya'daki en büyük güvenlik konusu olarak değerlendiriliyor. Yıllardan beri K. Kore'nin nükleer silah sahibi olduğu tahmin edilmesine rağmen, iddialar doğrulanamıyordu. Aralık 2002'de BM denetçilerini ülkeden çıkaran Kuzey Kore, Yongbyon'daki nükleer reaktörünü yeniden aktif hale getirmişti. Bu tarihten sonra Kuzey Kore'nin nükleer silah elde etme konusunda nasıl bir ilerleme kaydettiği bilinmiyordu. Uzmanlar reaktörün, tam kapasiteyle çalışması durumunda yılda bir nükleer silah elde etmeye yarayacak kadar plütonyum üretebileceği görüşünde. ABD'li yetkililer, K. Kore'nin bir veya iki nükleer bombaya sahip olduğunu düşünüyor. ABD ile K. Kore arasındaki tansiyon, ABD Başkanı George W. Bush'un K. Kore'yi Ocak 2002'de "şer eksenindeki" ülkeler arasında saymasının ardından iyice yükselmişti. 


</TEXT>
</DOC>
