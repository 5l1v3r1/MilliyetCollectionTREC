<DOC>
<DOCNO> 338673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonsiy08.html </URL>
<DATE> 2005/05/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Erdoğan Türkiye'nin Ortadoğu'da yapacağı çok şeyler var 
</HEADLINE>
<TEXT>

     -BAŞBAKAN ERDOĞAN, İSRAİL'DE... 
     -ERDOĞAN, İSRAİL CUMHURBAŞKANI KATSAV İLE GÖRÜŞTÜ Adem Kadam-Nursel Gürdilek AA 

Başbakan Recep Tayyip Erdoğan, Türkiye'nin her zaman için bölgesinde barışın teminatı ve güvencesi olduğunu belirterek, ''Bundan sonra da bu güvence olma görevini devam ettirecektir'' dedi. 
     Başbakan Erdoğan, İsrail Cumhurbaşkanı Moshe Katsav ile Cumhurbaşkanlığı Sarayı'nda görüştü. 
     Cumhurbaşkanı Katsav, Başbakan Erdoğan ve beraberindeki heyeti, eşi Gila Katsav ile karşıladı. Karşılama sırasında Katsav ve Erdoğan, eşleriyle birlikte basına poz verdiler. 
     Cumhurbaşkanı Katsav ve Erdoğan, daha sonra yaklaşık yarım saat süren baş başa bir görüşme yaptılar. Başbakan Erdoğan, görüşmenin ardından İsrail Cumhurbaşkanlığı'nın anı defterini imzaladı. 
     Erdoğan ve Katsav, ardından basına ortak açıklamalarda bulundular. 
     Cumhurbaşkanı Katsav, Başbakan Erdoğan ile görüşmesinde Filistin, İsrail ile bölgesel ve küresel konuları ele aldıklarını kaydederek, ''Sayın Erdoğan ile dinsel değerlere, hayatın kutsiyetine ve demokratik değerlere inancımızı bir kez daha belirttik'' dedi. 
     Başbakan Erdoğan da ziyaretinin başladığı andan itibaren, gösterilen ''özel ilgiye ve alakaya'' şahsı ve heyeti adına teşekkür ederek, şöyle konuştu 
     ''Görüşmemiz, Türkiye ve İsrail arasındaki birçok alanı kapsayacak şekilde, özet ama anlamlı bir görüşmeydi. 
     Aramızdaki ticari, ekonomik ve siyasi ilişkileri, bölgesel ve uluslararası konuları görüşme fırsatı bulduk. Ağırlıklı olarak, Ortadoğu barışına nasıl bir katkıda bulunulabilir, Türkiye olarak bu konuda üzerimize ne düşer, bunu görüştük. 
     İnanıyorum ki, Türkiye olarak Ortadoğu'da yapacağımız çok şeyler var. Bunun mesuliyeti ve idraki içindeyiz. Bunun için buradayız.'' 
     
     ''HANGİ AMAÇLA İSRAİL'DESİNİZ '' 
     Erdoğan ve Katsav, daha sonra gazetecilerin sorularını yanıtladı. 
     Başbakan Erdoğan, bir gazetecinin ''Zirve talebinde bulundunuz mu '' sorusuna, ''Taraflarla görüşeceğiz, bize böyle talep gelirse bu talebe şüphesiz ki, olumlu yaklaşırız, bölgenin bir ülkesi olarak görev telakki ederiz'' karşılığını verdi. 
     Erdoğan, yabancı bir gazetecinin ''Daha önce İsrail'i eleştirdiniz. Şu anda hangi amaçla İsrail'desiniz '' sorusu üzerine, ''Süreci eğer iyi takip ederseniz, Türkiye ile İsrail arasındaki ilişkilerin boyutunu çok daha iyi bilirsiniz. Türkiye her zaman için bölgede barışın teminatı ve güvencesi olmuştur. Bundan sonra da bu güvence olma görevini devam ettirecektir'' dedi. 
     Bir başka yabancı gazetecinin ''İran'ın nükleer çalışmalarıyla'' ilgili sorusuna da Erdoğan, ''İnsanı, insanlığı tehdit eden hangi tür silah, ne olursa olsun, Türkiye olarak biz buna karşıyız'' yanıtını verdi. 
     
     EŞLER ÇAYDA BULUŞTU 
     Öte yandan Katsav ve Erdoğan görüşmesi sürerken, Gila Katsav, Cumhurbaşkanlığı Sarayı'nın bir başka bölümünde, Başbakan Erdoğan'ın eşi Emine Erdoğan, Devlet Bakanı Beşir Atalay'ın eşi Yıldız Atalay ve Milli Savunma Bakanı Vecdi Gönül'ün eşi Sevim Gönül'e çay ikramında bulundu. 
     
</TEXT>
</DOC>
