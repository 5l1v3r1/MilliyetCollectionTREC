<DOC>
<DOCNO> 339825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun33.html </URL>
<DATE> 2005/05/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Derviş'in UNDP Başkanlığı onaylandı 
</HEADLINE>
<TEXT>

     Birleşmiş Milletler Genel Kurulu, Kemal Derviş'in Kalkınma Programı Başkanlığı'nı onayladı. 
     BM Genel Sekreteri Kofi Annan’ın UNDP başkanlığına seçtiği Derviş ile ilgili oylama için toplanan Genel Kurul üyeleri, Derviş’in 15 Ağustos 2005 tarihinden başlamak ve 15 Ağustos 2009 tarihinde sona ermek üzere, dört yıllık bir süre için UNDP başkanlığına getirilmesini oybirliğiyle kabul etti. 
     Annan’ın BM’nin en büyük kuruluşu UNDP’nin başkanlığına seçtiği Derviş’in bu göreve atanabilmesi için, BM Genel Kurulu’nun onayı gerekiyordu. 
     Gelişmekte olan ülkelerde demokratik yönetimi geliştirmek ve aşırı yoksulluğu ortadan kaldırmak için çaba harcayan bağımsız bir fona sahip en büyük BM kuruluşu olan UNDP’nin yıllık bütçesi 3 milyar dolar. 
     UNDP’nin, küresel ve ulusal kalkınma hedeflerine ulaşma konusunda hükümetlere ve ülkelere yardımcı olmak üzere 166 farklı ülkede personeli bulunuyor. 
     Derviş, UNDP başkanı olarak, aynı zamanda BM kurumlarının uluslararası yardım ve yeniden yapılanma çalışmalarını koordine eden BM Kalkınma Grubu’na UNDG da başkanlık edecek. 
     Genel Kurul’un onayıyla UNDP başkanlığına atanan Derviş, UNDP programının uygulandığı bir ülkeden başkanlığa getirilen ilk kişi olma sıfatını da taşıyor. Önceki UNDP Başkanı, halen BM Genel Sekreteri Annan’ın Özel Kalem Müdürü olan Mark Malloch Brown bir İngiliz vatandaşı iken, ondan önceki 5 UNDP başkanının Amerikalı olduklarına dikkat çekiliyor. 
     
     UNDP nedir 

     Birleşmiş Milletler Kalkınma Programı, insan merkezli kalkınma anlayışı için gerekli değişimin savunuculuğunu yapan, insanların daha iyi bir yaşam kurabilmelerine yardım için ülkelerin bilgi, deneyim ve kaynaklara ulaşmalarına çalışan bir küresel kalkınma kuruluşudur. 
     Dünyanın 166 ülkesinde hükümetler, sivil toplum ve özel sektörün güvenilir ortağı olarak, kalkınma yolunda ulusal ve küresel düzeydeki zorlukları aşmaları için bu ülke ve kuruluşlara yardımda bulunan UNDP, ayrıca kalkınmakta olan ülkelerin yardımlara ulaşmasına ve bunları etkin biçimde kullanmalarına da destek sağlamakla tanınıyor. 
     
</TEXT>
</DOC>
