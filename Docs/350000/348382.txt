<DOC>
<DOCNO> 348382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas23.html </URL>
<DATE> 2005/06/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Neil Armstrong, saçını satan berberi dava ediyor 
</HEADLINE>
<TEXT>

     Aya ayak basan ilk astronot Neil Armstrong'un, saçını sattığı gerekçesiyle eski berberine dava açma hazırlığında olduğu bildirildi. 
     Apollo uzay mekiği astronotlarından Armstrong'un, kestiği saçını bir kolleksiyoncuya sattığı gerekçesiyle Ohio'daki berberi aleyhinde dava açacağı belirtildi. 
     Marx Sizemore adlı berberin kestikten sonra sakladığı saçları geçen mayıs ayında 3 bin dolara sattığının belirlenmesi üzerine, Armstrong yasal yollara başvurma kararı aldı. 
     Armstrong'un avukatı Ross Wales, 17 Mayıs'ta berbere gönderdiği mektupta, ya saçları bulup geri getirmesini ya da aldığı parayı hayır işlerine bağışlamasını talep etti. 
     Avukat Wales, berber Sizemore'un yaptığı hareketle Ohio eyaletinin kişilik haklarını koruyan yasasını da ihlal ettiğini savundu. 
     Yakın zamana kadar her ay düzenli olarak Armstrong'un saçını kesen Sizemore, saçları satma fikrinin kendisinden çıkmadığını, Colorado'lu hatıra eşya koleksiyoncusu Todd Mueller'in isteğiyle bu işi yaptığını ileri sürdü. 
     
</TEXT>
</DOC>
