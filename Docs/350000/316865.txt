<DOC>
<DOCNO> 316865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/spor/spo03.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kazanmak güzel' 
</HEADLINE>
<TEXT>


Galatasaray Teknik Direktörü Hagi, oyuncularının kazanma isteğinden memnun olduğunu, ancak oyunu beğenmediğini söyledi. Rumen hoca, "Sonuçta istediğimizi aldık" dedi 

RAŞİT ALTUN 


'Hızlı olmalıydık' 
SARI-Kırmızılı takımın teknik patronu Hagi, Sakaryaspor önünde beklenen futboldan uzak kaldıklarını dile getirdi. Rumen çalıştırıcı, rakiplerinin sahaya iyi yayıldığını ve etkili bir futbol ortaya koyduğunu belirterek, "Maç öncesinde futbolcularıma oyunu hızlandırmamız gerektiğini söyledim. Bunu maç içinde az yapabildik. Kazanma hırslarından memnunum, ama oyunu beğendim. Daha etkili oynayabilirdik" dedi. 

'Ribery kaliteli' 
HAGİ, zaman zaman düşük tempoda oynamanın normal olduğunu açıklarken, yola kayıpsız devam etmenin sevindirici olduğunu ifade etti. Galatasaray'ın hocası sözlerini şöyle sürdürdü "Ribery kaliteli bir oyuncu. Fiziksel açıdan bir-iki haftalık boşluğunu kapatınca daha iyi işler yapacak. Hakan Yakın henüz hazır değil. Hasan Şaş da sakatlığı nedeniyle üç haftadır oynamıyordu. Onun da eksikleri var. " 

Kongre ertelendi 

GALATASARAY'IN Yıllık Olağan Genel Kurul Toplantısı, çoğunluk sağlanamadığı için 26 Şubat'a ertelendi. Kongre, haftaya Galatasaray Lisesi Tevfik Fikret Salonu'nda saat 10.30'da çoğunluk aranmaksızın yapılacak. Toplantıda, yönetimin mali ve idari bakımdan ayrı ayrı ibrası, denetleme kurulunun ibrası ve 2005 yılı bütçesinin onayı üyelerin oylarına sunulacak. 

'Merdivenler boşalsın' 

Sarı - Kırmızılı taraftarlar, Ali Sami Yen Stadı'nın kapalı tribününde merdivenleri kapatınca, hakem Sivriselvi ilk düdüğü çalmadı ve maç 5 dakika geç başladı 
Anons yapıldı 
GALATASARAY-Fenerbahçe derbisinde yaşanan merdiven krizinin benzeri, dün geceki Sakaryaspor karşılaşması öncesinde de tekrarlandı. Ali Sami Yen Stadı'ndaki maça büyük ilgi gösteren Sarı-Kırmızılılar, kapalı tribünün merdivenlerine oturunca hakem Hakan Sivriselvi ilk düdüğü çalmadı. Yapılan anonslar sonrasında merdivenler açılırken, tribüne asılan pankartlar da kaldırıldı. 

Yıldızlardan müthiş final 

BOZHAN MEMİŞ 

GALATASARAY Yıldız Takımı, Dereağzı Tesisleri'nde oynanan maçta ezeli rakibi Fenerbahçe'yi 3-2'lik skorla geçerek, yenilgisiz şampiyon olmayı başardı. İkinci Başkan Ergun Gürsoy'un da izlediği maçta Sarı-Kırmızılılar'ın gollerini Mert 2 ve Soner kaydetti. Fenerbahçe'nin sayıları ise Yasin ve Efe'den geldi. Yıldız takım, namağlup şampiyonluğunun yanısıra rakip filelere bıraktığı 147 golle de rekora imza attı. 

Notlar 

'Engel olamadık' 
SAKARYASPOR Teknik Direktörü Şaban Yıldırım, Galatasaray karşısında direndiklerini, ancak penaltı golüne engel olamadıklarını söyledi. Güçlü rakibi karşısında başa baş bir oyun ortaya koyduklarını vurgulayan Yıldırım, "Puan alsaydık daha iyi olacaktı" diye konuştu. 

Ribery'den açılış 
İLK on birde oynaması beklenen Ribery, ikinci yarıda şans buldu. İlk kez Ali Sami Yen'e çıkan Fransız yıldız, sürati ve çalımlarıyla tribünleri coşturdu. Bu arada maç sonunda Ribery, stadda unutuldu. 

Fener'e taşlama 
ALİ Sami Yen Stadı'nı dolduran taraftarlar, UEFA Kupası'nda Real Zaragoza'ya yenilen Fenerbahçe'ye pankartlarla gönderme yaptı. Kapalı tribüne asılan, "Kan kardeşimiz Alvaro" pankartı dikkat çekti. 

İki fire verdiler 
HAFTAYA Samsun ile deplasmanda karşılaşacak olan Galatasaray'da Ergün ve Ayhan dördüncü sarı kartlarını görerek cezalı duruma düştü. Hakan Ünsal ise sol ayak bileğinden sakatlandı. Tecrübeli oyuncunun durumu bugün belli olacak. 

Gurbetçiler tribünde 
EUROCARD sahibi 22 taraftar da Galatasaray-Sakaryaspor karşılaşmasını tribünden izledi. Maç öncesinde futbolcularla bir araya gelen gurbetçiler, daha sonra "Eski açık sarı desene" filmini izledi. 

Cafercan'dan imza 
SARI-Kırmızılı takımın gelecekteki yıldızları arasında gösterilen Cafercan, üç yıllık yeni sözleşme imzaladı. Genç futbolcunun menajeri, Galatasaray ile yeniden anlaştıkları için mutlu olduklarını söyledi. 

Uğur fırtınası 
TEKNİK Direktör Hagi'nin bu sezon ikinci kez on birde şans verdiği Uğur performansıyla beğeni topladı. Genç futbolcu, kanat bindirmeleri ve savunmadaki performansıyla takıma katkı sağlarken, tribünlerin alkışını aldı. 

PAF'lar yıkıldı 
PAF Ligi'nde şampiyonluk hesapları yapan Galatasaray, Sakaryaspor engeline takıldı. Sarı-Kırmızılılar, beklenen futbolundan uzak kaldığı 90 dakikada, rakibin attığı tek gole engel olamadı. 


</TEXT>
</DOC>
