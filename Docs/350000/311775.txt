<DOC>
<DOCNO> 311775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur16.html </URL>
<DATE> 2005/02/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İletişim fakültesi mezunlarına öğretmenlik yolu açıldı... 
</HEADLINE>
<TEXT>

     İletişim fakültesi mezunlarına öğretmen olabilme yolu açıldı. Ankara Üniversitesi Eğitim Bilimleri Enstitüsü'nde, Gazetecilik, Halkla İlişkiler ve Radyo-TV alanlarında öğretmenlik tezsiz yüksek lisans eğitimi verilecek. 
     YÖK, Ankara Üniversitesi Rektörlüğü'nün, Eğitim Bilimleri Enstitüsü bünyesinde Gazetecilik Öğretmenliği, Halkla İlişkiler Öğretmenliği ve Radyo Televizyon Öğretmenliği alanlarında 1.5 yıllık tezsiz yüksek lisans programları açılması talebine ilişkin yazısını değerlendirerek, uygun buldu. 
     Bu çerçevede, iletişim fakültesi mezunları, 1.5 yıl süreyle tezsiz yüksek lisans eğitimi aldıktan sonra iletişim meslek liselerinde görev yapabilmek için öğretmen adayı olabilecekler. 
     YÖK'ün bu kararı kapsamında Ankara Üniversitesi Eğitim Bilimleri Enstitüsü bünyesinde Gazetecilik Öğretmenliği, Radyo Televizyon ve Sinema Öğretmenliği ve Halkla İlişkiler Öğretmenliği adı altında ana bilim dalları kuruldu. 
     -BAŞVURU TAKVİMİ- Söz konusu öğretmenlik programları için kontenjanlar ve başvuru takvimi belirlendi. 
     Gazetecilik, Halkla İlişkiler ve Radyo-TV öğretmenlikleri tezsiz yüksek lisans programlarının her birine 5 olmak üzere toplam 15 kontenjan ayrıldı. 
     İletişim fakültesi mezunu adaylar, 10-11 Şubat 2005 tarihlerinde Ankara Üniversitesi'nin Cebeci kampusundaki Eğitim Bilimleri Enstitüsü'ne şahsen başvuracaklar. 
     Başvuru sırasında istenen belgeler ve koşullar şöyle 
     - 2 adet vesikalık fotoğraf yeni çekilmiş, baş açık, sakalsız 
     - Lisansüstü Eğitimi Giriş Sınavı LES sonuç belgesinin onaylı örneği Her üç bölüme başvurabilmek için LES'in eşit ağırlıklı puan türünden en az 45 almış ve 2 yıllık süreyi aşmamış olmak gerekiyor 
     - Diploma veya mezuniyet belgesinin onaylı örneği, - Mezuniyet derecesini gösterir not dökümü lisans not ortalaması en az 65 100 . 
     Başvurusu uygun bulunan adaylar, 15 Şubat'ta mülakat sınavına alınacak. Kazanan adaylar, 17 Şubat'ta kayıt yaptırabilecek. 
     
</TEXT>
</DOC>
