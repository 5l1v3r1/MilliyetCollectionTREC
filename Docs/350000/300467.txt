<DOC>
<DOCNO> 300467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun01.html </URL>
<DATE> 2004/12/24/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Coca- Cola'dan eski çalışanına 3 milyon dolar tazminat 
</HEADLINE>
<TEXT>

     Merih KALENDER DHA 

MEŞRUBAT devi Coca-Cola, Yeni Güney Galler Yüksek Mahkemesi'nin kararıyla eski bir çalışanına 3 milyon dolar tazminat ödemeye mahkum oldu. 
     1997 yılında bir kola otomatını doldururken soyguncuların saldırısına uğrayan Craig Pareezer, başından göğsünden ve midesinden vurulmuştu. Kendisine bir daha kola makinalarında çalışmayacağı söylendikten sonra işe geri dönen Pareezer, iki yıl sonra aynı bölgede benzer bir saldırıya daha uğramıştı. 
     Pareezer çalışma esnasında uğradığı saldırının ardından vücudunun muhtelif organlarında meydana gelen ağrılar nedeniyle iş göremez hale geldiği ve aile hayatının da bundan etkilendiği gerekçesiyle meşrubat devini dava etti. Eylül ayındaki duruşmada mahkeme Coca Cola'ın Pareezer'ın ikinci saldırıda yaralanmasında sorumluluğu bulunduğuna hükmetti. 
     Yeni Güney Galler Yüksek Mahkemesi ise dünkü duruşmada saldırılarda dilinin yarısı kopan ve karaciğeri parçalanan Pareezer'a 2.8 milyon, talihsiz işçinin vuruluşuna tanık olan eşi ve oğluna da 100 bin dolar tazminat ödenmesini uygun buldu. Tazminatı çok bulan Coca Cola yetkilileri, temyize gideceklerini duyurdu, ancak firmanın temyiz koşulu olarak Pareezer'a hemen 260 bin dolar ödemesi gerekiyor. 
     Kararı sevinçle karşılayan 39 yaşındaki Craig Pareezer, "Saldırının ardından hayatım çok fazla değişmişti. Çok korkunç bir gündü. Çok sayıda ameliyat oldum ve hala olmam gerekiyor" dedi. 
     
</TEXT>
</DOC>
