<DOC>
<DOCNO> 337054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy35.html </URL>
<DATE> 2005/04/26/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan'ın mektubuna Ermenistan'dan yanıt geldi... 
</HEADLINE>
<TEXT>

     Osman Sert CNN TÜRK 

Başbakan Recep Tayyip Erdoğan'ın Ermeni iddialarıyla ilgili olarak Ermenistan Devlet Başkanı Robert Koçaryan'a gönderdiği 'iki ülke arasında ortak komisyon kurulmasına ilişkin mektuba' yanıt geldi. 
     Koçaryan'ın Başbakan Recep Tayyip Erdoğan'a gönderdiği mektupta, Türkiye'nin ortak komisyon teklifine olumlu bakılıyor. Ancak Ermenistan, ortak komisyon önerisini 'ön koşulsuz olarak' görüşmeye hazır olduğunu bildirdi. Bu tutum Erivan'ın toprak ve soykırım iddialarından vazgeçmeden masaya oturmak istediği şeklinde yorumlandı. 
     Cevabın beklenenden farklı olmadığını belirten Dışişleri yetkilileri, 'önkoşulsuz' kelimesinin ise, Ermenistan'ın işgal ettiği Azeri toprakları, soykırım iddiaları ve Doğu Anadolu'daki toprak taleplerinden vazgeçmeden görüşmelere başlamak olduğunun altını çiziyor. 
     Ortak komisyonun ne zaman kurulacağı ve nasıl çalışacağı gibi detayların iki ülke arasında yapılan görüşmelerden sonra netlik kazanması bekleniyor. 
     Mektup, Dışişleri Bakanlığı'ndaki değerlendirmenin ardından Başbakan Erdoğan'a sunulacak. Türkiye, Ermeni iddialarını araştıracak ortak bir komisyon kurulması yönündeki önerisini 13 nisanda mektupla Ermenistan Devlet Başkanı Robert Koçaryan'a iletmişti. 
     
     Ermeni iddialarına karşı deklarasyon 

     TBMM 13 nisanda, Ermeni soykırım iddialarına karşı bir deklarasyon yayımlamış ve iktidar ve ana muhalefet partisinin, tarihi gerçeklerin bilimsel araştırmayla gün ışığına çıkarılması ve tarihin iki ulus için de yük olmaktan çıkarılmasını amaçlayan bir öneri yaptıkları belirtilmişti.. 
     Deklarasyonda ayrıca, Meclis'in, gerek Türkiye'nin gerek Ermenistan'ın çıkarlarının, asırlar boyunca aynı topraklar üzerinde birbirlerine karşı hoşgörü ve barış içinde yaşamış olan Türk ve Ermeni uluslarını barıştırmak, onları savaş yıllarından kaynaklanan derin önyargılara tutsak olmaktan kurtarmak, hoşgörü, dostluk ve işbirliğine dayalı bir ortak geleceği paylaşmalarına vermek olduğu da vurgulanmıştı. 
     

     
</TEXT>
</DOC>
