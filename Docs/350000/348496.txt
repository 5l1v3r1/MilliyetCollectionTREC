<DOC>
<DOCNO> 348496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun03.html </URL>
<DATE> 2005/06/03/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Rice'tan Türkiye'ye güçlü AB desteği 
</HEADLINE>
<TEXT>

     ABD Dışişleri Bakanı Condoleezza Rice, Türkiye'yi de içine alan, ortak değerler etrafında birleşmiş bir Avrupa'dan herkesin çıkarı bulunduğunu söyledi. 
     Rice, Washington'da Avrupa Birliği-ABD bakanlar toplantısı çerçevesinde AB Ortak Güvenlik ve Dış Politika Yüksek Temsilcisi Javier Solana, Lüksemburg Dışişleri Bakanı Jean Asselborn ve Avrupa Birliği komisyoneri Benita Ferrero-Waldner ile biraraya geldi. 
     Rice, toplantıların ardından AB anayasasına ilişkin Fransa ve Hollanda'daki referandumlardan çıkan sonuç ve bu sonucun, Türkiye'nin AB'ye üyeliği yönündeki Amerikan hedefine bir darbe olup olmadığı yönündeki bir soruyu yanıtladı. 
     Rice, soruya ''Her şeyden önce Avrupa'nın bütünleşmesinde ABD'nin uzun dönemli çıkarı bulunuyor. Başkan da bunu teyit etti ve Brüksel'deyken, küresel bir ortak olarak güçlü Avrupa'ya olan inancımızı ve kararlılığımızı güçlendirdi. Bizim görüşümüze göre ABD ile küresel ortak olarak hareket etme kabiliyeti olan güçlü ve birleşik bir Avrupa, demokratik değerlerimiz ve ortak tarihimizle birlikte, sadece bütün dünyada demokrasi ve özgürlük için savaşan güçlerin sayısının katlanmasına hizmet edecektir'' yanıtını verdi. 
     ABD'nin bu yönde politikalarını sürdüreceğini belirten Rice, Irak'ta, İran'ın potansiyel nükleer sıkıntıya yol açması konusunda ve daha geniş kapsamda Ortadoğu'da önlerinde büyük bir gündem olduğunu kaydetti. 
     Rice, ''Avrupa'nın bu konulara gelecekte nasıl yaklaşacağına ilişkin konuşamam. Bu, Avrupalıların karar vereceği bir şey. Hep şuna inandık ve söyledik ki, içeriye değil dışarıya bakan bir Avrupa, Avrupa'nın bütün demokrasilerine Avrupa perspektifi ve geleceği öneren bir Avrupa, bu kıtanın birlik ve bütünleşmesinin tamamlanması için çok büyük önem taşıyor. Ve bu da elbette Türkiye'yi de kapsıyor'' diye konuştu. 
     AB ve NATO'daki ülkelerle ''elele'' çalışıldığını vurgulayan Rice, ''Herkesin Avrupa'da çıkarı var. Ortak değerler etrafında birleşmiş bir Avrupa. Ve elbette bu Avrupa, Türkiye'yi de içeriyor. Bunun zor bir dönem olduğunu anlıyoruz ve ilerleme yönünde zor bir dönemin olacağını da anlıyoruz. Ancak içeriye değil dışarıya dönük bir Avrupa umudumuzu sürdürüyoruz'' dedi. 
     Ferrero-Waldner ise 22 Haziran'da yapılacak uluslararası Irak konferansının AB ile ABD arasındaki derin ve dinamik işbirliğinin bir sonucu olduğunu bildirdi. 
     AB anayasasına ilişkin muhalefetin hem sağ hem de soldan gelmesine karşılık bu konuda nasıl ilerleme sağlanabileceği sorusu yöneltilen Asselborn ise şunları söyledi 
     ''Şimdi anayasasız bir Avrupa'nın daha iyi işlediğini söyleyemeyeceğim, ama işliyor. Anayasa, Avrupa'nın iç ve dış işleyişini kuvvetlendirecekti. AB'nin 25 ülkesinden 2'si anayasaya hayır, 9'u evet dedi. İspanya'nın Avrupa anayasasına çok açık onay veren bir referandumu oldu. Halkları dinlemek için sessiz kalmalıyız. Avrupa'daki politikalarımızın güvenilirliği hakkında düşünmeliyiz. Lüksemburg'da durumu tersine çevireceğiz. Bir sonraki referandumu sonbaharda yapacağız ve bu davanın henüz kaybedilmediğini göreceksiniz. Biz daha iyi bir Avrupa'ya inanıyoruz ve insanları ikna etmek zorundayız. İnsanları, içeriğe değil metinde yazılana cevap verme yönünde ikna etmeyi sürdürmeliyiz''. 
     AB ve ABD, 22 Haziran'da Rice ve AB dönem başkanı Lüksemburg'un Dışişleri Bakanı Asselborn'un başkanlık edeceği, dışişleri bakanları düzeyinde bir uluslararası konferans düzenleyecek. Bu konferansla Irak hükümetine uluslararası destek sağlanması hedefleniyor. 
     Konferansta Irak'ın ekonomik güçlükleri, yeniden yapılanma, kamu ve hukuk düzeni temel konular olacak. 
     
</TEXT>
</DOC>
