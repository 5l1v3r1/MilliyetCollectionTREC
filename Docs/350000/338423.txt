<DOC>
<DOCNO> 338423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko10.html </URL>
<DATE> 2005/04/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Babacan'dan Telecom Italia yorumu... 
</HEADLINE>
<TEXT>

     Devlet Bakanı Ali Babacan, Telecom Italia’nın Türk Telekom ihalesini kazanamamaları durumunda Türkiye’den gidebilecekleri yönündeki açıklamalarının anımsatılması üzerine, "Avea-Aycell arasında bir sözleşme vardır ve taraflar buna göre hareket edecektir. Onun dışında özel sektörün kararı tamamen kendisine aittir" dedi. 
     Babacan, Asya Kalkınma Bankası’nın 2-6 Mayıs arasında İstanbul’da yapılacak 38’inci yıllık genel kuruluyla ilgili düzenlediği basın toplantısında, gazetecilerin gündemdeki konulara ilişkin sorularını da yanıtladı. Telekom Italia’nın açıklamalarını bir koşut gibi görüp görmediğinin sorulması üzerine Babacan, Aria ve Aycell birleşmesinde tarafların kendi aralarında bir sözleşme imzaladıklarını anımsattı. 
     Tarafların bu protokol çerçevesinde hareket edeceklerini vurgulayan Babacan, şöyle devam etti 
     "Onun dışında özel sektörün kararı tamamen kendisine aittir. Bizim bir özelleştirme programız vardır. Bu özelleştirme programı çerçevesinde çalışmalarımız yoğun bir şekilde devam ediyor. Her bir kuruluşun da kendi ayrı stratejisi, kendi farklı yaklaşımı olabilir. Herkes kendi kararını kendisi verecek. Bunun hakkında bir yorum yapmanın doğru olduğunu düşünmüyorum. Ancak bir sözleşme vardır, bazı hükümleri vardır. Buna da tüm tarafların bağlı kalacağını düşünüyorum." 
     
     "ÖTV GÜNDEME GELDİ" 
     KDV indirimi çalışmalarının dün yapılan Yatırım Danışma Konseyi’nde IMF’yle görüşülüp görüşülmediği yönündeki bir soru üzerine Babacan, basit, anlaşılabilir, fazla istisnaları olmayan bir vergi sisteminin Türkiye’de yerleşmesi konusunda tam bir fikir birliği sağlandığını söyledi. Babacan, detaylı bir şekilde KDV ve başka vergilerin gündeme gelmediğini ifade ederken, bazı katılımcıların hafif ticari araçlarla ilgili ÖTV’yi gündeme getirdiklerini, KDV’yle ilgili özel bir gündem olmadığını bildirdi. 
     
     BÜYÜKDENİZ’İN İSTİFASI 
     Babacan, istifa eden Halk Bankası Genel Müdürü Adnan Büyükdeniz’in, acil bir operasyon geçirdiğini ve doktorlarının kendisine seyahat etme yasağı koyduğunu bildirdi. Gelecek dönemde Halk Bankası’nın aktif çalışmasını beklediklerini, bunun için de sık yolculukların gündeme geleceğini ifade eden Babacan, Büyükdeniz’in doktorlarının bu tempoyu tavsiye etmediklerini belirtti. Yönetim Kurulu Başkanı Hasan Sezer’in Genel Müdürlüğe vekalet ettiğini kaydeden Babacan, yeni genel müdürün yönetim kurulu tarafından belirleneceğini söyledi. 

ANKA 
     
</TEXT>
</DOC>
