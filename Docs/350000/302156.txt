<DOC>
<DOCNO> 302156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko05.html </URL>
<DATE> 2004/12/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdemir Yönetim Kurulu Başkanı Yarımca'daki arsa en ideal yer 
</HEADLINE>
<TEXT>

     Ereğli Demir ve Çelik Fabrikaları T.A.Ş ERDEMİR Yönetim Kurulu Başkanı Recai Berber, EVYAP'tan satın aldıkları Yarımca'daki arazinin kendi ihtiyaçlarına cevap verebilecek en ideal yer olduğunu belirterek, ''Yarımca'da çelik servis merkezi olarak yapacağımız yatırım yaklaşık 50 milyon dolar civarında olacak'' dedi. 
     ERDEMİR'in her yıl gerçekleştirdiği ''Yılın Müşterisi ve Tedarikçisi Ödülleri'', Ceylan Otel'deki törenle sahiplerine verildi. 
     Burada konuşan Berber, ERDEMİR'in 2004 yılı faaliyetleri hakkında bilgi vererek, dünyada çelik fiyatlarının global olarak çok güzel geliştiğini, kendilerinin de bu tarihi fırsattan yararlandıklarını söyledi. 
     2004 yılını kendileri için ''altın bir yıl'' olarak nitelendiren Berber, 2005'in zor geçeceği görüşünü dile getirdi. 
     Berber, ERDEMİR'in, Cumhuriyet tarihinin yarattığı en önemli değer olduğunu belirterek, 20. yüzyılda kaçırılan fırsatların 21. yüzyılda yakalanacağını kaydetti. 
     2003 yılının şirketleri açısından her alanda rekorların kırıldığı ve tarihin en yüksek sonuçlarının elde edildiği yıl olduğunu anımsatan Berber, ''ERDEMİR, 2004'ün ilk 9 ayında 2 milyon 688 bin ton üretim miktarı, 1 milyar 443 milyon dolar net satış geliri ve 319 milyon dolar net kar rakamlarına ulaşmıştır'' dedi. 
     
     YARIMCA'DAKİ ARAZİ 
     Recai Berber, basın mensuplarının ERDEMİR'in EVYAP'tan satın aldığı Yarımca'daki araziye ilişkin sorularını da yanıtladı. 
     Berber, 2003'ün Mart ayından beri Marmara Bölgesi'nde bir çelik servis ve lojistik merkezi olarak yer aradıklarını belirterek, Yarımca'daki arazinin satış aşamasında olduğunu öğrendiklerini söyledi. 
     Bu araziyle Danimarkalı, Dubaili ve ABD'li yabancı firmaların ilgilendiğini ifade eden Berber, burası için satıcı firmayla temasa geçtiklerini kaydetti. 
     Berber, satıcı firmanın, aynı fiyatı vermeleri durumunda milli bir kuruluş olarak ERDEMİR'i tercih edeceğini söylediğini belirterek, ''Çünkü bu bölgedeki sanayiye en büyük hizmeti ERDEMİR veriyor'' dedi. 
     Arazide bir çelik servis merkezi ve yeni bir liman kurmayı planladıklarını belirten Berber, buradaki limanın Haydarpaşa Limanı'na alternatif olacağını bildirdi. 
     Berber, arazinin pahalı alındığı yönündeki görüşlere de değinerek , ''Biz, 15 gün önce özelleştirme tarafından satılmış da 15 gün sonra almış değiliz. 1998 yılında satılmış'' diye konuştu. 
     Arsanın bulunduğu yerin deprem bölgesinde olduğu yönündeki eleştirilere ilişkin de Berber, şunları kaydetti 
     ''Japonya'da her gün deprem oluyor. O zaman o sanayinin hiç olmaması gerekiyor. Ford Otosan İzmit'te fabrika kurdu. Bataklıktı orası, depremde her yer yerle bir olurken, oraya bir şey olmadı. Eğer teknolojiye uygun bir yatırım yaparsanız, binanıza kesinlikle hiçbir şey olmaz.'' Berber, ''medyanın, araziye talip yabancılarla temasa geçerek, onların Türkiye, hatta ERDEMİR üzerindeki oyunlarına ortak olduğunu'' öne sürerek, dava açtıklarını söyledi. 
     
     ''HASSAS DAVRANILMALI'' 
     ERDEMİR'in yüzde 50'sinin borsada işlem gördüğünü ve özelleştirilmesinin gündemde olduğunu anımsatan Berber, haber hazırlanırken çok daha hassas davranılması gerektiğine işaret etti. 
     Yeterli liman ve lojistik olmadığı için gemi taşımacılığının gelişemediğini ifade eden Berber, ''EVYAP'tan satın aldığımız Yarımca'daki arazi, Marmara'da bizim ihtiyaçlarımıza cevap verebilecek en ideal yer'' dedi. 
     Berber, Yarımca'da satın alınan arazide yapılacak yatırımla ilgili şunları bilgileri verdi 
     ''Yarımca'da çelik servis merkezi olarak yapacağımız yatırım yaklaşık 50 milyon dolar civarında olacak. Liman için şu an bir şey söyleyemiyorum. Eğer biz kendimizin ve çevredekilerin ihtiyaçlarına göre yaparsak farklı bir rakam çıkacak. Yani belki 100 milyon dolarlık bir yatırım olacak. Biz bunu büyük bir konteyner limanı olacak şekilde tasarlıyoruz. O şekilde olursa 200 milyon dolarlık bir yatırım gerekir.'' Berber, buranın 2005 yılı içerisinde çelik servis merkezi olarak faaliyete geçeceğini, projenin büyüklüğüne göre 2005 sonuna kadar liman olarak kullanılmaya başlanacağını söyledi. 
     Bu yatırımın 2 yıl kadar süreceğini ifade eden Berber, çelik servis merkezi olarak Ege ve Orta Anadolu'da da yatırım yapacaklarını, 2006 yılında Romanya'da bir çelik servis merkezi oluşturacaklarını bildirdi. 
     
     ÖDÜL TÖRENİ 
     ERDEMİR'in her yıl düzenlediği ''Sektöründe Yılın Müşterisi'' ödülleri Yücel Boru ve Profil Endüstrisi, Önaysan Metal, Türk Demir Döküm Fabrikaları, BMC, Aksa Jeneratör, Alpler Ziraat Aletleri, ERDEMİR Çelik Servis Merkezi, FERCU Çelik ve Dış Ticaret, Kontensan ve İzvan Ambalaj'a verildi. 
     ''Bağlılık Ödülü''nü ise Bor Çelik, Jantaş Cam Sanayii, Samet Kalıp ve Madeni Eşya, Has Metal, Aygaz, Arçelik ve Kibar Dış Ticaret aldı. 
     ''Yılın Tedarikçisi'' ödülü, Haznedar Refrakter ve Kıran Holding'e verilirken, ''Ürün Geliştirme İşbirliği Ödülü''ne de Toyota Türkiye layık görüldü. 
     
</TEXT>
</DOC>
