<DOC>
<DOCNO> 347647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko03.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırlar kasası açıldı sır içeride kaldı... 
</HEADLINE>
<TEXT>


6.5 trilyon liralık zimmet davası düğümünü çözmesi beklenen Dilek Dizdaroğlu'na ait kasa açıldı. Kasadan dört sayfalık not çıktı. İçeriği gizli tutulan notun düğümü çözmede etkili olması bekleniyor 

AHMET ERHAN ÇELİK Ankara 

Ziraat Bankası Caddebostan Şubesi'nde üç yıl önce tespit edilen 6.5 trilyon liralık 6.5 milyon YTL zimmet vakasındaki esrarengiz banka kasasının önceki gün mahkeme kararıyla açıldığı öğrenildi. Caddebostan'da zimmetle suçlanan ve halen firari olan Yönetmen Dilek Dizdaroğlu ile eşi emekli Albay Akil Dizdaroğlu'na ait 8 numaralı şube kasasından 3 tabanca, el yazması 4 sayfalık not, broşlar, bilezik ve yüzük gibi ziynet eşyaları ile az miktarda yatırım fonu çıktı. 
Kasayı açan heyetin hazırladığı tutanakta tabancalardan birinin "markasının saptanamadığı" ibaresine yer verildiği öğrenildi. Balistik muayenesine gönderilen diğer 2 silahın 14'lü Browning ve 7.65 Kırkkale marka olduğu belirlenirken, el yazması notların içeriği gizli tutuluyor. 
Kadıköy Asliye Hukuk Mahkemesi'nin 30 Mayıs tarihli kararıyla aynı gün açılan kasa, Aralık 2002'de mahkeme kararıyla mühürlenmişti. Zimmetle ilgili olarak pek çok müfettiş raporu hazırlanarak onlarca dava açıldığı halde, esrarengiz kasanın açılmasına kimse taraftar olmamıştı. 

Adalet Bakanı devrede 
Miliyet'te 27 Mayıs'ta yayımlanan "6.5 trilyonluk zimmette 'sırlar kasası' açılamıyor" başlıklı haberin ardından kasanın açılmasında Adalet Bakanı Cemil Çiçek'in de etkili olduğu öğrenildi. Başbakan Recep Tayyip Erdoğan'ın da esrarengiz kasa ve Caddebostan vakasıyla ilgili olarak bilgilendirildiği kaydedildi. 

Deliller karartılırsa 
Dizdaroğlu'nun avukatı Ayhan Sağıroğlu kasanın açılması sırasında kendilerinin bulunmadığını belirterek, şöyle konuştu 
"Bize herhangi bir tebligat yapılmadı. Hukuki zorunluluk bulunmuyor ancak bizimde orada olmamız iyi olurdu. Ziraat Bankası bizim istediğimiz belge ve bilgileri ya gönderemiyor ya da göndermiyor. Banka bizim lehimize olacak delilleri karartabileceği gibi yeni delillerde oluşturabilir." 

Silahlar Akil Bey'in 
Edinilen bilgilere göre banka kasasından çıkan silahlar emekli komando Albay Akil Dizdaroğlu'na ait bulunuyor. Muvazzaf olduğu dönemde Hakkari - Yüksekova'da bölük komutanlığı yapan Dizdaroğlu, 1990'dan itibaren Fenerbahçe, Kalender ve Aksaray orduevlerinde amir olarak görev yaptı. 
Bu görevler sırasında Muhittin Fisunoğlu, Necdet Üruğ gibi emekli generallerle yakınlık sağlayan Dizdaroğlu, ilişkilerini eşi Dilek Dizdaroğlu'na yönlendirdi. Dizdaroğlu, "Caddebostan repo hesabı" adı altında havuz hesap oluşturdu. Bu hesap sayesinde 9 yıl boyunca mudilerine yüksek getiri sağlanırken memurların paraları zimmete geçirmesiyle uygulama da son buldu. 




</TEXT>
</DOC>
