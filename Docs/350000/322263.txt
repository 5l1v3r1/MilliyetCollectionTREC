<DOC>
<DOCNO> 322263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur04.html </URL>
<DATE> 2005/03/09/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İstanbul'da taksici eylemi... Yolları araç trafiğine kapattılar 
</HEADLINE>
<TEXT>

     Zeytinburnu'nda bir meslektaşlarının, parası gasp edildikten sonra silahla ağır yaralanmasına tepki gösteren çok sayıda taksici, araçlarıyla konvoy oluşturup kentte dolaşarak olayı protesto etti. 
     AA muhabirinin aldığı bilgiye göre, 34 TCU 09 plakalı taksinin sürücüsü Ali Aydoğan, aracına binen kişi ya da kişilerce Telsiz Mahallesi Seyit Nizam Caddesi'nde durdurulduktan sonra üzerindeki bir miktar parası gasp edildi. 
     Ardından zanlılarca kafasından tabancayla tek kurşunla vurularak ağır yaralanan Aydoğan, İstanbul Üniversitesi Tıp Fakültesi Hastanesi'ne kaldırıldı. 
     Olayın duyulması üzerine gece saatlerinde aynı ilçedeki Turan Güneş Caddesi'nde toplanan çok sayıda taksici, siyah kurdele taktıkları araçlarıyla konvoy oluşturup korna çalarak Aydoğan'ın tedavi gördüğü Fatih Çapa Millet Caddesi'ndeki hastanenin önüne geldiler. 
     Hastane girişindeki caddeyi kısmen araç trafiğine kapatan taksiciler, ''Aydoğan'ın 20 YTL için yaralandığını, kendilerinin de bu tür olaylarla karşılaşabileceklerini'' belirterek, ''Ekmek parası için çalışıyoruz. Devlet bize sahip çıksın. Artık bu tür olaylar önlensin. Failler bir an önce bulunsun'' dediler. 
     Hastanenin girişini kapatan polislerce içeri alınmayan taksiciler, bunun üzerine araçlarıyla buradan ayrılıp Millet Caddesi-Aksaray-Atatürk Bulvarı güzergahını takip ederek Unkapanı Köprüsü'nden Beyoğlu'na geçtiler. 
     Korna çalarak Tarlabaşı Bulvarı'ndan Taksim Meydanı girişine kadar gelen taksiciler, meydan girişinde Çevik Kuvvet Şube Müdürlüğü'ne bağlı polisler tarafından durduruldu. 
     Meydana girmelerine izin verilmeyen taksiciler, bunun üzerine geldikleri güzergahtan tekrar Fatih'teki İstanbul Üniversitesi Tıp Fakültesi Hastanesi önüne gelerek olaysız olarak dağıldılar. 
     Geçtikleri bazı yolları araç trafiğine kapattıkları görülen taksicilerin araçlarının plakaları polislerce tek tek not edildi. 
     Polis, kaçan zanlıları bulmak için başlattığı çalışmaları sürdürüyor. 
     
</TEXT>
</DOC>
