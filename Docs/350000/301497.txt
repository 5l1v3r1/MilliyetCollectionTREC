<DOC>
<DOCNO> 301497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yazar/bila.html </URL>
<DATE> 2004/12/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'ye nota 
</HEADLINE>
<TEXT>


Dışişleri Bakanlığı, 17 Aralık kararlarıyla ilgili olarak Avrupa Konseyi sekreteryası ve Avrupa Birliği Komisyonu'na nota vererek, kalıcı sınırlamaları kabul etmeyeceğini bildirdi. 
Ankara böylece zirve kararının kalıcı sınırlamalar uygulanabileceğine ilişkin hükümlerine karşı, kendi yorum ve itirazlarını kayda geçirmiş oldu. 
Dışişleri Bakanlığı yetkilileri, bu notadan önce de zirve süreci içinde Türkiye'nin itirazlarını Başbakan Recep Tayyip Erdoğan'ın yaptığı konuşmayla yine kayda geçirmiş olduklarını belirttiler. 
CHP lideri Deniz Baykal, Avrupa Konseyi ve Avrupa Birliği'ne iletilen notaların aslında Başbakan Erdoğan'a verilmiş sayılması gerektiğini söylüyor. Baykal ve CHP'nin bu konudaki yaklaşımı, "Madem nota vererek karara itiraz edecektiniz, o zaman 17 Aralık'ta niye kabul ettiniz " mantığına dayanıyor. Başbakan Erdoğan ve Türk heyetinin sınırlayıcı bu kararları salt tarih alabilmek için Brüksel'de kabul ettiklerini, Ankara'ya zafer olarak yansıttıklarını ancak sonradan nota vererek, gerçek durumu kabul ettiklerini vurguluyorlar. 
Dışişleri Bakanlığı yetkilileri ise notanın ileride Türkiye'nin müzakere pozisyonuna hazırlık amacıyla verildiğini belirtiyorlar. Hem zirve sırasında, hem de sonrasında Türkiye'nin kalıcı sınırlamaları kabul etmeyeceğini, zaten bunun Avrupa Birliği'nin hukukuna da aykırı olacağını kaydederek, müzakerelerde Türkiye'nin göstereceği yaklaşımın şimdiden iletilmiş olduğunu vurguluyorlar. Müzakere tarihi almakla birlikte kendi anlayışını notayla kayda geçiren tek ülkenin Türkiye olmadığını, daha önce 20'ye yakın ülkenin de aynı yöntemi kullandığını belirtiyorlar. 
Müzakereler başladığında Türkiye, serbest dolaşım ve tarım gibi alanlarda kalıcı sınırlamaları kabul etmeyeceğini, bu konudaki görüşünü verdiğini notalarla daha önce de AB Komisyonu'na ve Avrupa Konseyi sekreteryasına ilettiğini hatırlatarak, masaya oturacak. 
Dışişleri Bakanlığı yetkililerinin notayla ilgili değerlendirmeleri böyle. 
CHP ise bu başvuruyu hükümetin 17 Aralık kararlarıyla ilgili olarak düştüğü çelişkinin ifadesi şeklinde değerlendiriyor. 



</TEXT>
</DOC>
