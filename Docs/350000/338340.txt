<DOC>
<DOCNO> 338340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo10.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa kollandı mı 
</HEADLINE>
<TEXT>


20 Mart 2005 günü oynanan Bursaspor-Sivasspor maçı öncesi devletin resmi bahis şirketi İddaa'nın internet sitesinde, ev sahibinin Süper Lig'den haksız olarak düşürüldüğü ve bu yıl terfi etmesi istendiği için müsabakayı Yeşil-Beyazlılar'ın kazanacağı öngörüsü yapılmıştı 

UĞUR MELEKE 


Maçın neticesi, sitede tahmin edildiği gibi 1-0 Bursaspor lehine oldu ve o günden itibaren son 6 maçını kaybetmeyen Yeşil-Beyazlılar ligde bitime 4 hafta kala 53 puanla dördüncü sıraya kadar tırmandılar. Geçen yıla kadar Türkiye 1. Ligi tarihinde dört büyükler dışında küme düşmeyen tek takım olan Bursaspor, 1985-1986 sezonunda 16.sırada bitirdiği ligden, Türkiye Kupası'nı kazandığı için düşmemiş bir sezon sonra da 17. olup, ikinci ligde bir hafta oynamış ancak mahkeme kararıyla tekrar 1.lige dönmüştü. 
Öncelikle, yukarıda bahsettiğimiz iddia ile ilgili herhangi bir fikrimiz olmadığını belirterek, liglerin sonuna geldiğimiz şu günlerde bir "Avrupa'da küme düşen takımlar analizi" yapalım. 

Rekortmen Bursa 
İddaa'nın resmi internet sitesindeki görüşü destekler biçimde, geçtiğimiz yıl UEFA sıralamasında ilk 15'te yer alan üst düzey ligler baz alındığında, Avrupa'da en yüksek puan ortalamasıyla küme düşen takım Bursaspor oldu... 
34 maçta 40 puan elde ederek maç başına 1,18 puan toplayan Bursaspor'u, İspanya Ligi'ne 1,08 puan ortalamasıyla veda eden Valladolid ve 1,03 ortalamayla Portekiz 2.liginin yolunu tutan Alverca izliyorlar. Diğer liglerin hiçbirisinde maç başına 1 puanın üstünde kazanabilen takımlar küme düşmediler. 

Son 15 yılda bir kez 
Türkiye 1. Ligi'nde son 15 yılda 40 puanın üstünde bir takımın küme düştüğü tek sezon, 5 takımın birden 2. ligin yolunu tuttuğu 1989-90'dı. 
1990-1991 sezonunda 16 takıma düşürülen lig, dört sezon boyunca bu şekilde devam ederken her yıl 3 takım da küme düştü. Bu dönemde en yüksek puanla küme düşen takım, 1991-1992 sezonunun 14'üncüsü 31 puanlı Boluspor oldu. 
1994-1995'te tekrar 18 takımla oynanmaya başlayan ligden 10 sezondur yine 3 takım küme düşüyor. Son 9 yılın en yüksek puanla 2. lige düşen takımı ise 1997-1998 sezonunun 16'ıncısı Kayserispor... Sarı-Kırmızılılar 34 maçta 38 puan toplamışlardı. 

Avrupa'da son 5 yıl 
UEFA sıralamasında ilk dörtte yer alan, Avrupa kupalarına en fazla takım gönderen, ve en zor ligler olarak kabul edilen İspanya, İngiltere, İtalya ve Almanya'da da son beş yılda dahi Bursaspor'dan daha iyi performans göstererek küme düşen takım olmadı. 
İspanya La Liga'da son 5 sezondur play-off uygulanmıyor ve lige son 3 takım veda ediyor. Bu dönemde ligden düşen en başarılı takım 1999-2000 sezonunun 18'incisi Real Betis oldu. Betis, 38 maçta 42 puan toplamış, maç başına 1,11 ortalama tutturmuştu. 
İngiltere Premier Ligi'nde, İspanya'da olduğu gibi 20 takım mücadele ediyor ve 3 takım 2.lige düşüyor. 
Son 5 yılın en başarılı küme düşen takımı 2002-2003'te 38 maçta 42 puanla lige veda eden West Ham United oldu. Onların da maç başına puan ortalaması 1,11'di. 
İtalya Serie A'da son beş sezonda play-off uygulaması nedeniyle sondan dördüncü ve beşinciler de ikişer kez lige veda ettiler. Bu duruma rağmen hiçbirisinin performansı ligimizin sondan üçüncüsü Bursaspor'dan iyi değildi. Son beş sezondur Türkiye 1. Süper Ligi gibi 18 takımla 34 maç üstünden oynanan Serie A'nın en başarılı küme düşen ekibi 2001-2002 sezonunun 15'incisi 39 puanlı Verona oldu. Verona'nın maç başına puan ortalaması 1,15 olarak gerçekleşti. 
Almanya Bundesliga da 18 takımlı ve 3 takım düşen bir lig... Son beş yılda küme düşen son üç takımın ulaştığı en yüksek puan 36. Böylece önceki sezon 1,06 puan ortalamasıyla küme düşen Arminia Bielefeld, yeni binyılda en yüksek performans göstererek 2. ligin yolunu tutan ekip oldu. 

Bu sezon da yok 
Süper Lig'de bu sezon düşme potasının en üstünde yer alan Kayserispor'un 29 haftada topladığı puan 24. Avrupa'nın üst düzey 15 liginin düşme hattında yer alan takımları içinde de puan ortalaması Bursaspor'unkini yakalayan ekip bulunmuyor. 


</TEXT>
</DOC>
