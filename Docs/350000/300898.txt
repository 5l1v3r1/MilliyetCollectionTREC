<DOC>
<DOCNO> 300898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy15.html </URL>
<DATE> 2004/12/25/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
AK Parti il başkanları toplantısı... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, AB yolunda hiç kimsenin kendilerine hiçbir şeyi empoze edemeyeceğini söyledi. 
     Alınan bilgiye göre, Erdoğan, AK Parti İl Başkanları toplantısının basına kapalı bölümünde, AB sürecini değerlendirdi. 
     Milletin refah ve mutluluğu, ülkenin siyasal, sosyal ve ekonomik olarak gelişmesi için yola koyulduklarını belirten Erdoğan, bu hedefleri gerçekleştirmek için de başarılı bir şekilde, emin adımlarla yürüdüklerini söyledi. 
     Erdoğan, şöyle devam etti 
     ''2 yılda, Cumhuriyet tarihinde görülmeyen bir ilerleme sağladık. 17 Aralık Brüksel zirvesi bizim için çok önemliydi ve bu zirveden de başarıyla çıktık. 
     Fakat 17 Aralık bir başlangıç. Asıl süreç şimdi başlıyor. Her aday ülke gibi olağan bir müzakere süreci yaşayacağız. Bundan sonra bize daha çok iş düşüyor. Bu nedenle daha fazla çalışacağız. 
     AB yolunda hiç kimse bize hiçbir şeyi empoze edemez, dimdik ayakta durmaya devam edeceğiz. Başarımızı çekemeyen, gölgelemek isteyen bazı çevreler var, ama biz onlara kulak asmıyoruz, zamanımızı harcamıyoruz. Siz de bizim gibi yapın. Millet bize tarihi bir görev verdi. Bugüne kadar olduğu gibi gece gündüz çalışarak, bu sorumluluğumuzu yerine getirelim.'' Erdoğan, il başkanlarından, parti teşkilatlarına hakim olmalarını ve hükümet icraatlarını vatandaşlara daha iyi anlatmalarını istedi. 
     
     TOPLANTI SONA ERDİ 

     Bursa'da düzenlenen ''AK Parti 5. Bölge Yerel Yönetimler Toplantısı'' sona erdi. 
     AK Parti Genel Başkan Yardımcısı Halil Ürün'ün katılımıyla yapılan toplantının ardından yayınlanan sonuç bildirisinde, hizmetlerin uyumlu ve karşılıklı görüş alışverişi içinde yürümesi, belediyelerin çöp, temizlik, su, kanalizasyon ve altyapı hizmetlerinin aksatılmadan sürdürülmesi gerektiği belirtildi. 
     Bildiride, çarpık kentleşmenin önüne geçilmesi, yeşil alanların artırılması, kentsel dönüşümün sağlanması, kaçak yapılaşmaya izin verilmemesi, depreme dayanıklı konutların yapımına önem verilmesi gerektiğine işaret edildi. 
     Yeşil alanların artırılması, sit alanlarının korunması ve geleceğe en iyi şekilde taşınması, tarihi eserlerin bakım ve onarımının yapılması gerektiği kaydedilen bildiride, kent kültürünün oluşumuna destek verilmesi, belediyelerin istihdam alanı olarak görülmemesi konusunda çalışmalar yapılması, belediyelerde kurum içi koordinasyonun sağlanması ve belediye başkanları ile birim amirlerinin periyodik olarak toplantılar düzenlemesinin şart olduğu ifade edildi. 
     Bildiride, yerel yönetimlerin halkla iç içe olmasının, sivil toplum faaliyetlerinin teşviki ve birlikte yönetme kültürünün oluşturulması açısından önemli olduğu vurgulanırken, şu görüşlere yer verildi 
     ''Yeni yürürlüğe giren büyükşehir ve belediye yasalarında öngörülen yeni düzenlemelere uyum çalışmalarının hızla yapılması, belediye başkanları ve meclis üyelerinin şaibeye yol açacak işlerden uzak durması, halkın kötü anlamasına yol açacak tavırlardan kaçınılması, yerel ve köklü siyaset anlayışımızın muhafazakar demokrasi ile bütünleştirerek sürdürülmesi gerekir. 
     Tüm kurumlarıyla dinamik yerel yönetimlerin oluşması için çaba harcanması, toplumsal duyarlılıkların korunmasının temel vazife olarak benimsenmesinin gerekliliği, ailelerin korunması konusunun büyük önem taşıdığı, seçilmiş ve atanmışların uyumu ile başarıya ulaşılacağı unutulmamalıdır.'' Toplantıya, AK Parti Bursa, Afyon, Balıkesir, Bilecik, Kütahya ve Yalova il başkanları, bu illerin AK Partili belediye başkanları, il genel ve belediye meclis üyeleri katıldı. 
     
</TEXT>
</DOC>
