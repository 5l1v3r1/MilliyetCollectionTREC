<DOC>
<DOCNO> 326862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/siyaset/asiy.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hoca' Atalay'mış 
</HEADLINE>
<TEXT>


Başbakan Erdoğan, kameralara da yansımasına karşın Orgeneral Özkök'e değil, Bakan Atalay'a "hocam" diye hitap ettiğini öne sürdü, yine yazarları ve televizyonları eleştirdi 

ANKARA Milliyet 


Başbakan Recep Tayyip Erdoğan, kameralara da yansımasına karşın Çanakkale Deniz Zaferi'nin 90. yıldönümü etkinliklerinde Genelkurmay Başkanı Orgeneral Hilmi Özkök'e değil, yanında bulunan Devlet Bakanı Prof. Dr. Beşir Atalay'a "hocam" diye hitap ettiğini öne sürdü. Erdoğan, konuya ilişkin tartışmanın "akla hayale gelmeyecek gerekçeler bulan çirkin emelli yazarlar ve televizyonlardan kaynaklandığını" iddia etti. 
Erdoğan, "Genelkurmay Başkanı'na böyle bir hitapta bulundunuz mu " sorusu üzerine, şunları söyledi 
"O gün sayın paşam eşi ile oradaydılar. Ben kendisine hitap ettikten sonra kendileri eşleri ile beraber oldukları için kendi arabalarına hareket etti. Ben Başbakanlık'tan çok önce de siyasette Beşir Bey'e hep 'hocam' diye hitap ederim. Atalay, rektörlük ve öğretim üyeliği yapmış hocamızdır. Beraber olduğumuz için 'Hocam buyur beraber geçelim' dedim. Yani Beşir Bey'le yol açılışına gittim." 
Bu diyaloğun saptırıldığını savunan Erdoğan, "Maalesef o çirkin emelleri olan bazı, kusura bakmayın yine söylüyorum, köşe yazarlarının ve bunu yansıtan televizyonların bir adımıdır. Teessüf ederim" dedi. 

TV'de yayımlandı 
Erdoğan'ın Özkök'e "Hocam, buyurun beraber gidelim" dediği an Cihan Haber Ajansı tarafından kayda alınmıştı. atv'de görüntüye ilişkin 2 kez yayımlanan haberde de "sıcak ilişki" başlığı kullanılmıştı. Özkök'ün, Erdoğan'ın davet ettiği otomobile binmeyerek, "Biz geçiyoruz" demekle yetindiği belirtilmişti. 

Büyükanıt'ın ifadesi çarpıtıldı 

ANKARA Milliyet 

Başbakan Recep Tayyip Erdoğan, Kara Kuvvetleri Komutanı Orgeneral Yaşar Büyükanıt'ın, "Hükümetin Irak politikası yok" yönünde bir ifade kullanmadığını belirtti. Büyükanıt, "Bir Irak politikamız var mı Yok" demişti. Erdoğan, bir soru üzerine şu yanıtı verdi "Büyükanıt, bir defa 'Hükümetin bir politikası yoktur' diye bir ifade kullanmadı. İfadeyi saptırmayalım, bu çok önemlidir. 'Türkiye'nin bu konuda bir politikası yoktur' şeklinde ifade ederseniz o farklıdır. Kaldı ki biz özellikle Irak konusunda politikalarımızı oluştururken ağırlıklı olarak Dışişleri ve Genelkurmay Başkanlığımız iç içe çalışır ve onlar bu işin altyapısını oluşturur, Bakanlar Kurulu'muza gelir ve Bakanlar Kurulu'muzda da biz bunun nihai neticesini veririz. Bu çalışmalar, hep böyle yürümüştür." 

AKP Böyle bir hitap tarzı var 

AKP Çanakkale Milletvekili İbrahim Köşdere Söylendiyse samimiyetten söylenmiştir. Bu tür samimiyet kelimeleri bizim geleneğimizde var. 'Hocam' kelimesi topluluk içinde protokolde ve mikrofondan söylenseydi neyse. Ama durum öyle gözükmüyor. Abartılacak bir şey yok. Art niyet aranmamalı. Başbakanımız o gün ağladı. İnsanlar orada başbakan olduğunu veya genelkurmay başkanı olduğunu unutuyor. Ortamdan herkes etkileniyor. 
AKP Kilis Milletvekili Hasan Kara 'Hocam' kelimesi halkın arasında çok kullanılan bir kelimedir. Böyle bir hitap tarzı vardır. 

'Hocam'ın kaynağı ODTÜ öğrencileri 

EZELHAN ÜSTÜNKAYA 

'Hocam' sözünün yanı sıra 'paşam' kelimesinin de protokolde kullanımının doğru olmadığını söyleyen Dilbilimci Emin Özdemir, kişinin unvanının kullanılmasının gerektiğini belirterek, "sayın genelkurmay başkanım", "sayın başbakanım" gibi hitapları örnek gösterdi. Özdemir, "Hocam kelimesi 1970'lerde ODTÜ'lü öğrencilerden çıktı, hizmetlilere seslenirken kullanıyorlardı. Bugün çok yaygın kullanılıyor. Saygısızlık içerdiği söylenemez" dedi. Sözcüğün dinsel çağrışım içerdiğini de kaydeden Özdemir, "Hayat Bilgisi" dizisinde Perran Kutman'ın "Hocam" sözüne "Hoca camide" yanıtı vermesini de doğru kullanım olarak nitelendirdi. 


</TEXT>
</DOC>
