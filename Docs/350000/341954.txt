<DOC>
<DOCNO> 341954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo28.html </URL>
<DATE> 2005/05/12/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Canaydın "Tarihi bir galibiyet, 100. yılımızda güzel bir kupa oldu" 
</HEADLINE>
<TEXT>

     Galatasaray Kulübü Başkanı Özhan Canaydın, Fenerbahçe’yi 5-1 yenerek kazandıkları Türkiye Kupası maçı için, "Tarihi bir galibiyet, 100. yılımızda güzel bir kupa oldu" dedi. 
     Ataköy Olimpiyatevi’nde düzenlenen "2. Sporda Kalite Sempozyumu"nda, gazetecilerin, Türkiye Kupası final maçıyla ilgili sorularını yanıtlayan Canaydın, 100. yılda güzel bir kupa aldıklarını belirterek, "Biz zaten Türkiye Kupası’nın abonesi bir takımız. O yüzden çok mutlu olduk" dedi. 
     Bir gazetecinin, "26 yıl sonra sahaya indiniz, duygulandınız mı " şeklindeki sorusu üzerine Canaydın, şunları söyledi 
     "100. yılda Türkiye Kupası’nı kazandık. Size bazı insanlar ’ölü toprağı serpilmiş, renksiz, kişiliksiz’ gibi ifadeler kullanırken, siz böyle bir kupayı kazanırsanız, tabii ki hislenir, sahaya da inersiniz ve onlara çok güzel cevap verirsiniz." Başkan Canaydın, farklı skorla ilgili bir soruya, "Hedefimiz galip gelmekti. Böyle bir skorla mutlu olduk. Sonucun açık farkla olması veya 1 farkla olması şampiyonluk yarışını çok etkilemez. 
     Kaybedilen bir kupa var, o yüzden biraz etkilenmişlerdir. Büyük takımlar 2-3 gün içinde bunu atlatır" şeklinde konuştu. 
     Canaydın, "Geçen yıl Kadıköy’e gidememiştiniz, önümüzdeki hafta gidecek misiniz " şeklindeki bir soruya ise "Önümüzdeki günlere bakacağız, ona göre hareket edeceğiz" yanıtını verdi. 
     
</TEXT>
</DOC>
