<DOC>
<DOCNO> 341460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun06.html </URL>
<DATE> 2005/05/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta üç günde 15 ABD askeri öldü 
</HEADLINE>
<TEXT>

     Irak’ta 3 gün içinde, 3’ü Amerikan güçlerinin Suriye sınırında düzenlediği operasyonda olmak üzere, 15 Amerikan askerinin öldüğü bildirildi. 
     Ordudan yapılan açıklamada, son olarak 3 deniz piyadesinin Irak’ın batısında bir bombanın infilak etmesi sonucu öldüğü, ikisinin çatışmalarda hayatını kaybettiği belirtildi. 
     Açıklamada, en kanlı çatışmanın cumartesi günü Bağdat’ın kuzeybatısındaki Hadita bölgesinde meydana geldiği, bir hastaneye sığınan direnişçilerle askerler arasında çıkan çatışmalarda 4 askerin hayatını kaybettiği kaydedildi. 
     3 gün içinde hayatını kaybeden 15 askerden 3’ünün Ubeydi ve El 
     Kayim’de, Suriye sınırı yakınlarındaki Kayim’de başlayan ve son 6 ayın en büyük operasyonu olan "Matador Operasyonu"nda hayatını kaybettiği belirtildi. 
     Amerikan ordusu, bu operasyon sırasında, aralarında Iraklı olmayanların da bulunduğu "75 ila 100 direnişçinin" öldüğünü duyurmuştu. 
     Ürdünlü terörist Ebu Musab Zerkavi’nin grubu ise, dün internette yayımladığı bildiride, bu bölgede 75 kişinin öldüğünü yalanlamıştı. 
     ABD’de Savunma Bakanlığı Pentagon verilerine göre, Irak işgalinin başladığı Mart 2003’ten bu yana 1604 Amerikan askeri hayatını kaybetti. 
     
</TEXT>
</DOC>
