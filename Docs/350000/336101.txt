<DOC>
<DOCNO> 336101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağolasın Fener 
</HEADLINE>
<TEXT>


Sarı - Lacivertliler'in Denizlispor'u elemesi, Beşiktaş'a Avrupa için vize oldu. Dördüncülüğü korumak zorunda olduklarını söyleyen Teknik Direktör Rıza Çalımbay, "Artık her şey bize bağlı" diye konuştu 

BİLAL MEŞE 


Fenerbahçe, Beşiktaş'ın yüzünü bir hafta içinde ikinci kez güldürdü. Ligde Sarı - Lacivertliler'i eleyerek moral bulan Siyah - Beyazlılar, Türkiye Kupası'nda da Fenerbahçe'nin Denizlispor'u elemesiyle Avrupa kapısını araladı. 
Kupadaki finalistlerin belli olmasıyla iyice rahatlayan Beşiktaş Teknik Direktörü Rıza Çalımbay, "Önümüzde tek hedef vardı, o da UEFA Kupası'na gidebilmekti. Bunu henüz garantilemiş değiliz. Ancak en yakın rakibimizle aramızda büyük puan farkı var. Dördüncü kalabilmek için artık her şey bize bağlı. Elbette Avrupa'ya çıkabilmek çok önemliydi. Bu, bizim için artı bir moral oldu. Bundan sonra tüm hazırlıklarımız Avrupa için olacak. Lig sonuna kadar kazanmak zorundayız" diye konuştu. 

Sürpriz ziyaret 
Çalımbay, önceki akşam oynanan Şükrü Saracoğlu Stadı'ndaki olaylı maçın ardından Denizlispor kampını ziyaret etti. Burada bir süre kalan ve Yeşil - Siyahlı yöneticilerden Yasin Çim ile görüşen Beşiktaş Teknik Direktörü, amacının teselli ya da transfer olmadığını belirterek, "Denizlispor benim eski takımım. Bir çoğu da öğrencim" açıklamasını yaptı. 

Gökhan Zan dönüyor 

Del Bosque döneminde kiralanan futbolcular birer birer takıma dönecek. Okan Koç ile hafta içinde görüşüp, "Seneye bizimle birliktesin, hazır ol" talimatını veren Teknik Direktör Rıza Çalımbay, Gaziantepspor'da başarılı olan Gökhan Zan'ı da çağıracak. Genç futbolcuyla gelecek hafta görüşecek olan Rıza hoca, Gökhan'a da aynı talimatı verecek. 

Çalımbay'dan uyarı 

Beşiktaş Teknik Direktörü, futbolculardan derbi zaferinin sarhoşluğundan kurtulmalarını istedi 

SÜLEYMAN HATISARU 

Konyaspor ile bugün zorlu bir mücadeleye girişecek olan Beşiktaş, Ümraniye Tesisleri'nde kampa girdi. Ligde son üç maçtır yenemediği, kupadan elendiği rakibiyle bir kez daha karşı karşıya gelecek olan Siyah - Beyazlılar, karşılaşmadan üç puanla ayrılıp, yerini sağlamlaştırmayı hedefliyor. 
Fenerbahçe galibiyetinin etkisinin takım üzerinde sürdüğünü gören Teknik Direktör Rıza Çalımbay, oyuncularına bir dizi uyarılarda bulundu. Derbiyi unutmalarını isteyen Çalımbay, "Ayaklarımız yere basmalı. Eğer Konya maçını kazanamazsak, Fenerbahçe galibiyetinin bir anlamı kalmaz" ifadesini kullandı. 
Siyah - Beyazlılar'da cezalı Cordoba dışında, sakat İbrahim Üzülmez, Ahmet Yıldırım, Ali Güneş, Veysel ve Fatih görev yapamayacak. Sol dizinde ağrıları bulunan Ahmet Dursun'un da riske edilmeyeceği açıklandı. Emre, Berkant ve Fatih kadroya alınmazken, haftalar sonra Juanfran 18 kişilik listeye girdi. 

Kartal'da değişim 

Menajer-Kaptan Tayfur Havutçu, ilk yarıdaki derbiyle geçen haftaki Fenerbahçe maçına dikkat çekti, "Sahada, o dönemdeki kadrodan sadece iki isim vardı" dedi 


Beşiktaş Menajeri ve Kaptanı Tayfur Havutçu, takım içindeki değişime dikkat çekti, ilk yarıdaki Fenerbahçe maçıyla, geçen haftaki karşılaşma arasında büyük farkın bulunduğunu dile getirdi. Önce teknik adamın, ardından sistemin değiştiğini vurgulayan Siyah - Beyazlı futbolcu, "İki maçın kadrosu da incelendiğinde, ilk 11'de sadece iki futbolcunun bulunduğu görülür. Onlar da, Mustafa Doğan ve Carew. Sadece oyuncuların değil, futbolumuzun da değiştiği açıkça ortada" diye konuştu. 
Takımı gelecek sezon için hazırlayan ve değişimi başlatan Teknik Direktör Rıza Çalımbay'ın da, Juanfran, Berkant ve Emre Aşık'tan iyice ümidi kestiği öğrenildi. 

Kaleci Pancu işbaşında 

RAHMAN SAĞIROĞLU 

Pancu, Fenerbahçe'yi 4-3 yendikleri derbi maçın hatırası olarak hazırlanan özel forma ve tişörtleri imzaladı. BJK İnönü Stadı'nın altındaki BJK Store mağazasına gelen Siyah - Beyazlı futbolcu, burada 45 dakika süreyle imza dağıttı. Rumen oyuncunun lehine tezahürat yapan taraftarlar, Fenerbahçe'ye de göndermede bulundu. 

SORU ÖNERGESİ 
Pankart, Meclis gündeminde 

CHP Ardahan Milletvekili Ensar Öğüt, Rıza Çalımbay hakkında Fenerbahçe tribünlerine asılan pankart konusunda soru önergesi verdi. Devlet Bakanı Mehmet Ali Şahin tarafından cevaplandırılması istenen önergede, faillerin araştırılarak haklarında yasal işlemin başlatılıp başlatılmadığı soruldu. 

Muhalefeti de arkasına aldı 

Beşiktaş'ın son yapılan Olağanüstü Kongresi'nde Demirören'e karşı adaylığını koyan ve kaybeden Affan Keçeci ile ekibi, Teknik Direktör Rıza Çalımbay'ı Ümraniye'de ziyaret ederek kendisini derbi zaferi için kutladı. Keçeci, "Sizin önemli bir misyonunuz var. Burada başarılı olursanız, Türk antrenörlerinin de yolu açılır. Aksi taktirde kapılar kapanır. Başarılı olman için her türlü desteği vereceğimizden kuşkunuz olmasın" diye konuştu. 

YAĞMUR ENGELİ 
PAF maçı Fulya'da 

Daha önce Beşiktaş ile Konyaspor'un PAF takımları arasındaki maçın BJK İnönü Stadı'nda oynanacağını duyuran Siyah - Beyazlılar, son anda bundan vazgeçti. Meteorolojiden havanın yağışlı olacağını öğrenen yöneticiler, zeminin bozulmaması amacıyla gençlerin mücadelesinin 14.30'da Fulya'daki çim sahada yapılmasına karar verdi. 


</TEXT>
</DOC>
