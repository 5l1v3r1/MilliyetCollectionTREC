<DOC>
<DOCNO> 325290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko05.html </URL>
<DATE> 2005/03/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkiye-Yunanistan doğalgaz boru hattı ihalesi iptal edildi... 
</HEADLINE>
<TEXT>

     Uluslararası enerji projeleri arasında gündemde bulunan Türkiye-Yunanistan doğalgaz boru hattının Türkiye kısmına yönelik ihale iptal edildi. 
     Edinilen bilgiye göre, BOTAŞ Genel Müdürlüğü, şartnamede yeni düzenlemeler yaparak ihaleyi ikinci kez yenileyecek. 
     Yeniden yapılacak çalışmalara göre, BOTAŞ'ın daha önceki ihalede teknik yönden en belirleyici kısmı olan deniz geçişi, yeni ihalede ayrı bir paket halinde ihale edilecek. Proje kapsamında bulunan kara bölümündeki işler için de firmalardan ayrı teklif alınacak. 
     
     DENİZ GEÇİŞİ 16.9 KM OLACAK 
     Güney Avrupa Gaz Ringi olarak adlandırılan proje, 36 inc çapında yüksek basınçlı doğalgaz çelik boru hattı sistemi yapımından oluşacak. Kara kısmında yaklaşık olarak 193.2 km-36 inç boru hattının döşenecek. 
     Projenin ikinci kısmını oluşturan deniz geçişinde ise yaklaşık 16.9 km-36 inç boru hattı döşenecek. Proje kapsamında, Çanakkale geçişine yaklaşık olarak 16.9 kilometre uzunluğunda fiber-optik kablo temin ve döşemesi, 5 adet 36 inç çapında hat vanası istasyonu, 4 adet pig istasyonu ve 1 adet ölçüm istasyonu yapımı de yeralacak. 
     BOTAŞ'ın ikinci kez uluslararası düzeyde ihaleye çıkaracağı boru hattı için bu yıl Nisan ayı içinde firmalara çağrı yapılması bekleniyor. 
     
</TEXT>
</DOC>
