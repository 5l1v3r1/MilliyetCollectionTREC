<DOC>
<DOCNO> 304905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo14.html </URL>
<DATE> 2005/01/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Mutlu Çelik hakemliği bıraktı... 
</HEADLINE>
<TEXT>

     Birinci Süper Lig hakemi Mutlu Çelik, Mersin'de başlayan Süper Lig Hakemleri Ara Semineri sırasında hakemliği bıraktığını açıkladı. 
     Mersin'deki Taksim International Oteli'nde başlayan seminere katılan ve izinsiz demeç verdiği gerekçesiyle ikinci kez 45 günlük hak mahrumiyeti cezası alan, ancak tahkim kuruluna yaptığı itirazı haklı bulunan Çelik, MHK Başkanı Sabri Çelik'in konuşmasının ardından ayağa kalkarak, ''Masalları dinledik. Hepinize teşekkür ediyoruz. Hakemliği bırakıyorum'' dedi. Çelik, daha sonra istifa dilekçesini MHK üyelerinin bulunduğu masaya bıraktı. 
     Çelik'in, cezası nedeniyle seminere çağrılmadığı, ancak tahkim kurulunun yürütmeyi durdurma kararı üzerine seminere katıldığı öğrenildi. 
     Futbol Federasyonu Başkanı Levent Bıçakcı, AA muhabirine yaptığı açıklamada, Çelik'in istifasını işleme koyduklarını belirterek, ''Yaptığı hizmetlerden dolayı teşekkür ediyoruz. Geniş açıklamaları önümüzdeki günlerde yapacağız'' dedi. 
     
</TEXT>
</DOC>
