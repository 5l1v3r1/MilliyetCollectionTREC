<DOC>
<DOCNO> 302441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur03.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ, yılbaşına mütevazi eğlencelerle girdi... 
</HEADLINE>
<TEXT>

     Türkiye'nin önde gelen kış turizmi ve kayak merkezlerinden Uludağ'ı bu yılbaşı ünlü isimler tercih etmezken, doluluk oranı yüzde 90'a yakın olan tesislerde mütevazi eğlencelerle yeni yıla girildi. 
     Sanat, spor ve iş dünyasından birçok ünlü ismin yılbaşı tercihleri arasında öncelikli yere sahip olan Uludağ, bu yıl söz konusu kesim tarafından yeterince tercih edilmedi. 
     Buna karşın özellikle Rus turistlerin akın etmesi sonucu tesislerdeki doluluk oranının yüzde 90'a ulaştığı ''Beyaz Cennet''te, yılbaşı kutlamaları gösterişten uzak gerçekleşse de yeni bir yıla girmenin mutluluğu ve umuduyla doluydu. 
     Yeni yıla bir saat kala Uludağ'a otomobilleriyle gelen günübirlikçi tatilciler, 2004'e kayak pistinde aralarında düzenledikleri eğlencelerle girdiler. 
     Yeni yıla Uludağ'ın karla kaplı zemininde girmek isteyen günübirlikçilerin kimi arabalarının teyplerini açarak, kimileri de pistler bölgesindeki tesislerden yapılan müzik yayını ile doyasıya eğlendi. Uludağ'ın tüm konukları, saatlerin 00.00'ı göstermesi ile birlikte 2004'ün kendilerine ve sevdiklerine mutlu bir yaşam dileğiyle yeni yılı birbirlerine sarılarak ve öperek kutladılar. 
     
     RUS TURİSTLER İÇİN ÖZEL EĞLENCE 
     Beyaz cennet Uludağ, her ne kadar ünlü isimleri ağırlamasa da yılbaşında bu yıl Türklerin olduğu kadar Rusların da gözde mekanıydı. 
     Turizm acentaları tarafından düzenlenen turlarla Uludağ'a gelen 600 kişilik Rus turist kafilesi, yeni yıla otellerin düzenlediği özel eğlence programıyla girdi. 
     Rus turistler için, yeni yılın ilk dakikalarında, kar üzerinde dansöz oynatıldı. 
     Ağaoğlu My Resort Oteli Genel Müdürü Osman Kromer, 17 otel, 18 misafirhanenin bulunduğu 18 bin yatak kapasitesine sahip Uludağ'da doluluk oranının yüzde 90'lara ulaştığını söyledi. 
     Genel olarak Türkiye'nin çeşitli turizm bölgelerinde yılbaşı etkinlikleri düzenlendiğini, hemen hemen her yerde aynı doluluk oranına ulaşıldığını belirten Kromer, ''Yılbaşının hafta sonu tatili ile birleştirilmemesi ve ülkemizde son zamanlarda yaşanan kötü olaylar nedeniyle ünlüler bu yıl Uludağ'ı tercih etmemiş olabilir. Ancak yine de Uludağ, popülaritesini kaybetmedi'' dedi. 
     Kromer, birkaç yıldır Uludağ'ın dış turizme açıldığını ve özellikle Rus turistlerin kış sezonunda büyük ilgi gösterdiğini ifade ederek, yapılan çalışmalarla şubat ayından itibaren Hollandalı turistleri de ağırlayacaklarını, zamanla Uludağ'ın döviz getiren bir turistik merkez haline geleceğini vurguladı. 
     
     ADALET BAKANI ÇİÇEK, YENİ YILA ULUDAĞ'DA GİRDİ 
     Adalet Bakanı Cemil Çiçek, 2004 yılına ''Beyaz Cennet''teki Polis Evi'nde girmeyi tercih etti. Çiçek, gazetecilerin görüntü almasına izin vermedi. 
     
</TEXT>
</DOC>
