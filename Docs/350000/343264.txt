<DOC>
<DOCNO> 343264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun32.html </URL>
<DATE> 2005/05/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Dünyanın en küçük siyasi mahkumu 
</HEADLINE>
<TEXT>

     BBC 

Bundan 10 yıl önce altı yaşındaki bir çocuk, Dalay Lama tarafından Tibet Budizmi'nin ruhani lideri ilan edildi. 
     Gedhun Choekyi Nyima adlı bu çocuk, Dalay Lama'dan sonra Tibet dini, kültürü ve siyasetinin ikinci önemli figürü Pançen Lama'lığa atandı. 
     Çin bu karardan memnun olmadı ve birkaç gün sonra çocuğu tutukladı. 
     Dünyanın en küçük siyasi tutuklusu olan Nyima'nın nerede olduğu hala bilinmiyor. 
     Çin, Nyima'nın yerine 11'nci Pançen Lama olarak Gyaincain Norbu adlı başka bir çocuğu atadı. 
     Tibet'in sürgündeki liderleri Çin'in adayını reddediyor ve Nyima'nın serbest bırakılmasını istiyor. 
     Oxford Üniversitesi'nde görevli tarihçi Çering Şakya, Nyima için "Ortadan kayboldu. Çin onu korumaya aldığını söylüyor" dedi. 
     Amerika Birleşik Devletleri'nde sürgün hayatı yaşayan, Kumbun Manastırı rahibi Arjia Rinpoçe ise Çin'in tercihinin Tibetlileri çok öfkelendirdiğini belirterek "Çin kendi Pançen Lama'sında ısrar ediyor. Tibetlilerin yüzde 90'ını buna karşı çıkıyor" diye konuştu. 
     Tibet'teki ünlü Jokhang tapınağının sunağında 11'nci Pançen Lama'nın yerine 10'uncu Pançen Lama'nın fotoğrafı sergileniyor. 
     Tapınaktakılar, Çin'in atadağı isme inanmadıklarını ve onun bir kukladan ibaret olduğunu söylüyorlar. 
     Hükümet yetkilileri ise resmi Pançen Lama'yı iyi huylu, zeki ve akıllı bir çocuk olarak niteliyorlar. 
     Devlet televizyonunda sürekli olarak turuncu giysiler içinde kalabalığın eşliğinde tapınağa giren 11'nci Pançen Lama'nın görüntüleri yayınlanıyor. 
     Gedhun Choekyi Nyima'nın 10 yıldır ortaya çıkmaması Tibet toplumu içinde büyük üzüntü yaratıyor. Ama Çering Şakya'ya göre Tibet toplumu için büyük bir kriz kapıda. Bu kriz, 60'lı yaşlardaki Dalay Lama'nın ölümünden sonra kopacak. 
     Geleneksel olarak yeni Dalay Lama'nın belirlenmesinde Pançen Lama'nın rolü çok büyük önem taşıyor. 
     Çering Şakya, "Sanırım Çin Pançen Lama'yı kullanarak kendi Dalay Lama'sını atayacak" diyor. 
     
</TEXT>
</DOC>
