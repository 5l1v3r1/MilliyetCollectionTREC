<DOC>
<DOCNO> 324520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur16.html </URL>
<DATE> 2005/03/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sivas'ta toprak kayması, 17 kişi kayıp... 
</HEADLINE>
<TEXT>

     Soner KAVAK- Eraydın AYTEKİN DHA 

      SİVAS'ın Koyulhisar İlçesi'ne bağlı Sugözü Köyü'nün Avnus Mezrası'nda bu sabah meydana gelen heyelan 21 ev ve bir camiyi yuttu. Yıkılan evlerin enkazı altında kaybolan 17 kişiyi kurtarmak için çalışma başlatıldı. Kayıp olan 17 kişinin isimleri şöyle 
     ''Hüsnü Demirci, Ekrem Demirci, Recep Demirci, Hülya Demirci, Hasan Demirci, Şaziye Demirci, Yaşar Demirci, Meliha Demirci, Ziya Demirci, Selahattin Demirci, Dilaver Demirci, Arife Karaduman, Gülfidan Karaduman, Ayşegül Karaduman, Aliye Özdemir, Samiye Özdemir ve Hanım Çiçek.'' Heyelan sırasında panik içinde kaçışırken yaralanan 9 kişi hastaneye kaldırıldı. 
     Kelkit Vadisi'nde yer alan 2 bin nüfuslu Sugözü Köyü'nün 3 kilometre uzağında, üç tarafı dağla çevrili Avnus Mezrası'ndaki olay saat 10.15'te meydana geldi. Mezranın üzerindeki dağdan kopan tonlarca toprak, önüne kattığı ağaç ve kayaları sürükleyerek büyük bir gürültüyle evlerin üzerine düştü. 
     Heyelandan kurtulanların haber vermesi üzerine önce Koyulhisar'dan, ardından çevredeki ilçelerden ve Sivas'tan bölgeye kurtarma ekipleri ve askeri birlikler sevkedildi. Heyelan bölgesine iş makinelerinin biran önce ulaşması için trafik ekipleri yolları açık tuttu. 
     
     9 YARALI HASTANEYE KALDIRILDI 

     Heyelan sırasında panik içinde kaçışırken yaralanan ve fenalaşan 9 kişi hastaneye kaldırıldı. 
     İpek Özdemir, Saniye Demirci, Mevlüde Demirci, İkbal Demirci, Şükran Özdemir, İdris Özdemir ve Hüsnü Pişkin Koyulhisar Devlet Hastanesi'nde, ayak bileği kırılan Elmas Aslan ile göğsünde ezik olan oğlu Eyüp Aslan da Suşehri Devlet Hastanesi'nde tedavi altına alındı. 
     
     
     "KIYAMET GÜNÜ GİBİYDİ'' 

     Eşi Elmas ve oğlu Eyüp'ün başından bir an olsun ayrılmayan Hıfzı Aslan, DHA muhabirine yaşadıkları faciayı anlattı. Kendi evlerinin de toprak altında kalıdğını söyleyen Hıfzı Aslan, şunları söyledi 
     "Evde oturuyorduk. Önce bir ses duyduk, sanki yol çalışması yapılıyordu. Dışarı çıkıp etrafa baktık, greyder göremedik. Bir anda ne olup bittiğini anlayamadan tepeden toz bulutu yükseldi. Dağın üstündeki kaya ve toprak kütlesi evlerin üzerine aktı. Sanki kıyamet günüydü. Bağırarak evdekilerin kaçmasını istedim. Eşimi ve oğlumu evden alıp çıkarken üzerimize gelen toprak kütlesiyle savrulduk. Buna kaçmayı başardık. Bir çok kişi o sırada tarlada çalıştıkları için kurtuldu. Evleri ve camiyi yüksekliği 10 metreyi aşan toprak yuttu. Evlerinden çıkamayanlar enkaz altında kaldı.'' 
     
     DEREDEKİ SU ÇALIŞMALARI ZORLAŞTIRDI 

     Dere yatağındaki suyun hareketliliği nedeniyle bölgede toprak kaymaları devam ediyor. Evlerin toprağın metrelerce altında kaldığı belirtiliyor. 
     Heyelanda enkaz altında kaybolan 17 kişinin kurtarılması için başta Sivil Savunma Müdürlüğü Arama Kurtarma ekipleri ve askerler olmak üzere tüm ekipler öğle saatlerinden itibaren yoğun bir çalışma başlattı. 
     Heyelan sırasında tonlarca toprağın, yatağını tıkadığı derenin suları vadide birikirken, ikinci bir heyalan tehlikesine neden oldu. Enkazın bulunduğu bölge de çamur içinde kalınca, bölgede iş makenelerinin kullanılması sakıncalı bulundu ve kurtarma çalışmaları insan gücüyle yapıldı. 
     Avnus Mezrası'na komşu köylerden ve Koyulhisar'dan yüzlerce kişi yardıma gitti. Heyelanda toprak altında kalanların yakınları sinir krizleri geçirirken, olay yerinde bekletilen sağlık ekipleri bu kişilere müdahale etti. 
     
     YENİ HEYELAN OLMASINDAN KORKULUYOR 

     Sivas'ın Koyulhisar İlçesi Sugözü Köyü Kuzulu mezrasında meydana gelen toprak kaymasında kurtarma çalışmalarının güçlükle yürütüldüğü bildirildi. AA muhabirinin yetkililerden aldığı bilgiye göre, Yalnızca deresinin toprak kaymasıyla birlikte önünün kesilmesi nedeniyle oluşan su birikintisinin ikinci toprak kaymasına sebep olması ihtimalinden korkuluyor. 
     Kurtarma ekiplerinin yer yer devam eden küçük toprak kaymaları nedeniyle ciddi çalışma yapılamadığını belirten Sivas Valisi Hasan Canpolat, ''Toprak kayması neticesinde 24 ev ve 17 vatandaşımız toprak altında kaldı. Büyük bir felaketle karşı karşıyayız. Çalışmalar güçlükle yürütülüyor'' dedi. 
     Yeni toprak kayması ihtimalini gözönüne alan yetkililerin kurtarma çalışmalarını kazma, kürek gibi küçük aletlerle yaptıkları, büyük iş makinalarını ise kaymanın olduğu bölgeye yaklaştıramadıkları bildirildi. 
     Sivas, Tokat, Erzincan ve Amasya illerinden çok sayıda kurtarma ekibi ve iş makinasının geldiği bölgede, kurtarma ekiplerinin çalışmaya başladıktan kısa süre sonra küçük toprak kaymaları nedeniyle geri çekildikleri ve sağlıklı çalışma yapamadıkları kaydedildi. 
     Kuzulu Mezrası sakinleri, 1993 yılında da aynı bölgede toprak kayması meydana geldiğini, ancak bu kadar yıkıcı olmadığını söylediler. 
     2 yıllık köy imamı Hamit Keskin yaşadığı felaketi şöyle anlattı 
     ''Saat 10.30 sularında büyük bir gürültü duydum. 10-15 tane F 16 savaş uçağının üzerimizden geçtiğini zannettim. Dışarı çıkıp baktığımda büyük korku ile kaçmaya başladım. Dağ üzerime geliyordu. Evim toprak altında kaldı. Ben yükseklere tırmanmaya başladım ve kurtuldum.'' 
     
     ÖĞRENCİLER KURTULDU 

     Toprak kayması sonrasında köy cami ve lojmanı ile şu anda kullanılmayan okul toprak altında kaldı. 65 haneli mezradaki öğrencilerin taşımalı eğitimle Koyulhisar'a götürüldüğü için toprak kaymasından etkilenmedikleri öğrenildi. 
     Bu arada mezrada çok sayıda hayvan barınağının da toprak altında kaldığı bildirildi. 300 küçükbaş, 75 büyükbaş olmak üzere toplam 375 hayvanın toprak altında kaldığı ifade edildi. 
     Çalışmaların gece de devam edeceğinden kurtarma ekipleri ve mahsur kalan vatandaşlar için hava kararmadan güvenli alana çadırların kurulmaya başlandığı ve küçük bir çadır kent oluşturulacağı bildirildi. 
     Sivas Valisi Hasan Canpolat'ın olay yerinden yönettiği kurtarma çalışmalarına emniyet, jandarma ve komando ekiplerinin de yardımcı olduğu öğrenildi. Bölgenin güvenlik çemberi altına alındığı ve giriş çıkışların kontrollü yapıldığı kaydedildi. 
     
     VALİ HEYALAN BÖLGESİ 

     Sivas Valisi Hasan Canpolat, Avnus Mezrası'nın heyalan bölgesi olduğunu, Bayırdırlık Müdürlüğü'nün bu konuda raporları bulunduğunu söyledi. Vali Canpolat, daha önce bölgede küçük çaplı toprak kaymaları olduğunu kaydederken, evlerin boşaltılması için hiçbir ciddi çalışma yapılmadığı da ortaya çıktı. 
     Heyelan bölgesine giden Vali Canpolat, bölgeye iş makinesi, kurtarma malzemesinin yanı sıra çadır ve gıda maddesi sevkettiklerini sözlerine ekledi. 
     
     TOKAT'TAN ARAMA EKİBİ GELİYOR 

     Tokat Jandarma Bölge Komutanlığı'nın, Sivas'ın Koyulhisar İlçesi'nde meydana gelen toprak kaymasında toprak altında kalanları kurtarma çalışmalarına yardımcı olması için bir arama kurtarma ekibini helikopterle olay yeri yakınına naklettiği bildirildi. 
     Tokat Jandarma Bölge Komutanı Tuğgeneral Selahattin Yıldırım da Tokat'tan arama kurtarma ekibiyle birlikte helikopterle bölgeye gitti. 
     Ayrıca Jandarma Genel Komutanlığı'nın da Arama Kurtarma ekibini Ankara'dan helikopterle yola çıkarmak üzere beklettiği öğrenildi. 
     Yetkililer, Vali Hasan Canpolat ve Jandarma Bölge Komutanı Tuğgeneral Yıldırım'ın isteği üzerine, Ankara'da hazır bekletilen helikopter ve kurtarma ekibinin harekete geçeceğini belirttiler. 
     Bu arada toprak kayması sırasında yaralanan anne ile oğlunun Suşehri Devlet Hastanesi'ne sevk edildiği bildirildi. Elmas Arslan'ın 35 ayak bileğinde ezik olduğu, oğlu Eyüp Arslan'ın 6 ise göğsünde ağrısı bulunduğu ve genel sağlık durumunun iyi olduğu kaydedildi. 
     Ayrıca, Sugözü Sağlık Ocağı'na sevk edilen 2'si erkek biri bayan 3 yaralının ise genel durumlarının iyi olduğu, olay sırasında baygınlık geçiren bu kişilere serum takılarak müdahale edildiği bildirildi. 

     
</TEXT>
</DOC>
