<DOC>
<DOCNO> 315103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko41.html </URL>
<DATE> 2005/02/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
FIAT Başkanı, GM ile ayrılığı değerlendirdi Üstümden ağırlık kalktı 
</HEADLINE>
<TEXT>

     İtalya'daki otomotiv sektörünün ünlü ismi Fiat ile dünyanın en büyük otomobil üreticisi General Motors GM arasında dün New York'ta yapılan görüşmenin ayrılmayla sonuçlanması, İtalyanları sevindirdi. 
     New York'taki görüşmede alınan karar, 2000 yılında Fiat ile GM arasında imzalanmış olan, Fiat'ın yüzde 90'ının GM'e satılma opsiyonunu da içeren ortaklık anlaşmasının sona ermesi anlamına geliyor. 
     Fiat Başkanı Luca Cordero di Montezemolo, GM ile karşılıklı mutabakat neticesinde ayrılmalarının ardından yaptığı değerlendirmede, ''Üstümden bir ağırlık kalkmış durumda. Şimdi yeniden atılıma geçebiliriz. Yeniden, ürünleri, piyasayı ve teknolojiyi konuşma zamanı geldi'' dedi. 
     İtalyan gazeteleri bugünkü nüshalarında, Fiat ile GM arasındaki görüşmelerin olumsuz sonuçlanmasını sevinçle karşıladıklarını ima eden başlıklar kullanırken, Milano Borsası'nda Fiat hisselerinin bugünkü satışlarında artış gözlenmesi de dikkati çekti. 
     Milano borsasının bugünkü açılışında, Fiat'ın hisse senetlerinde yaklaşık yüzde 7 oranında artış yaşandı. 
     Corriere della Sera gazetesi, otomotiv sektöründeki bu gelişmeyi, ''GM ile uzlaşma. Fiat İtalyan olarak kalacak'' başlığıyla duyurdu. La Repubblica gazetesi ise ''Fiat GM'den boşandı'' diye başlık attı. 
     New York'ta varılan anlaşmaya göre GM, 2000'deki anlaşmanın feshi için Fiat'a 1,55 milyar avro ödemeyi ve daha önce satın almış olduğu yüzde 10'luk hisseleri iade etmeyi kabul etti. Eski anlaşmada, Fiat'ın hisselerinin yüzde 90'ını Amerikan otomotiv devine satabilme opsiyonunu içeren maddenin de iptal edildiği belirtildi. Taraflar, satın alma, motor ve yedek parça üretimindeki ortaklıklarına da son verdiler. Polonya'daki ortak tesislerde, dizel motor üretimine ve GM tarafından Fiat'ın bazı teknolojilerinin kullanımına ise bir süre daha devam edileceği kaydedildi. 
     
     MONTEZEMOLO ''BAŞBAKAN BERLUSCONİ DE SON DERECE MEMNUN' 
     Fiat Başkanı Montezemolo, artık daha özgürce karar verebileceklerini söylerken, ''Düne kadar Amerikalılara bağımlı durumdaydık. Ama artık tümüyle İtalyan bir firma konumundayız. Bu da, gerek piyasayı göğüsleme, gerekse karar mekanizmasında hangi yolu seçeceğimiz konusunda artık özgürce hareket edebileceğimiz anlamına geliyor'' dedi. 
     Montezemolo, İtalya Başbakanı Silvio Berlusconi başta olmak üzere, siyasilerin de bu gelişmeyi memnuniyetle karşıladıklarını ifade etti. Montezemolo, nezle olan Berlusconi'nin, dün kendisini telefonla aradığını belirterek, ''Bu gelişmeden Başbakan Berlusconi de son derece memnun. Hükümet Fiat'ın yanında yer almaktadır'' diye konuştu. 
     Öte yandan İtalya Üretim Faaliyetleri Bakanı Antonio Marzano da Hindistan ziyareti sırasında yaptığı açıklamada, Fiat ile GM'nin ayrılma kararını olumlu bir gelişme olarak niteleyerek, şöyle konuştu 
     ''Fiat açısından bundan böyle yeni bir atılım yapabilmenin önü açılmıştır. Eğer görüşmelerde uzlaşma sağlanamasaydı, anlaşmazlığın yargı yoluyla giderilmesi çok daha uzun bir zaman alabilirdi. Düne kadar tarafların uzlaşma ihtimali yüzde 50 gibi görünüyordu. Buna rağmen bir uzlaşma sağlanarak, sorunun bu şekilde çözülmüş olması olumlu bir gelişmedir.'' 
     
</TEXT>
</DOC>
