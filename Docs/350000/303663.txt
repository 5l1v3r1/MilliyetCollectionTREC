<DOC>
<DOCNO> 303663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko09.html </URL>
<DATE> 2005/01/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bankaların "kara listesi" büyüyor... 
</HEADLINE>
<TEXT>

     Bankaların "kara listesine" 2004 yılının ilk onbir ayında, büyük bölümü kredi kartı borçluları olmak üzere 120 binden fazla kişi alındı. Listedekilerin toplam sayısı kasım ayı sonunda 474.2 bine çıktı. 
     ANKA'nın Merkez Bankası'ndan edindiği verilere göre, bankaların Merkez Bankası'na, Merkez Bankası'nın da tüm bankalara bildirdiği negatif nitelikli tüketici kredisi ve kredi kartı adetlerine ilişkin liste büyüyor. Sözkonusu listeye, 2004 yılının ocak-kasım döneminde 120 bin 859 kişi alındı. 
     Bunların 8 bin 434'ü ocak ayında, 9 bin 499'u şubatta, 11 bin 61'i martta, 9 bin 715'i nisanda, 8 bin 804'ü 
     mayısta, 9 bin 291'i haziranda, 11 bin 47'si temmuzda, 10 bin 421'i ağustosta, 15 bin 363'ü eylülde, 14 bin 159'u ekimde, 13 bin 65'i ise kasımda "kara listeye" girdi. 
     
     BÜYÜK BÖLÜMÜ KREDİ KARTI BORÇLULARI 
     "Kara listeye" alınanların büyük bölümünü kredi kartı borçluları oluşturdu. Onbir aylık dönemde kredi kartı borçları nedeniyle listeye girenlerin sayısı 101 bin 233'ü buldu. Kredi kartı borcunu ödemeyenlerin sayısı 81 bin 5, gecikmeli olarak ödeyenlerin sayısı 19 bin 680 oldu. 
     Kredi kartı borçlularının sayısının fazla olmasında bankaların kart faizlerine yüksek faiz uygulaması ve kredi kartı kullanımının gelire orantısız biçimde yaygınlaşması önemli bir rol oynadı. 
     
     TÜKETİCİ KREDİSİ BORÇLULARI 
     Tüketici kredisi borçları nedeniyle geçen yılın ilk onbir ayında sözkonusu listeye girenlerin sayısı ise 19 bin 626 oldu. Bunların 12 bin 704'ünün tüketici kredisi borcunu 
     ödemediği, 6 bin 922'sinin ise kredi borcunu gecikmeli olarak ödediği belirlendi. 
     
     LİSTEDEKİLERİN SAYISI 474 BİNİ GEÇTİ 
     "Kara liste"dekilerin toplam sayısı ise kasım ayı sonunda 474 bin 170'e ulaştı. Bunların 418 bin 326'sını borcunu ödemeyenler, 55 bin 844'ünü ise gecikmeli ödeyenler oluşturdu. 
     Listedeki toplam kredi kartı borçlularının sayısı 342 bin 606'sı borcunu ödemeyenler, 46 bin 220'si gecikmeli olarak ödeyenler olmak üzere toplam 388 bin 826 oldu. 
     Tüketici kredisi borçlularının toplam sayısı ise kasım ayı sonu itibariyle 85 bin 344 olarak gerçekleşti. Kredi borcunu ödemeyenlerin sayısı 75 bin 720, gecikmeli ödeyenlerin sayısı 9 bin 624 düzeyinde oluştu. 
     
     BÜYÜK BÖLÜMÜ 2001'DEN KALMA 
     Listedekilerin büyük bölümünü 2001 yılından kalanlar oluşturuyor. Listede 2000 yılından kalma 66 bin 700, kriz yılı olan 2001'den kalma 160 bin 615, 2002'den kalma 56 bin 450, 2003'ten kalma 69 bin 546 kişi bulunuyor. 
     "Kara liste"ye girenlerin büyük bölümü, 2003 yılı sonunda yürürlüğe giren af yasasıyla silinmişti. 
     
</TEXT>
</DOC>
