<DOC>
<DOCNO> 304846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun13.html </URL>
<DATE> 2005/01/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Blair sözünü tutmadı mı 
</HEADLINE>
<TEXT>

     İngiltere'de Maliye Bakanı Gordon Brown ile ilgili yazılan yeni bir kitapta, Başbakan Tony Blair'in, en büyük rakibi olarak gösterilen Brown'a, 2005 seçimi öncesinde parti liderliğini devretme sözü verip, tutmadığı iddia edildi. 
     Sunday Telegraph yazarı Robert Peston tarafından yazılan ''Brown's Britain'' adlı kitapta, Blair'in verdiği sözden vazgeçmesinin en büyük nedenlerinden biri olarak kabinedeki müttefiklerinden etkilenmesi gösterildi. 
     Peston, Kasım 2003'ten sonra seçmenin güvenini yitirdiğini düşünen Blair'in, özellikle Irak savaşından sonra bir daha seçim kazanamayacağını düşünüp, yerini Brown'a bırakmayı düşündüğünü öne sürdü. Ancak seçime aylar kala Blair'in, kabine arkadaşları tarafından bir kez daha bu sözünden caydırıldığını ileri süren yazar, ''Koltuğu terk etmeyi düşündüğünü 2003'de de Brown'a söylemişti'' iddiasında bulundu. 
     Blair'in kendisini ilk kez başbakanlığa taşıyan seçim öncesinde de Brown'a bir dönem başbakanlığın ardından yerini kendisine devredeceğine dair söz verip tutmadığı öne sürülmüştü. 
     
</TEXT>
</DOC>
