<DOC>
<DOCNO> 344629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo42.html </URL>
<DATE> 2005/05/21/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Galatasaray derbi maçı hazırlıklarını tamamladı... 
</HEADLINE>
<TEXT>

     Galatasaray, yarın deplasmanda Fenerbahçe ile oynayacağı derbi maçının hazırlıklarını, yaptığı antrenmanla tamamladı. 
     Teknik direktör Gheorghe Hagi yönetiminde, Florya Metin Oktay Tesisleri’nde basına kapalı olarak yapılan ve 1 saat 10 dakika sürdüğü bildirilen antrenmana, sakatlığı süren Hasan Şaş’ın katılmadığı kaydedildi. 
     Galatasaray Kulübü’nden alınan bilgiye göre, futbolcular antrenmanın büyük bir bölümünde tek pas kuralının uygulandığı çift kale maç oynadılar. Olağanüstü çekişmeli geçen maçın sonlarına doğru antrenör Gabi Balint’in, oyunculara "Gol atan kazanıyor" demesinin ardından kaleciler Mondragon ve Aykut 10 dakika boyunca gol yemedi. 
     Bunun üzerine Hagi, maçı kazanan takımın penaltılarla belirlenmesini sağladı. 
     
     YÖNETİM İLE YEMEK 
     Sarı-kırmızılı futbolcular, antrenman sonrasında başkan Özhan Canaydın ve yönetim kurulu üyeleriyle birlikte moral yemeği yediler. 
     Canaydın ve yöneticiler, antrenmanın tamamını izlerken, yemekte derbi maç için futbolculardan galibiyet sözü aldılar. 
     
</TEXT>
</DOC>
