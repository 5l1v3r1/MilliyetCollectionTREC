<DOC>
<DOCNO> 310008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur32.html </URL>
<DATE> 2005/01/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hemşireye saldırı iddiasıyla tutuklanan kişi için polislere suç duyurusu 
</HEADLINE>
<TEXT>

     İstanbul Barosu, Okmeydanı'nda hemşire N.T'ye saldırı olayının faili olduğu iddiasıyla yakalanarak tutuklanan, ardından da DNA testi sonucu tahliye edilen kişiden dolayı görevli polisler hakkında savcılığa suç duyurusunda bulundu. 
     İstanbul Barosu Hukuka Aykırılıkları İzleme Komisyonu'nca yapılan yazılı açıklamada, ''Olayla ilgili olarak sanık sıfatıyla gözaltına alınarak teşhis yaptırılan Abdullah Kalafat'ın, görevli memurların hukuka aykırı tutum ve davranışları nedeniyle mağdur edildiği, hürriyetinin kısıtlandığı'' savunuldu. Açıklamada, şöyle denildi 
     ''Gazetelerden edinilen bilgiye göre, polis olay yerinde tatbikat yaptırmış, teşhis yaptırmış ve sanık savcılığa sevk edilmiş, ifadesi alınmış, sorgulanmış ve tutuklanmış. Ancak bir hafta sonra yapılan DNA testi ile Abdullah Kalafat aklanmıştır. 
     Bir hukuk devleti olan Türkiye Cumhuriyeti'nin görevli memurlarının hukuk devleti kavramının mana ve önemine uygun biçimde görev icra etmeleri gerekmektedir. Her vatandaşın potansiyel suçlu olarak görülmesi toplumda huzuru bozacağı gibi, polise güveni de sarsacağı aşikardır.'' ''Yapılan işlemlerde kolluk kuvvetlerinin sorumluluğunu gerektiren onlarca hukuka aykırılık, dosya incelenmeksizin sadece gazetelere intikal eden bilgilerden tespit edilmiştir'' denilen açıklamada, bunlardan bazıları olarak yakalama ve gözaltına alma işleminin hukuka aykırı gerçekleştiği, ayrıca hazırlık soruşturmasının gizliliğine uyulmadığı dile getirildi. 
     Teşhis işleminin de hukuka aykırı şekilde gerçekleştiği ifade edilen açıklamada, sanık için barodan avukat talep edilmediği, ayrıca isnat edilen suçun anlatılmadığı savunuldu. 
     Açıklamada, konuya ilişkin, görevli polisler hakkında Şişli Cumhuriyet Başsavcılığı'na suç duyurusunda bulunulduğu ifade edildi. 
     
</TEXT>
</DOC>
