<DOC>
<DOCNO> 349840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/siyaset/siy03.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de Derviş'e sıcak karşılama 
</HEADLINE>
<TEXT>


Birleşmiş Milletler Kalkınma Programı Başkanlığı'na getirilen Kemal Derviş, Türkiye onuruna verilen resepsiyonda büyük ilgi gördü 


BM Genel Sekreteri Kofi Annan'ın Birleşmiş Milletler Kalkınma Programı UNDP Başkanlığı'na getirdiği eski CHP İstanbul Milletvekili Kemal Derviş, BM çevrelerince sıcak karşılandı. 
Görevine 15 Ağustos'ta başlayacak olmasına rağmen hazırlık çalışmaları için New York'a gelen Derviş, önceki akşam Türkiye'nin BM Daimi Temsilcisi Büyükelçi Baki İlkin'in onuruna verdiği resepsiyona katıldı. 
BM gökdeleninin karşısındaki Türkevi'nde düzenlenen resepsiyona, UNDP Başkanı ve Annan'ın Özel Kalem Müdürü Mark Malloch Brown, Annan'ın basın ve halkla ilişkilerden sorumlu yardımcısı Shashi Tharoor'un da içinde olduğu üst düzey BM yetkilileriyle Almanya, Rusya, Fransa, Suriye ve İsrail'in de aralarında bulunduğu pek çok ülkenin BM nezdindeki daimi temsilcileri katıldı. 

'10 yılımız var' 
Yeni görevindeki önceliğinin bin yıl hedeflerini hayata geçirmek olduğunu kaydeden Derviş, bunun için de önlerinde 10 yıl bulunduğunu bildirdi. "50 yıl önce bugünkü bilgimiz yoktu. Ama artık dünyada bu kadar teknoloji, bilgi ve kaynağa rağmen, bu kadar çocuğun 5 yaşına gelmeden ölmesi, bu kadar anne adayının doğum yaparken hayatını yitirmesi artık kabul edilemez" diyen Derviş, kalkınmanın önündeki siyasal, sosyal ve ekonomik engelleri ortadan kaldırmaya çalışacağını vurguladı. 

'Olumlu karşılandı' 
Derviş, ilk kez milli gelir açısından gelişmekte olan bir ülkenin adayının böyle bir pozisyona gelmesinin, Asya, Afrika, Ortadoğu, Balkanlar ve Latin Amerika ülkelerinde çok olumlu bir hava estirdiğine dikkat çekerek, "Tabii beklentiler de yüksek. Bu da biraz korkutucu" diye konuştu. 
Gelişmekte olan ülkelerden samimi destek geldiğini, UNDP Başkanlığı'na seçilmesinin Türkiye'nin başarısı olarak algılandığını ifade eden Derviş, Türkiye'nin 2009'da BM Güvenlik Konseyi'ne adaylığı ve sonunda üye olmasının önemine de değindi. Derviş, "Bunun için Türkiye'nin BM'ye destek vermesi, BM ailesinin çok faal bir üyesi olması için çaba göstermesi çok önemli" dedi. 



</TEXT>
</DOC>
