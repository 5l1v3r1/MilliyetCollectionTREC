<DOC>
<DOCNO> 323388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun06.html </URL>
<DATE> 2005/03/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD'deki Ermeniler 'soykırım' yasası için harekete geçiyor 
</HEADLINE>
<TEXT>

     Can KAMİLOĞLU NEW YORK, DHA 

ABD'deki Ermeni kuruluşları, sözde Ermeni soykırımının 90'ıncı yıldönümü sayılan 24 Nisan tarihi yaklaşırken, iddiaların Washington tarafından tanınması amacıyla yeni bir girişim başlattı. Amerikan Ulusal Ermeni Komitesi bu amaçla, ABD'de yaşayan vatandaşlarından Başkan George W. Bush'a birer mesaj göndererek 'soykırımın ABD tarafından gerektiği şekilde tanınmasını' istemeleri çağrısında bulundu. 
     
     YASA TASLAĞI 24 NİSAN'DAN ÖNCE HAZIRLANACAK 

     Girişim konusunda Ermenistan Asemblesi eski başkanı ve Washington tarafından desteklenen Türk-Ermeni Uzlaşma Komisyonu üyesi Van Krikorian, Amerikan'ın Sesi Radyosu'na verdiği demeçte, "Henüz, Ermeni lobisi ABD Kongresi'ne bir soykırım yasa tasarısı önerisi sunmadı, böyle bir taslak da henüz ortada yok, ancak olası bir yasa önerisi 24 Nisan'dan bir kaç gün önce veya sonra olacaktır" dedi. Krikorian, Başkan Bush'un 24 Nisan'da konuyla ilgili bir bildiri yayınlanacağına kesin gözüyle baktıklarını, bunun artık ABD Başkanları için geleneksel bir hale geldiğini vurguladı. Geçtiğimiz yıl 24 Nisan'da Bush, Türk-Ermeni Uzlaşma Komisyonu'nun çalışmaları konusunda bir bildiri yayınlamıştı. 
     
     'ERİVAN TÜRKLERİN ZAMAN KAZANMAYA ÇALIŞTIĞINI DÜŞÜNÜYOR' 

     Krikorian, eski Başkan Ronald Reagan tarafından 1981'de 'Ermeni soykırımının' tanınmasını öngören idari emrin, Kongre'de de tanınmasını istediklerinin altını çizdi. 
     Türkiye'nin 2 ülke tarihçilerini ortak çalışma grubu kurarak, arşivleri araştırması önerisine Erivan'dan 'hayır' cevabı geldiği hatırlatılınca, Krikorian, Ermenistan'ın bu tavrının sebebi olarak, Türkiye'nin, Türk-Ermeni Uzlaşma Komisyonu'nun 4 senelik bulgularını göz ardı etmesinden dolayı olabileceğini söyledi. Krikorian, bunun Ermenistan tarafından Türkiye'nin zaman kazanma çabası olarak görüldüğünü de vurguladı. 
     Amerika'nın Sesi Radyosu konuyla ilgili yorumunda ise "Soykırım iddialarının başlangıcının 90'ıncı yıldönümü olarak sayılan 24 Nisan yaklaşırken, gerilen Türk-Amerikan ilişkilerinin doğrultusunda bu sene ABD Kongresi'nin olası bir Ermeni yasa taslağı önerisine nasıl tepki vereceği merak uyandırıyor." denildi. 

     
</TEXT>
</DOC>
