<DOC>
<DOCNO> 337705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun29.html </URL>
<DATE> 2005/04/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Japonya'daki tren kazasında ölenlerin sayısı 106'ya yükseldi 
</HEADLINE>
<TEXT>

     Japonya'nın batısında yer alan Osaka kenti yakınlarındaki tren kazasında ölenlerin sayısı 106'ya yükseldi. 
     Trenin 23 yaşındaki makinisti Ryujiro Takami'nin cesedinin de bulunduğunu bildiren kurtarma ekipleri, enkazdaki arama çalışmalarının sona erdiğini, ancak kaza yerindeki aramalara devam edileceğini kaydetti. 30 kadar kazazedenin ailesi ise hala yakınlarının cesetlerinin bulunmasını bekliyor. 
     Yetkililer, makinistin planlanan zamandan 90 saniye geç yola çıktığını ve zaman açığı yüzünden ceza almamak için hız yapmış olabileceğini belirttiler. 
     Japonya Ulaştırma Bakanı Kazuo Kitagawa da gazetecilere yaptığı açıklamada, hükümetin, makinistlerin eğitimi konusunda daha sıkı önlemler alması gerektiğini vurguladı. 
     580 yolcu taşıyan 7 vagonlu tren, 25 Nisan'da başkent Tokyo'nun 410 kilometre batısındaki Amagasaki'de bir araca çarptıktan sonra raydan çıkmış ve 9 katlı bir apartmana girmişti. 
     
</TEXT>
</DOC>
