<DOC>
<DOCNO> 332610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy35.html </URL>
<DATE> 2005/04/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hıdıroğlu Demokratik hak kullanılırken başkalarının hakları zedelenmemeli 
</HEADLINE>
<TEXT>

     TBMM İnsan Hakları İnceleme Komisyonu üyesi Zafer Hıdıroğlu, Trabzon'daki olaylarla ilgili olarak, bildiri dağıtanların demokratik haklarını kullandıklarını, buna normalde bir mani bulunmadığını, ancak ''demokratik haklar kullanılırken başkalarının haklarının zedelenmemesi gerektiğini'' vurguladı. 
     TBMM İnsan Hakları İnceleme Komisyonu üyeleri Hamit Taşçı, Ahmet Yılmazkaya ve Komisyon Uzman Yardımcısı İzzet Eroğlu ile birlikte Trabzon'da incelemelerde bulunan Hıdıroğlu, AA muhabirine yaptığı açıklamada, Trabzon'da bildiri dağıtılmasının arzu edilmeyen sonuçlara yol açtığını belirtti. Hıdıroğlu, ''İyi niyetli ya da kötü niyetli, onu bilmiyorum ama bildiri dağıtmayla başlayan olay, birilerinin hislerinin devreye girmesi, birilerinin de bunları kullanmak için zemini müsait bulması, belki birilerinin de bu hesabı baştan yapması sonucu arzu edilmeyen noktaya gitmiştir'' diye konuştu. 
     Hıdıroğlu, Trabzon Valisi, Emniyet Müdürü ve Başsavcı başta olmak üzere ilgili tüm kişi ve kurumlarla görüştüklerini, ''Karadenizlilerin hesabı iyi yapan duyarlılığıyla olayın önlendiğini'' öğrendiklerini kaydetti. 
     Cezaevinde görüştükleri, bildiriyi dağıtan gençlerin ''Etkisinin bu şekilde olacağını bilseydik, Trabzon'a zarar verebileceğini düşünseydik, bu işi yapmazdık'' dediğini belirten Hıdıroğlu, şöyle konuştu 
     ''Birilerinin vasıtasıyla iş kaşınmış, halkı galeyana getirmek için cep telefonuyla mesajlar çekilmiş. Olay emniyet ve savcılık soruşturması aşamasında olduğu için daha fazla açıklama yapmamız doğru olmaz ama düşünebiliyor musunuz, Trabzon'dan Yomra'ya mesaj çekiliyor, 'PKK'nın bayrağı göndere çekildi, Türk Bayrağı yakılıyor, çiğneniyor' deniliyor. Bu tür mesajlarla insanların dikkatini buraya yönlenmesi sağlanmış. Ancak, Türkiye'nin istikrarını bozmak isteyen güçlerin ellerindeki bu malzeme, sağduyulu vatandaşlarımız tarafından, hangi partili olursa olsun, iyi algılanmış, bu kişiler amaçlarına ulaşamamıştır. Fırsatçılara izin verilmedi, verilmeyecek. 
     Türkiye'nin yüzde 9.9 büyümesi başta olmak üzere, en önemlisi makro ekonominin temellerinin oturması, bu yolla da siyasi istikrarın yerine oturmasından rahatsız olunuyor. Trabzon'daki bu olay da bunun çok ufak bir hazırlığı.'' 
     
     KOMİSYONUN DİĞER ÇALIŞMALARI 
     Hıdıroğlu, Trabzon'daki olaylardan önce, TBMM İnsan Hakları İnceleme Komisyonu'nun 81 ili dolaşma kararı aldığını, başkanlığındaki 4 kişilik alt komisyonun da öncelikle Trabzon ve Giresun'da inceleme yapacağını bildirdi. 
     Trabzon'a gitmeden bir gün önce olayların meydana gelmesi nedeniyle ziyaretlerinde bu konuya ağırlık verdiklerini, ancak komisyon olarak diğer kurumları da ziyaret ettiklerini belirten Hıdıroğlu, şunları kaydetti 
     ''AB'ye girme sürecindeki Türkiye'de, bir taraftan çıkarılan yasaların uyumu konusunda durumun ne olduğunu tespit etmek diğer taraftan da bize ulaştırılamayan insan hakkı ihlali olup olmadığını belirlemek için illeri gezeceğiz. Bu çerçevede halkla, sivil toplum örgütleriyle görüşecek, bürokrasi dahil Sağlık Bakanlığı kuruluşları, Adalet Bakanlığı'na bağlı ceza ve tutukevleri, emniyete bağlı birimler, sosyal hizmetlere bağlı çocuk yuvası, yetiştirme yurdu, huzurevi ve benzeri yerleri ziyaret edeceğiz. Gittiğimiz yerlerde aldığımız şikayetleri değerlendireceğiz, varsa suçları meydana çıkarmaya, halkla yakından ilgilenerek sorunlarına çare bulmaya çalışacağız. 
     AB yasalarına uyumun sağlandığını görmek, sağlanmayanların da gerekçelerini öğrenerek yetkili ve etkili bakanlıklara sağlam bilgilerle gitmek istiyoruz.'' 
     
</TEXT>
</DOC>
