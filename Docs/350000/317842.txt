<DOC>
<DOCNO> 317842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun41.html </URL>
<DATE> 2005/02/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Talat Rumların "yeni tank getirildi" iddiası doğru değil... 
</HEADLINE>
<TEXT>

     KKTC Başbakanı Mehmet Ali Talat, Rum televizyonunun, ''Gazimağusa Limanı'ndan yeni tanklar getirildiği'' iddiasının doğru olmadığını ve bunun Rum tarafının gündem değiştirme çabası olduğunu belirterek, ''Türk Silahlı Kuvvetleri'nin TSK zaten buraya silah yığınağı yapma ihtiyacı yok'' dedi. 
     Tsunamizedeler için düzenlenen yardım kampanyasında toplanan paranın kendisine teslimi sırasında, bir gazetecinin sorusu üzerine Rum iddialarıyla ilgili açıklama yapan Talat, ''TSK'nın bazen modernizasyon, bazen da tamir amaçlı silah getirip götürdüğünün zaten bilindiğini, ancak Rum televizyonunun iddiası hakkında bilgisi olmadığını'' söyledi. ''Bir zaman Kıbrıslı Türkler dünyadan izole edilirken, aynı duruma şimdi Rum lideri Tasos Papadopulos yönetiminin düştüğünü'' kaydeden Başbakan Talat, Papadopulos'un bundan çıkış yolu aradığını ifade etti. 
     İngiliz Avam Kamarası'nın Dış İlişkiler Komisyonu'nun rapor yayınlayıp direkt uçuşların başlamasını istediğini kaydeden Talat, Avrupa Parlamentosu Sosyalist Grubu'nun da Kıbrıslı Türklerin doğrudan ticaret ve mali yardım tüzüğünden en kısa zamanda yararlandırılması gerektiğini söylediğini ve AB Komisyonu'nun iki tüzüğün birlikte geçmesi ısrarını sürdürdüğünü belirterek, şöyle devam etti. 
     
     ''PAPADOPULOS YALNIZLAŞIYOR'' 
     ''Bütün dünya, Papadopulos'un çözüm karşıtı tutumu nedeniyle çözüm olamamasının faturasını Kıbrıslı Türklerin ödemesine karşı çıkıyor. Eğer bir yerde çözüm olmuyorsa ve bunun sorumlusu Papadopulos'sa, bunun faturasını Papadopulos'un ödemesi gerekir. Kıbrıslı Türklerin değil. 
     Dolayısıyla dünya, AB dahil, bu gidişi beğenmiyor, değişmesini istiyor. Papadopulos gittikçe yalnızlaşıyor. Gittikçe izole ediliyor. İşte gözlerden saklamak için bu gerçeği, böyle bir karşı saldırı veya konuyu saptırma çabası ortaya koyuyor.'' Başbakan Talat, Başbakanı Recep Tayyip Erdoğan'ın Brüksel'de NATO toplantısına katıldığı anımsatılarak, Brüksel'den kendisine Rum yönetimi lideri Tasos Papadopulos'la görüşme çağrısı gelip gelmediğinin sorulması üzerine ise ''Papadopulos görüşme kabul etmiyor ki'' dedi. 
     Papadopulos'un sorunu çözme ve ülkeyi yeniden bütünleştirmek gibi bir politikası olmadığını kaydeden Talat, ancak kendilerinin görüşmeye hazır olduğunu yineledi. 
     
</TEXT>
</DOC>
