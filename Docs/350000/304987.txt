<DOC>
<DOCNO> 304987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/siyaset/siy03.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a komşudan övgü var 
</HEADLINE>
<TEXT>


Yunanistan Dışişleri Bakan yardımcısı Valinakis, Erdoğan'ın Türkiye'nin tarihine geçecek bir siyaset adamı olduğunu söyledi 

YORGO KIRBAKİ Atina 


Yunanistan Dışişleri Bakan Yardımcısı Yiannis Valinakis, Başbakan Erdoğan'ın, vizyon sahibi ve Türkiye'nin tarihine geçecek bir siyaset adamı olduğunu söyledi. Güney Kıbrıs'ın "Politis" gazetesine konuşan Valinakis, Erdoğan'ın, 40 yıl sonra Türkiye'nin Avrupa'ya giden yolunu açma başarısını gösterdiğini belirterek, "Türkiye'nin ilerleyebilmesi için yapılması gereken değişikliklerin boyutlarını çok iyi biliyor. Bu değişikliklerin yapılmasını ülkesinde herkes kolay kolay kabul etmiyor. Onca yıldır onca imtiyaza sahip olanlar, şimdi kolay kolay bunları terk etmek niyetinde değiller" dedi. 
Türkiye'nin, Güney Kıbrıs'la işlevsel ilişkiler kurmak gibi tarihi bir karara doğru yol aldığını vurgulayan Valinakis, bunun birkaç ay öncesine kadar tahmin bile edilemeyeceğini söyledi. Valinakis, "Türkiye aksi takdirde AB'de ilerleyemeyecek. Türkiye Annan Planı'ndan yana. Geçmişte Denktaş'ın uzlaşmazlığı nedeniyle tarihi bir fırsatı kaçırdığının da bilincinde" diye konuştu. 


</TEXT>
</DOC>
