<DOC>
<DOCNO> 345553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo07.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu beraat etti 
</HEADLINE>
<TEXT>


Federasyon olaylı Eskişehir maçının kararını yoğun tartışmalarla "3-0 Ordu hükmen galip" olarak verdi, Mor-Beyazlılar, A Kategorisi'ne yükseldi. Kulübe beş maç seyircisiz oynama cezası kesildi 

ÖZEL HABER CEMAL ERSEN 


Olaylı Orduspor - Eskişehirspor maçı Futbol Federasyonu Yönetim Kurulu'nda kriz yarattı. Hakem Cüneyt Çakır tarafından konuk ekip sahaya çıkmadığı gerekçesiyle tatil edilen maçla ilgili kararı vermek üzere dün toplanan yönetim, Karadeniz ekibinin 3 - 0 hükmen galibiyetine karar verirken, Başkanvekili Şekip Mosturoğlu ile Mahmut Özgener ve Osman Çağlıkoç'un ısrarla müsabakanın tekrarlanması görüşünü savunduğu bildirildi. Ancak Orduspor bu sonuçla şampiyonluğu ve A Kategorisi'ne yükselme şansını yakaladı. 

Hatalı raporlar 
Gözlemci ve temsilci raporlarında Eskişehirsporlu futbolculara yapılan saldırıların net bir şekilde yazılması, statta gerekli güvenlik önlemi alınmadığının anlaşılması ve saha içinde bir polisin bıçakla yaralanmasına karşın Orduspor'un hükmen galibiyetine karşı çıkan Mosturoğlu, Özgener ve Çağlıkoç, "maçın tekrarı için federasyonun kusuru bulunması" gerektiği şeklindeki hükmün, bu olayda geçerli olduğunu ifade ettiler. 
Gözlemci ve temsilcinin yeterli güvenlik önlemi olmadan maçı başlatmasının hata olduğuna belirten karar muhalifleri, hakem Cüneyt Çakır'ın da olaylar sırasında odasından çıkmamasını da eleştirdi. 
Özgener ve Çağlıkoç geçmişte Altay ve Bursaspor kulüplerinin de benzeri olaylarla karşılaştığını ve Ordu'da yaşananların rakip takımı sindirmek, korkutmak ve baskı altına almak olduğunu, böyle bir ortamda kalan Eskişehirspor'un da ikinci yarıya çıkmamasının hükmen yenilgi getirmemesi gerektiğini anlattı. 

Bastırdılar ama 
Orduspor'un hükmen galibiyet kararının siyasi girişimler sonucu alındığı iddia edilirken, Karadeniz ekibinin Zonguldakspor ile oynadığı son maça Enerji Bakanı Hilmi Güler'in de giderek destek vermesi, Ak Partili 5 Ordu milletvekilinin ise maçın sonucuyla ilgili devreye girmesi dikkat çekici bulundu. İktidara yakınlığı ile bilinen diğer başkan vekili Hasan Doğan, Davut Dişli ve Serdar Güzelaydın'ın dünkü toplantıda Orduspor lehine verilen hükmen galibiyet kararında etkili olduğu iddia edildi. 
Yönetim Kurulu toplantısına, Başkan Levent Bıçakcı dahil 12 kişi katılırken, oylamada Mosturoğlu, Özgener ve Çağlıkoç'un maçın tekrarı yolunda görüş bildirdiği, diğer üyelerin ise fikir beyan etmemesi üzerine oy çokluğu ile söz konusu kararın alındığı vurgulandı. 

Dilaver'e 1 yıl ceza 
Yönetim kurulu kararından sonra Eskişehirspor kulübünün, Tahkim Kurulu'na itiraz edeceği bildirildi. Federasyonun tartışmalı kararına karşın, Profesyonel Futbol Disiplin Kurulu PFDK yaşanan olaylar nedeniyle Orduspor'a faturayı kesti. Karadeniz ekibine 5 maç seyircisiz oynama cezası verilirken, Yardımcı Antrenör Muhammet Dilaver de 1 yıl hak mahrumiyeti cezasına çarptırıldı. Kurul ayrıca Galatasaray'a 10 bin, Trabzon'a da 7 bin 500 YTL para cezası verdi. 

'Siyasi baskı' 

NECMİ KEPÇETUTAN 

Gençlerbirliği Asaş, Ordu kararına tepki gösterdi. Başkan Turgay Kalemci, "Federasyon, elinde bıçak uluorta dolaşanların, siyasilerin baskılarına boyun eğdi. Pırıl pırıl gençleri oynattık. Rakiplerimize teşviklerin gittiği ortamda maçlarımızı eze eze kazandık. Ben şimdi o çocuklara ne diyeyim Haklarını savunamadık. Orduspor birçok maçı baskı ve tehditle aldı" dedi. Kalemci, "Bundan sonra zoru gören silahı dayayıp hakeme rapor yazdıracak. Deplasman takımlarının aynı yöntemlerle hükmen yenilgisine yol açacak" diye konuştu. 

Zaferin sırrı ARKADAŞLIK 

ERAYDIN AYTEKİN DHA 

Sivassporlu Gökhan Bozkaya, Mahmut Hoşgiz, Ertuğrul Arslan, Kadir Demirel, Hayrettin Yerlikaya ve Serkan Ençetin, şampiyonluğu özetledi. 
Dokuz yıldır Sivasspor forması giyen ikinci kaptan Mahmut Hoşgiz, çok zor dönemlerden bugüne geldiklerini vurgularken şöyle konuştu Ben, Sivasspor'un 3. Lig dönemlerini hatırlıyorum. Üçüncü Lig, Sivasspor için tam anlamıyla bir bataktı. O günlerden bugünlere gelmek son derece gurur verici" diye konuştu. Gökhan Bozkaya, Sivasspor'un Süper Lig'de kalıcı bir ekip olacağına inandığını söyledi. Hayrettin Yerlikaya, Ertuğrul Aslan, Kadir Demirel ve Serkan Ençetin ise başarının temelinde arkadaşlığın bulunduğunu açıkladı. 


</TEXT>
</DOC>
