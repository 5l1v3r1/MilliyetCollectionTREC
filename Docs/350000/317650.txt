<DOC>
<DOCNO> 317650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur34.html </URL>
<DATE> 2005/02/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
RTÜK'ten Star TV'ye 3 kez "program durdurma" cezası... 
</HEADLINE>
<TEXT>

     Radyo ve Televizyon Üst Kurulu RTÜK , Star TV'ye üç ayrı program nedeniyle birer kez program durdurma cezası verdi. 
     RTÜK'ten yapılan yazılı açıklamada, üst kurulun 26 Ocak, 9 Şubat ve 16 Şubat tarihlerinde yaptığı toplantılarda aldığı kararlara yer verildi. 
     Buna göre, RTÜK, ''gençlerin ve çocukların fiziksel, zihinsel ve ahlaki gelişimini zedeleyecek türden programların bunların seyredebileceği saatlerde yayınlanmaması''na ilişkin z bendini ana haber bülteniyle ihlal eden Star TV'ye bir kez program durdurma cezası uygulanmasını kararlaştırdı. Aynı bendi, 1 Kasım 2004'te yayınladığı ''Pokemon'' adlı çizgi film ile ihlal eden Star TV'ye bir kez program durdurma cezası daha veren RTÜK, ''Telegol'' programında ''kişilerin manevi şahsiyetlerine eleştiri sınırları ötesinde saldırıda bulunulmaması'' ilkesinin ihlal edildiği gerekçesiyle Star TV'ye bir program durdurma cezası daha uygulanması kararını verdi. 
     
     UYARI CEZALARI 
     RTÜK, Kanal D, ATV, Sinema Türk, Radyo Ekin ve Show TV'ye de uyarı cezaları verdi. 
     Üst kurul, yayınların ''toplumun milli ve manevi değerlerine ve Türk aile yapısına aykırı olmaması'', ''program hizmetlerinin bütün unsurlarının insan onuruna ve temel insan haklarına saygılı olması'' ve ''gençlerin ve çocukların fiziksel, zihinsel ve ahlaki gelişimini zedeleyecek türden programların onların seyredebileceği saatlerde yayınlanmaması'' ilkelerinin ''Size Anne Diyebilir Miyim '' adlı yarışma programında ihlal edildiği gerekçesiyle, Kanal D'ye uyarı cezası verdi. 
     Ana haber bülteninde, ''kadına, güçsüzlere ve küçüklere karşı şiddetin ve ayrımcılığın teşvik edilmemesi'' ilkesine aykırı yayın yapıldığı gerekçesiyle ATV'nin uyarılmasını kararlaştıran RTÜK, ana haber bülteninde ''yayınların şiddet kullanımını özendirici veya ırkçı nefret duygularını kışkırtıcı nitelikte olmaması'' ilkesinin ihlal edildiği gerekçesiyle ATV'ye bir uyarı cezası daha verdi. Üst kurul, ''Gülbence'' programında ''yayınların müstehcen olmaması'' ilkesine aykırı davranıldığı için de ATV'nin uyarılmasını kararlaştırdı. 
     ''Yayınların müstehcen olmaması'' ilkesinin ''Kıvrıl Fakat Bükülme'' filminde çiğnendiği gerekçesiyle Sinema Türk'e de uyarı cezası veren RTÜK, aynı gerekçeyle ''Sağlık Güncesi'' adlı program yüzünden Radyo Ekin'in de uyarılmasına karar verdi. 
     
     SAVUNMALAR, UYARILAR... 
     RTÜK, reklam yasaklarına aykırı yayın yapıldığı gerekçesiyle ''Evim Evim Güzel Evim'' programı nedeniyle Kanal D'nin, ''Gülbence'' nedeniyle ATV'nin, ''Çemberimde Gül Oya'' dizisi nedeniyle Kanal D'nin, ''Bir İstanbul Masalı'' dizisi nedeniyle ATV'nin savunmasının istenmesini kararlaştırdı. 
     Programı destekleyenlerin isimlerine yer verilmesi konusundaki düzenlemelere ''Futbol Maçı'' ile ihlal eden Kanal D'nin uyarılmasına karar veren üst kurul, aynı gerekçeyle ''Avrupa Yakası'' adlı dizi nedeniyle ATV'ye, ''Yabancı Damat'' nedeniyle Kanal D'ye, ''Gülbence'' nedeniyle ATV'ye, ''Sabah Sabah Seda Sayan'' nedeniyle Kanal D'ye uyarı cezası uygulanmasını kararlaştırdı. 
     RTÜK, ''Kahraman Köpek Bingo'' adlı yabancı filmde, reklamların yerleştirilmesine ilişkin düzenlemeye aykırı yayın yapıldığı gerekçesiyle Kanal D'ye uyarı cezası verdi. 
     Program desteklemeye ilişkin düzenlemelerin ''Size Anne Diyebilir Miyim '' adlı dizide ihlal edildiği gerekçesiyle Kanal D'ye bir uyarı daha veren RTÜK, ''Televole'' programında bilinçaltı ile algılanan reklam yasağına aykırı yayın yapıldığı gerekçesiyle Show TV'nin de uyarılmasını kararlaştırdı. Üst Kurul, aynı gerekçeyle ''Bütün Çocuklarım'' adlı dizi nedeniyle Kanal D'nin uyarılmasını kararlaştırdı. 
     
</TEXT>
</DOC>
