<DOC>
<DOCNO> 349577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo14.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim çark etmedi 
</HEADLINE>
<TEXT>


Kurul, olaylı Ordu-Eskişehir karşılaşmasının tekrarı yönündeki kararından dönmedi. Kritik maçın tarafsız sahada 15 gün içinde yapılması bekleniyor 

CEMAL ERSEN 


Tahkim Kurulu kararını bozmayıp, Orduspor - Eskişehir maçının tekrarına hükmetti. Eskişehirspor'un başvurusunu değerlendirip, Karadeniz ekibi lehine verilen 3-0 hükmen galibiyet kararını bozan kurul, dün usül yönünden eksik kalan soruşturmasını tamamladı. 
Orduspor'un, Futbol Federasyonu'nun kararının onanması yolundaki başvurusunu değerlendiren ve savunmasını dinleyen Tahkim Kurulu, usül yönünden bu talebi reddetti. Eskişehirspor'un can güvenliği olmadığı gerekçesiyle maçın ikinci yarısına çıkmamasını haklı bulan Tahkim Kurulu, karşılaşmanın yeniden oynatılmasını öngören kararını bir kez daha onayladı. Tahkim'den hükmen yenilgi yönünde bir karar bekleyen ve dün akşam yapılması gereken yönetim kurulu toplantısını iptal ederek, Kazakistan'a giden Federasyon Başkanı Levent Bıçakcı ve yönetim kurulu üyelerinin bu gelişme üzerine bugün Almatı'da olağanüstü toplantı yapacağı bildirildi. Toplantıda Orduspor - Eskişehir maçının tarafsız sahada ve asgari 15 gün içinde ilk dakikadan itibaren oynanması yolunda karar alınacağı kaydedildi. 
Söz konusu karşılaşmada o tarihte forma giyme hakkı bulunan futbolcular yer alabilecek, iki takıma da tatil nedeniyle izne gönderilen oyuncularını toplaması için yeterli süre verilecek. Maçı Ordu kaybederse, B Kategorisi B Grubu'ndan A Kategorisi'ne yükselen takım Gençlerbirliği ASAŞ olacak. 

Süper jest 

Merkez Hakem Kurulu MHK , Süper Lig kadrosunda klasman düşmeyi bu sezona mahsus olarak kaldırdı. MHK'nın büyük baskı oluşması nedeniyle sezon başında hakemliği bırakan Bülent Uzun ve 6 ay hak mahrumiyeti cezasına çarptırılan Mutlu Çelik'in yerine iki hakem alıp, yola devam kararına vardığı ortaya çıktı. Böylece kadrodaki 28 hakem rahat nefes aldı. Daha önce A klasmana yükselen İstanbul bölgesinden Fatih Gökçe ve Derya Ahmet Kocabaş dışında, Süper Lig için umutlanan diğer adayların hiçbirinin beklentisi, revizyona gidilmemesi nedeniyle gerçekleşmedi. 


</TEXT>
</DOC>
