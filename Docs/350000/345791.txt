<DOC>
<DOCNO> 345791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur33.html </URL>
<DATE> 2005/05/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İngilizler Avrupa yakasında bira bırakmadı 
</HEADLINE>
<TEXT>

     Bu akşam Şampiyonlar Ligi Finali’nde İtalyan Milan takımıyla karşılaşacak olan İngiliz Liverpool takımı taraftarları, Avrupa yakasındaki dükkanlarda bira bırakmadı. 
     İngilizler, sabahın erken saatlerinden itibaren bira tüketirken, Taksim Meydanı civarındaki esnaf, Avrupa yakasındaki bayilerde bira kalmadığını ve bira aradıklarını söyledi. 
     
     BİR ŞİŞE BİRA 8 YTL 

     Şampiyonlar Ligi Finali, İstanbul’da en çok Taksim bölgesinde yiyecek içecek satan esnafa yaradı. Sabah saatlerinden itibaren bira içmeye başlayan Liverpool taraftarları, bölgede bira bırakmadı. "Girişimci" Türk vatandaşlarının bayilerden ve farklı bölgelerden aldıkları biraları değerinin çok üstüne sattıkları görülürken, bir şişe biranın 8 YTl’ye kadar alıcı bulduğu ve İngiliz taraftarların da biraları kasa kasa aldıkları gözlendi. Meydan yakınlarında bir tekel bayii sahibi, "Şu ana kadar şişe ve kutu olmak üzere 6 bin adet bira sattım, hala da satıyorum, ancak bayilerde bira bulamıyoruz" diye konuşurken, çevredeki diğer esnaf da özellikle yiyecek-içecek konusunda normal bir günün üç katı fazla iş yaptıklarını belirtti. Bölgede bulunan lüks otel ve restaurantlarda ise bir bardak biranın 20 YTL’ye kadar alıcı bulduğu öğrenildi. 
     
     ALKOL YAVAŞ YAVAŞ KANA KARIŞIYOR 

     Liverpool taraftarları Taksim civarında toplanırken, Milan taraftarları ise Sultanahmet bölgesinde bir araya geldi. 
     Yoğun güvenlik önlemleri alınan bölgelerde iki takım taraftarları toplu olarak birbirleriyle hiç karşılaştırılmadı. 
     Gittikleri her ülkede olay çıkarmalarıyla ünlü İngiliz seyircileri şu ana kadar ciddi bir olaya sebep olmazken, alınan alkolün miktarında yaşanan artışla, taraftarların artık kendileriyle özdeşleşen "pantolon indirme" eylemlerine başladıkları gözlendi. Liverpool taraftarlarının büyük bir kısmında final maçı için bilet olmadığı, maçı meydanda kurulacak dev ekranda izleyecekleri öğrenildi. 
     Bölge esnafı, ilerleyen saatlerde alkolün etkisinin artmasıyla olası tatsız olaylardan çekiniyor. Taksim Meydanı ve İstiklal Caddesi’nde en büyüğünden en küçüğüne ve en ucuzundan en pahalısına tüm kafe, lokanta ve barları tıklım tıklım dolduran Liverpool taraftarları marşlar eşliğinde eğlenmeye devam ederken bölge adeta bir karnaval yerini andırıyor. 

     
</TEXT>
</DOC>
