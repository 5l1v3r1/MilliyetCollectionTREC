<DOC>
<DOCNO> 338555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/guncel/gun05.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'14 yıldır beklediğim o gün nihayet geldi' 
</HEADLINE>
<TEXT>


Oğlu 14 yıl önce milletvekili lojmanlarında öldürülen Erol Güngör, araştırma komisyonuna bilgi verecek 

SALİHA ÇOLAK Ankara 

Oğlu Mustafa Güngör'ün 1991'de milletvekili lojmanlarında öldürüldüğü günden bu yana cinayetin aydınlatılması için mücadele veren eski SHP İzmir Milletvekili baba Erol Güngör, ilk kez konuyla ilgili adım atan Meclis'teki araştırma komisyonuna bilgi vermek için önümüzdeki hafta TBMM'ye gelecek. Güngör, "14 yıldır cinayetin çözülmesi için birilerinin harekete geçmesini bekledim. O günün geleceği umudunu hiç yitirmedim. Nihayet o gün geldi" dedi. 
Cinayetle ilgili o günlerde iktidarda bulunan SHP'nin bakanları başta olmak üzere hükümet yöneticilerine dilekçeyle başvuran Güngör, gelinen noktayı şöyle değerlendirdi "İlk kez siyasetçiler bu cinayetle ilgilenmeye karar verdi. Başbakan Erdoğan ve Meclis Başkanı Bülent Arınç'a teşekkür ediyorum. Komisyonun görevi katili bulmak değil. Ama bu soruşturmanın nasıl yapıldığını görecekler." Cinayet mahalli görüntülerin yer aldığı kasedi çoğaltıp 1992'de gönderdiği bakanların izlemediğini kaydeden Güngör, "Görüntüleri 14 yıl sonra komisyon üyeleri izledi" diye konuştu. 


</TEXT>
</DOC>
