<DOC>
<DOCNO> 349550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/siyaset/siy01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk gezisini Türkiye'ye yaptı 
</HEADLINE>
<TEXT>


Ukrayna Cumhurbaşkanı Viktor Yuşçenko Ankara'ya geldi. Erdoğan, konuk cumhurbaşkanı onuruna bir yemek verdi 

ELÇİN ERGÜN Ankara 


Ukrayna'da gerçekleştirilen devrimin ardından cumhurbaşkanı olan Viktor Yuşçenko, ilk yurtdışı resmi ziyaretini Türkiye'ye gerçekleştirdi. Cumhurbaşkanı Sezer'in resmi davetlisi olarak dün eşi Katerina'yla birlikte Ankara'ya gelen Yuşçenko'yu, Esenboğa Havalimanı'nda Devlet Bakanı Kürşad Tüzmen karşıladı. 

Sıkı koruma 
Yuşçenko çifti, Ankara'ya gelen diğer liderlerin aksine Hilton Oteli'nin yerine, başkentin "en sıkı" korunan yeri Çankaya Köşkü içindeki Camlı Köşk'te ikamet etti. Yuşçenko, ülkesindeki seçimler öncesinde yemeğine konulan zehir nedeniyle ölümden dönmüştü. Yuşçenko'nun Ankara'ya getirdiği heyetinde ise ahçı ya da diyetisyenin olmadığı, sadece özel doktorunun bulunduğu öğrenildi. 
Ankara'ya adım atar atmaz ayağının tozuyla Başbakanlık Konutu'na geçen Yuşçenko onuruna, Başbakan Erdoğan bir yemek verdi. İki liderin de eşleriyle katıldığı yemek için, "aile yemeği" olduğu vurgusu yapıldı. 

Çerez ikramı 
Erdoğan çifti, Yuşçenko ve eşine badem, antepfıstığı, ceviz ve fındıktan oluşan çerezlerden ikram etti. Ukrayna Cumhurbaşkanı, bugün Cumhurbaşkanı Sezer ve TBMM Başkanı Bülent Arınç'ın yanı sıra Hilton Oteli'nin Kral Dairesi'nde 9. Cumhurbaşkanı Süleyman Demirel ve eski Turizm Bakanı Ahmet İhsan Kırımlı'yla bir araya gelecek. 
Yuşçenko ve heyetinin temaslarında, iki ülke arasında "enerji", "demiryolu", "bilimsel ve teknolojik işbirliği" ve "nükleer" alanlarda işbirliği anlaşmaları imzalanması öngörülüyor. Ukrayna'nın, ulaştırma ve enerji konularında Türkiye ile işbirliğini geliştirme arzusunu Ankara'ya iletmesi bekleniyor. 



</TEXT>
</DOC>
