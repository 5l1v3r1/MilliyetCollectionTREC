<DOC>
<DOCNO> 333641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun46.html </URL>
<DATE> 2005/04/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Savaş suçu zanlısı Hırvat general Gotovina sahte pasaportla kaçtı" 
</HEADLINE>
<TEXT>

     Savaş suçu zanlısı Hırvat general Ante Gotovina'nın, 2001 yılında sahte pasaportla ülkeden kaçtığı iddia edildi. 
     Feral Tribune dergisinde yayınlanan bir haberde, Gotovina'nın, eski Yugoslavya için kurulan BM savaş suçları mahkemesi tarafından suçlanmasından hemen sonra kimliği belirlenemeyen bir polis memurundan sahte pasaport aldığı belirtildi. 
     Dergi, adı açıklanmayan bir Hırvat gizli servis kaynağına dayandırdığı haberinde, Gotovina'nın bu pasaportla ülkeden ayrıldığını, ancak nereye gittiğinin bilinmediğini bildirdi. 
     Hırvatistan İçişleri Bakanlığı sözcüsü Zlatko Mehun, habere ilişkin açıklama yapmazken, polisin Gotovina'nın sahte pasaportla yurt dışına çıkmış olabileceği bilgisini edindiğini kaydetti. 
     Mehun, konuyla ilgili soruşturma yürütüldüğünü de sözlerine ekledi. 
     Hırvatistan ile 17 Mart'ta başlaması öngörülen AB üyelik müzakerelerinin ertelenmesine neden olan, savaş suçu zanlısı 49 yaşındaki kaçak general Ante Gotovina, 1991-1995 Bosna savaşı sırasında 150 Sırbı öldürmek ve sınır dışı etmekle suçlanıyor. 
     
</TEXT>
</DOC>
