<DOC>
<DOCNO> 312089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo30.html </URL>
<DATE> 2005/02/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ziya Doğan Hedefim Türkiye'de değil, Avrupa'da bir takım çalıştırmak 
</HEADLINE>
<TEXT>

     Gençlerbirliği Teknik Direktörü Ziya Doğan, ''Gençlerbirliği'nde her şey hazır, bir tek başarıya ihtiyaç var'' dedi. 
     Ziya Doğan, TSYD Ankara Şubesi'nde düzenlediği basın toplantısında, Gençlerbirliği'nde başarıyı yakalayacağına inandığı için bu takıma geldiğini belirtti. ''Bir sezonda 3 teknik adam değiştiren bir kulübün futbolcularından büyük başarılar beklemek yanlış olur'' diyen Doğan, şöyle devam etti 
     ''Çünkü bu oyuncular 3 ayrı sistemi benimsemeye çalışmış, bir hocanın sistemine alışmadan yeni bir hoca gelmiş, oyuncu bocalamış. Sonradan göreve gelen teknik adamın kendi oyun anlayışını futbolculara kabul ettirmesi çok zor. Gençlerbirliği'nde altyapı mükemmel, para da var. Bir tek başarı eksik. Onu da ben ve ekibim inşallah gelecek sezon gerçekleştireceğiz.'' Devre arası kampında kendisini en çok düşündüren olayın sakat futbolcuların çokluğu olduğuna dikkati çeken Doğan, ''Milli takımlarında bulunan ve kampa geç katılan Youla, El Saka ve Skoko'nun sakatlıkları endişe veriyor. Bu futbolcular henüz tam randımanla oynayamıyor. O nedenle ikinci devrede ilk 5 hafta bizim için çok önemli. Şayet bu süreyi firesiz atlatabilirsek, büyük başarı sağlamış olacağız'' diye konuştu. 
     
     ''GELECEK SEZONA YATIRIM YAPIYORUZ'' 
     Teknik Direktör Ziya Doğan, asıl hedeflerinin gelecek sezon büyük başarılara imza atmak olduğunu vurgulayarak, şöyle dedi 
     ''Bu sezon takımın puan cetvelindeki yeri pek iç açıcı değil. Üst sıralardaki takımlardan puan olarak çok gerideyiz. Alttaki takımlarla ise çok fazla puan farkımız yok. Önümüzdeki sezon için ise başkandan transfer konusunda söz aldım. Ancak bu transferler Galatasaray, Fenerbahçe ve Beşiktaş'daki gibi büyük paralar harcayarak yapılan pahalı transferler olmayacak. Fakat az para harcayarak bu 3 kulübün kadrosuna yakın kadro kuracağız.'' Gençlerbirliği'nin çok elit bir camia, ancak seyirci sayısının çok az olduğuna değinen Ziya Doğan, konuşmasını şöyle sürdürdü 
     ''Fanatizm elit seyirciyi tribünlerden uzaklaştırdı. Şayet arzu edilen başarıyı yakalarsak, Türkiye'nin en elit seyircisini de tribünlere çekmiş oluruz. Ben inanıyorum ki biz iyi futbol oynarsak, tribünlerimiz her geçen gün daha fazla dolacaktır. İnsanlar Gençlerbirliği'ni izlemek için stada koşacaktır.'' 
     
     DOĞAN'IN HEDEFİ AVRUPA 
     Gençlerbirliği'nin yeni teknik direktörü Ziya Doğan, Türkiye'de hiçbir kulübü çalıştırmaya talip olmadığı gibi, böyle bir hedefinin de olmadığını söyledi. 
     Ziya Doğan, konuşmasını şöyle tamamladı 
     ''Hiçbir zaman, hiçbir göreve kendim talip olmadım. Türkiye liglerinde şu takımı çalıştırmak istiyorum diye bir hedefim olmadı. Ancak en büyük rüyam Avrupa'da çalışmak. Ben iddia ediyorum, yabancı antrenörlere verilen imkanlar yerli hocalara verilse, yerli hocalar daha başarılı olur. Artık Avrupa kulüplerinde görev almamız lazım. Hedefim Türkiye'de değil, Avrupa'da bir takım çalıştırmak.'' 
     
</TEXT>
</DOC>
