<DOC>
<DOCNO> 315560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonyas16.html </URL>
<DATE> 2005/02/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Londra'da bugün de Ebru Ercon rüzgarı esti 
</HEADLINE>
<TEXT>

     İngiltere Moda Haftası çerçevesinde Bora Aksu'nun büyük ilgi uyandıran defilesinin ardından genç Türk modacı Ebru Ercon da birbirinden değişik modellerini sergiledi. 
     Ercon'un defilesi, son günlerde ''Türkler'' sergisiyle gündeme gelen Kraliyet Sanat Akademisi'nin Burlington House salonunda yapıldı. 
     2005-2006 kış sezonu için hazırladığı koleksiyonda daha ziyade koyu renklere yer veren Ercon'un kumaş olarak yünlü ve ipek kullandığı dikkat çekti. Kot kumaşları ve yün jarselerle ağır drapeli etekler ve bol yırtmaçlı kıyafetler tasarlayan Ercon'un, özellikle boyun ve kol ağızlarında değişik çizgiler uyguladığı görüldü. 
     Ercon'un, kadife terlikler ve botlarla tamamlanan modellerinde aksesuvar olarak ise çakıl taşları gibi değişik objeler kullanıldı. Ercon'un ceket ve pardösülerinde de dev metal düğmeler ve çıt çıtlar yer aldı. 
     İstanbullu bir baba ile İngiliz annenin çocuğu olarak dünyaya gelen Ercon, üçüncü kez Londra Moda Haftası'na katılıyor. 
     Westminster Üniversitesi'nde moda eğitimi gören ve St. Martins moda okulundan yapılan teklif üzerine burada çalışmalarını sürdüren Ebru Ercon'un sponsorluğunu İngiliz firması Top Shop üstlendi. 
     Genç Türk modacı Bora Aksu da dün Londra Moda Haftası çerçevesinde ''Vaat Edilmiş Topraklar'' adlı defile düzenlemişti. 
     
</TEXT>
</DOC>
