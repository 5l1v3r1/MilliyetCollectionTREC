<DOC>
<DOCNO> 327037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko44.html </URL>
<DATE> 2005/03/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Societe Generale, Türkiye'de oto kiralama işinde... 
</HEADLINE>
<TEXT>

     Avrupa'nın en büyük finansal gruplarından Societe Generale şirketlerinden ALD Automotive, Türk Alfa Oto Filo Kiralama'ya ortak oldu. 
     Alfa Oto Filo Kiralama'dan yapılan açıklamaya göre, Societe Generale bünyesinde operasyonel leasing yoluyla oto kiralama hizmeti veren ALD Automotive ile Alfa Oto Filo Kiralama arasındaki ortaklık anlaşması İstanbul'da imzalandı. 
     ALD Automotive Üst Yöneticisi Jean-Claude Renaud, gelişen ekonomisi ile Türkiye'nin çok büyük bir potansiyele sahip olduğunu, önümüzdeki yıllarda Türkiye pazarında hızlı bir büyüme olacağına inandıklarını belirterek, operasyonel oto kiralamaya ilginin Türkiye'de her geçen gün arttığını gözlemlediklerini belirtti. 
     Societe Generale Özel Finansal Servis Bölümü Başkanı ve ALD Automotive Başkanı Jean-François Gautier de, ALD Automotive'in Alfa Oto Filo Kiralama ile yaptığı ortaklık sayesinde Türkiye'de pazara yüzde 7-10 arasında bir pazar payıyla giriş yaptığına dikkat çekerek, hedeflerinin orta vadede pazar paylarını Avrupa'da olduğu gibi yüzde 30'lar seviyesine çıkarmak olduğunu bildirdi. 
     ALD Automotive'in 30 değişik ülkede 600 bin araçla faaliyet gösterdiğine dikkat çeken Gautier, Operasyonel Leasing'de finansal desteğin çok önemli olduğunun altını çizerek, Societe Generale'in bu alanda sağlayacağı destekle Türkiye'de de 6 yıllık bir sürede 100 bin araçlık bir filo hedeflediklerini açıkladı. 
     Alfa Oto Filo Kiralama Yönetim Kurulu Başkanı Ali Özhamurkar da, şirketlerinin ortaklık ile atılım dönemine girdiğini vurguladı. 
     
</TEXT>
</DOC>
