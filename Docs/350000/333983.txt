<DOC>
<DOCNO> 333983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko07.html </URL>
<DATE> 2005/04/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 7.50 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 7.50 oranında değer yitirdi. 
     Dışbank'ın yüzde 89.3'ünün Holanda-Belçika ortaklığı Fortisbank'a satışını içeren anlaşmanın imzalandığı haberi geçen hafta İMKB üzerinde etkili olan gelişmelerden biriydi. IMF heyeti ile görüşmelerin tamamlanması ve anlaşmanın Mayıs'ın ortasında imzalanacağına yönelik beklentinin de etkili olduğu piyasada, kısa vadeli başka bir beklentinin bulunmaması gözlerin yurtdışı piyasalara çevrilmesine neden oldu. 
     Halka arzların arka arkaya gelmesi sürecinde, piyasadan para çıkışlarının yaşanması ve bu çıkışları karşılayacak düzeyde yatırımcı girişi bulunmaması, piyasada yaşanan gerilemede etkili olurken, yabancı yatırımcıların, gerek ABD faiz artırım serisine ilişkin kaygılar çerçevesinde gelişmekte olan ülke piyasalarına dönük yaklaşımlarındaki çekingenlik, gerekse de Avrupa Birliği senaryosu konusunda netleşme görme isteği katılımı sınırladı. 
     Fransa'daki AB Anayasası referandumu öncesinde tartışmaların Türkiye'nin üyelik perspektifine de kayması nedeniyle, Avrupa Birliği senaryosunda daha açık bir görünüme ihtiyaç duyulduğu piyasada, satış baskısı güçlendi. 
     Yurtdışı borsalarda gerçekleşen düşüş hareketi, euro dolar paritesinde dolar lehine değerlenme yaşanması, siyasi platformda Ermeni ve Kıbrıs konularının öne çıkmaya başlaması da bu hafta borsaya olumsuz yönde yansıdı. 
     Endeks, 23,593 puana kadar gerileyerek, yılın en düşük seviyelerini görürken, en yüksek olarak da 25,969 puanı gördü. 
     Borsa uzmanları, önümüzdeki hafta, Petkim halka arzının tamamlanmasıyla piyasada daha olumlu bir görünüm oluşmasının beklendiğini ifade ederek, ABD verilerinin önem kazandığı İMKB'de gelecek hafta açıklanacak enflasyon datası ile euro dolar paritesinin ve IMF ile Avrupa Birliği sürecine yönelik gelişmelerin izleneceği tahmininde bulunuyor. 
     Uzmanbar, haftanın son işlem gününde endeksin 23,600 seviyesindeki ana desteğin üzerinde kapanış yaptığına işaret ederek, önümüzdeki hafta 23,600 seviyesinin ana destek olarak izleneceğini, satışların kısa vadede bu bölgede dengelenmesinin bekleneceğini kaydediyor. 
     Gelecek haftanın tepkiye daha müsait bir hafta gibi göründüğüne dikkat çeken uzmanlar, 24,300-24,800 aralığının önemli direnç olacağını, bu bölgeye dogru bir tepki hareketinin yasanmasının beklenebileceğini belirtiyor. 
     
     ÖZETLE PİYASALAR 
     Borsa, hafta boyunca düşüş eğiliminde oldu. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler gerçekleşti. YTL karşısında dolar ve avro değer kazandı. Mevduat faizlerinin ortalamalarında 0.25 puanlık düşüşler oldu. 
     Hisse senetleri haftalık bazda ortalama yüzde 7.50 oranında değer yitirdi. 24 ayar külçe altının gram satış fiyatı yüzde 1.08, Cumhuriyet altınının satış fiyatı yüzde 2.00 arttı. Türk Lirası karşısında dolar yüzde 1.33, avro da yüzde 1.67 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.37 oranında geriledi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.27, haftalık reponun net getirisi yüzde 0.23 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.61'lik düşüşle başladı. Salı günü de ortalama yüzde 1.15 gerileyen endeks Çarşamba günü ortalama yüzde 0.86'lık artışla toparlanma çabası içinde oldu. Haftanın son iki günü ise yoğun düşüşler yaşandı. Hisse senetleri Perşembe günü ortalama yüzde 2.97, Cuma günü de ortalama yüzde 2.81 oranında değer yitirdi. 
     Endeks, geçen hafta boyunca 1,933.11 puanlık düşüşle 25,786.45 puandan 23,8.34 puana geriledi. Hisse senetlerindeki haftalık ortalama kayıp yüzde 7.50 oldu. 
     İMKB Ulusal-Mali Endeksi 2,490.92 puan düşüşle 37,490.99 puandan 35,000.07 puana, İMKB Ulusal-Sanayi Endeksi 1,980.65 puan düşüşle 21,391.52 puandan 19,410.87 puana ve İMKB Ulusal-Hizmetler Endeksi 1,000.59 puan düşüşle 13,858.02 puandan 12,857.43 puana geriledi. 
     Böylece, mali grup hisseleri ortalama yüzde 6.64 oranında, sanayi grubu hisseleri ortalama yüzde 9.26 oranında ve hizmetler grubu hisseleri de ortalama yüzde 7.22 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 314 hisse senedinden 10'u değer kazanırken, 299 hisse senedi değer yitirdi, 5 hisse senedinin değeri de değişmedi. 
     Geçen hafta en yüksek oranlı artış, yüzde 12.00 ile Ege Profil hisselerinde gerçekleşti. Yüzde 11.62'lik artışla Dışbınk hisseleri ikinci ve yüzde 11.51'lik artışla Kav hisseleri üçüncü oldu. 
     En yüksek oranlı düşüş ise yüzde 33.86 ile Favori Dinlenme Yerleri hisselerinde oldu. Yüzde 28.57'lik düşüşle Konfrut Gıda hisseleri ikinci ve yüzde 24.87'lik düşüşle de UKİ Konfeksiyon hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 239 milyon 693 bin adet hisse senedi işlem gördü ve karşılığında 3 milyar 441 milyon YTL'lik işlem hacmi gerçekleşti. 
     
     DÖVİZ 
     Geçen hafta, dövizde artış eğilimi vardı. İstanbul serbest döviz piyasasında alınıp satılan ABD Doları Türk Lirası karşısında yüzde 1.33 oranında, Avro da yüzde 1.67 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0180 YTL artarak 1.3720 YTL'ye, Avronun satış fiyatı da 0.0290 YTL artarak 1.7670 YTL'ye yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 2.37 artışla 2.5900 YTL'ye, İsviçre Frangı'nın satış fiyatı da yüzde 0.88 artışla 1.1400 YTL'de çıktı. 
     Bugün öğle saatlerinde ise İstanbul serbest piyasada ABD Doları 1.3680 YTL'den, Avro 1.7650 YTL'den, İngiliz Sterlini 2.5890 YTL'den ve İsviçre Frangı da 1.1400 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.08, Cumhuriyet altınının satış fiyatı da yüzde 2.00 oranında yükseldi. 
     Külçe altının gram satış fiyatı 18.80 YTL'ye, Cumhuriyet altınının satış fiyatı 127.50 YTL'ye çıktı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 0.39 oranında düşerek, 18.50 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.37 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 2,100 puan düşerek 575,150 puandan 573,050 puana geriledi. 
     Geçen haftanın en çok değer kazanan katılma belgeleri, yüzde 1.04'lük artışla Ata B Tipi Yabancı Menkul Kıymet Yatırım Fonu, yüzde 0.61'lik artışla Oyakbank B Tipi Yabancı Menkul Kıymetler Fonu ve yüzde 0.58'lik artışla da Koçbank B Tipi Tahvil Bono Euro Fonu olarak sıralandılar. 
     Haftanın en çok değer yitiren katılma belgeleri ise yüzde 8.80'lik düşüşle MEKSA A Tipi Değişken Fon, yüzde 8.79'luk düşüşle İş A Tipi Teknoloji Endeks Fon ve yüzde 7.91'lik düşüşle Bizim Menkul Değerler A Tipi Hisse Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.26 ile yüzde 0.35 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.27 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.7 dolayında bulunan haftalık reponun net getirisi de yüzde 0.23 oldu. 
     
</TEXT>
</DOC>
