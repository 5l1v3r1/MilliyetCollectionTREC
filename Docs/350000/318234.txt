<DOC>
<DOCNO> 318234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy03.html </URL>
<DATE> 2005/02/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ankara'dan Talabani'nin adaylığına sıcak mesaj... 
</HEADLINE>
<TEXT>

     ANKARA A.A 

Türkiye, Irak Cumhurbaşkanlığı'na aday olan Irak Kürdistan Yurtseverler Birliği lideri Celal Talabani için "Türkiye'yi yakından tanıyan tecrübeli siyaset adamı" değerlendirmesini yaptı. 
     Dışişleri Bakanlığı Sözcüsü Namık Tan, dün Talabani'nin devlet başkanlığına adaylığına ilişkin Anadolu Ajansı'na yaptığı açıklamada, "Talabani'nin, Türkiye'yi yakından tanıyan, Türkiye'nin de kendisini iyi tanıdığı, Türkiye'yi birçok defa ziyaret etmiş tecrübeli bir siyaset adamı olduğunu" ifade etti. 
     Talabani'nin her vesileyle yüzünün Bağdat'a dönük olduğunu teyit ettiğine işaret eden Tan, "Ancak daha önce de belirttiğimiz gibi, Irak'taki liderlik konusu, Irak halkının karar vereceği bir konudur" dedi. 
     Tan, dün yaptığı yazılı açıklamada da Şii ittifakının başbakan adayı İbrahim Caferi için de, "Türkiye'yi yakından tanıyan tecrübeli bir devlet adamı" tanımlamasını yapmıştı. Talabani'nin 1-3 Aralık'ta Türkiye'ye yaptığı ziyarette Başbakan Recep Tayyip Erdoğan ve Abdullah Gül ile görüştüğünü anımsatan Tan, kendisiyle "geniş ve yararlı istişare ve değerlendirmelerde bulunulduğuna" dikkati çekmişti. 
     
</TEXT>
</DOC>
