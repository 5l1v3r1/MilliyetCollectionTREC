<DOC>
<DOCNO> 328530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko37.html </URL>
<DATE> 2005/03/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Babacan Ekonomik istikrarın olmazsa olmaz şartı, siyasi iktidardır 
</HEADLINE>
<TEXT>

     Devlet Bakanı Ali Babacan, ekonomik istikrarın ''olmazsa olmaz'' şartının siyasi istikrar olduğuna işaret ederken, ''siyasi istikrarın sağlanamadığı ülkelerde ekonomik istikrarın da sağlanamadığını görüyoruz''' dedi. 
     Babacan, Bilkent Otel'de, Dünya Bankası ve Dışişleri Bakanlığı'nın ortaklaşa düzenlediği ''AB'ye Katılım Sürecinde Stratejik Liderlik'' konulu seminerde yaptığı konuşmada, uzun vadede Türkiye'deki siyasi istikrarın korunması açısından, bundan sonraki sürecin büyük önem taşıdığını belirtti. 
     Babacan, Türkiye'nin bundan sonraki döneminde daha da gözlenecek siyasi istikrarın, ekonomik anlamda da Türkiye'ye çok farklı noktalara götüreceğini kaydetti. 
     Türkiye'nin 2-2.5 yıl gibi kısa sürede ekonomide almış olduğu mesafenin sadece Türkiye'de değil, tüm dünyada konuşulduğunu belirten Babacan, ekonomide iki temel noktaya dikkat ettiklerini vurgularken, bunları ''güven ve öngörülebilirlik'' olarak sıraladı. 
     Babacan, ekonomide sağladıkları güvenin, bundan sonra Türkiye'nin ekonomi yönetimindeki en önemli varlığı ve sermayesi olacağını kaydetti. 
     Kasım 2002 seçimlerinden önce ilan ettikleri tüm politikaları aynen uyguladıklarını anlatan Babacan, bunun sonuçlarını da açık şekilde gördüklerini vurguladı. 
     
     REFORMLAR... 
     Şu ana kadar gerçekleştirilen reformlar, demokratikleşme açısından insan hakları ve özgürlüklere daha çok saygı gösterilmesi ve hukukun üstünlüğü ilkesinin Türkiye'de çok daha egemen hale gelmesinin, daha iyi işleyen bir piyasa ekonomisi açısından temel reformlar olduğuna işaret eden Babacan, ''gerçekleştirilen reformlar, AB gibi önemli bir sürece girildiğinde geri döndürülmesi zor hale geliyor ki bu da bizim için uzun vadede son derece önemli'' şeklinde konuştu. 
     Babacan, 30 yıldır gerçekleştirilemeyen bir olayı gerçekleştirdiklerini, enflasyonun 30 yıldan bu yana ilk kez tek haneli rakamlara düştüğünü belirtirken, Türkiye Cumhuriyeti Hazinesi'nin en düşük faiz oranlarını gördüğünü, borç stoğunun da artık ekonomide bir sorun olmaktan hızlı şekilde uzaklaştığını kaydetti. 
     Babacan, ihracatın her yıl arka arkaya rekorlar kırdığını, Türkiye'nin ilk defa arka arkaya istikarlı bir şekilde yüksek büyüme oranlarını yakaladığını bildirdi. 
     
     AB ÜYELİĞİ SÜRECİ... 
     AB üyeliği sürecinin, uzun ve zorlu bir süreç gerektirdiğinin farkında olduğunu ifade eden Babacan, geçen iki yıllık süreçte ve önümüzdeki dönemde, Türkiye'nin çok önemli bir transformasyon sürecine girdiğini kaydetti. 
     Bundan sonra, AB'ye yaklaşım içeren ekonomik program uyguladıklarını belirten Babacan, bu çerçevede bütçe disiplinine dikkat ettiklerini, enflasyon hedefiyle uyumlu bur para politikası takip ettiklerini, sosyal güvenlik, vergi, bankacılık, tarım ve özelleştirme alanında yapısal reformlar uyguladıklarını belirtti. 
     Üç yıllık Ekonomik Programı 1 Aralık'ta ilan ettiklerini, bu tarihte, henüz AB'den müzakere tarihi almadıklarını ve IMF ile de bir mutabakata varmadıklarını hatırlatan Babacan, üç yıllık ekonomik programı, AB ve IMF olsa da olmasa da zaten kendilerinin uygulayacağı bir program olduğunu ifade etti. 
     Türkiye'nin, içinden geçilmekte olan dönemde, hem bölgesel hem de küresel açıdan bütün dünya tarafından çok yakın şekilde izlendiğini belirten Babacan, 17 Aralık'taki müzakere tarihinin, tüm dünya medyası tarafından neredeyse ilk haber olarak verildiğini hatırlattı. 
     Türkiye gibi nüfusunun büyük kısmı müslüman olan demokratik bir ülkenin, AB ve bölge açısından çok önemli olduğunun altını çizen Babacan, Türkiye'nin AB'ye katılımının, AB'yi daha da güçlendireceğini vurguladı. 
     Babacan, Türkiye'nin de içinde olacağı AB'nin, daha etkin olacağını ve önümüzdeki dönemde medeniyetlerin barış içinde yaşadığı bir yer haline geleceğinin de altını çizdi. 
     AB'nin hali hazırda değişim gösterdiğini belirten Babacan, 2010 yılında AB'yi daha rekabetçi ve güçlü bir yapıya kavuşturmayı amaçlayan Lizbon Stratejisine de değinerek, bu stratejiyi gerçekleştirme yolunda, bazı üyelerin gerekli adımları atmada yetersiz kaldıklarını ifade etti. 
     Türkiye'nin AB'ye üyeliğinin, yalnızca, Türkiye, bölge ve Avrupa için değil, 11 Eylül ve sonrasındaki gelişmeler de dikkate alındığında tüm dünya için önem taşıdığını belirten Babacan, Türkiye'nin de içinde bulunacağı AB'nin, dünya siyasetindeki ağırlığının farklı bir noktaya geleceğini, bölge ülkeleri tarafından algılanmasının değişeceğini ifade etti. 
     AB ile müzakere sürecinin dinamik bir süreç olduğunu ve bu süreçte önemli sorunlarla karşılaşılabilineceğini anlatan Babacan, AB ile yapılacak işbirliğinin, bu süreçte karşılaşılacak sorunların çözülmesinde önemli rol oynayacağını kaydetti. 
     
</TEXT>
</DOC>
