<DOC>
<DOCNO> 317849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun48.html </URL>
<DATE> 2005/02/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Pera KBP'nin Türkiye'nin AB üyeliğine karşı çıkması doğal... 
</HEADLINE>
<TEXT>

     TBMM Başkanı Bülent Arınç'ın resmi konuğu olarak Türkiye'yi ziyaret eden İtalya Senato Başkanı Marcello Pera, ''Kuzey Birliği Partisi'nin Türkiye'nin AB'ye girişine karşı çıkışının, Avrupa kimliğini kaybetme korkusu içindeki kesimlerin yansıması olduğunu'' söyledi. 
     Pera, İstanbul'da İtalya Başkonsolosluğu'nda İtalyan işadamlarıyla bir araya geldiği çalışma yemeğinde gazetecilerin sorularını yanıtladı. 
     İtalyan haber ajanslarının haberlerine göre, Pera, sorular üzerine, ''İtalya'daki koalisyon hükümetinin ortaklarından biri konumundaki Kuzey Birliği Partisi'nin KBP Türkiye'nin AB'ye alınmasına karşı çıkmasının doğal karşılanması gerektiğini'' savundu. 
     ''Benzer görüşlerin AB'deki diğer ülkelerde de yaygın olduğunu'' öne süren Pera, ''KBP'nin Türkiye'nin AB'ye girişine karşı çıkışının, diğer Avrupa ülkelerinde de yaygın olan Avrupa kimliğini kaybetme korkusu içerisindeki kesimlerin bir yansıması olduğu kanaatindeyim'' dedi. 
     Pera, ''Avrupa'nın kimliği meselesinin AB ile ABD arasındaki ilişkiler açısından da önemli olduğunu'' belirterek, şöyle konuştu 
     ''Temennim, ABD Başkanı George Bush'un ikinci kez başkanlığa seçildiği bu dönemde yeni bir sürecin başlaması ve AB-ABD arasında yeni bir köprü kurulmasıdır. Ancak Avrupa'nın kendi kimliği konusunda halen tereddütlü ve görüş ayrılığı içinde olduğunu da gözden uzak tutmuyorum. AB kendi geleceği konusunda karar vermeli.'' Pera, Avrupa'nın bu konuda yanıt bulması gereken soruları ise ''AB, sadece ekonomik bir güç ve ticarette bir mübadele alanı mı olmak istiyor, yoksa aynı zamanda jeopolitik ve jeostratejik sorumluluklar da üstlenen bir askeri güce de dönüşmek istiyor mu '' ifadesiyle özetledi. 
     
</TEXT>
</DOC>
