<DOC>
<DOCNO> 324918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas08.html </URL>
<DATE> 2005/03/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dünyanın da bir 'karadeliği' oldu 
</HEADLINE>
<TEXT>

     LONDRA, DHA 

      UZAYDA son derece yoğun bir kütle çekimine sahip olan ve bu nedenle ışık dahil çekim alanına giren her şeyi yutan karadeliklerin minyatür bir kopyası laboratuvar ortamında üretildi.' New York'taki Brookhaven Ulusal Laboratuvarı'ndaki gerçekleştirilen deneyde, altın atomu çekirdeklerinin parçacık hızlandırıcı cihaz içinde, ışık hızında çarpıştırılmasıyla dünyanın ilk karadeliği oluştu. Çekirdekler birbirine çarptığında, maddenin en temel yapı taşları olan 'kuark' ve 'gluon'lara ayrıldı. Bu parçacıkların oluşturduğu plazma topunda, Güneş yüzeyindeki ısının 300 milyon katına eşit bir ısı açığa çıktı. Plazma topu, çarpışmanın şiddetiyle ortaya çıkan diğer parçacıkları yutarak bir kara delik özelliği sergiledi. Laboratuvarda oluşan karadelik, saniyenin katrilyonlarca birinden bile kısa sürdü. 
     
</TEXT>
</DOC>
