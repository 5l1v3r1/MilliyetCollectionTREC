<DOC>
<DOCNO> 311080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo39.html </URL>
<DATE> 2005/01/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yıldırım Fenerbahçe büyüdükçe rahatsız olanlar da çoğalıyor... 
</HEADLINE>
<TEXT>

     Fenerbahçe Kulübü Başkanı Aziz Yıldırım, ''kulübün büyüdükçe ve geliştikçe bu değişimden rahatsız olanların sayısının da arttığını'' söyledi. 
     Aziz Yıldırım, kulübün aylık dergisinin şubat ayı sayısındaki ''Daha yolun başındayız'' başlıklı yazısında, Fenerbahçe'nin Türkiye'nin ulaşılmayacak kulübü olma yönünde hızla ilerlediğini vurgulayarak, şunları kaydetti 
     ''Nedense, kulübün gelişim ve değişiminin Türk sporunun gelişmesiyle birebir ilgili olduğunu kafalarında çözemeyenler, her fırsatta, buldukları düzmece belgelerle kin kusmaktan ve nefretlerini dile getirmekten çekinmiyorlar. Bu değişimden rahatsızlık duyanların, başka bir takımı temsil etmelerini anlayışla karşılayabilirim. Çünkü bu tepkiler, şartlar ne olursa olsun ahlaki ölçüler içinde kaldığı takdirde rekabet ortamının getirdiği düşüncelerdir.'' 
     
     ''FENERBAHÇE, ARTIK RANT CENNETİ DEĞİLDİR'' 
     Yazısında göndermeler yapan Yıldırım, kendisini Fenerbahçeli olarak sunan birinin, kendisini kulüpten büyük görmesi ve her fırsatta tuttuğu takıma kin ve nefret kusmasının kabul edilir birşey olmadığını belirterek, ''Fenerbahçe, artık rant cenneti değildir'' dedi. 
     Transfer edemeyecekleri bir oyuncu bulunmadığını kaydeden Yıldırım, şöyle devam etti 
     ''Fenerbahçe Kulübü'nün transfer edemeyeceği hiçbir oyuncu yoktur. Yeter ki isteyelim. Bizi diğer takımlardan ayıran en büyük özellik budur. Stadımızın yeni bölüm inşaası mart ayı başında başlayacak. Sadece stat değil, hemen yanındaki Kenan Evren Lisesi yerine yapılacak ve stadımızla entegre bir tesis haline gelecek Fenerbahçe Kültür, Eğitim ve Ticaret Merkezi yapımı için de her türlü anlaşmalar yapılmış, gerekli yasal prosedürün yerine getirilme çalışmaları yürütülmektedir.'' 
     
</TEXT>
</DOC>
