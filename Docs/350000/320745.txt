<DOC>
<DOCNO> 320745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo19.html </URL>
<DATE> 2005/03/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ali Sami Yen'deki derbi maçlarda beraberlik ağır basıyor... 
</HEADLINE>
<TEXT>

     Galatasaray ile Beşiktaş, yarın yapacakları 2005'in ilk derbisiyle birlikte Ali Sami Yen Stadı'nda 46. kez karşı karşıya gelecek. 
     Bu karşılaşmalarda beraberliklerin fazlalığı göze çarparken, Galatasaray 12, Beşiktaş ise 10 kez galip geldi, 23 karşılaşma da berabere sonuçlandı. 
     Bu maçlarda Beşiktaş'ın attığı 51 gole karşılık Galatasaray, rakip filelere 49 gol bıraktı. 
     
     MECİDİYEKÖY'DE 28. LİG RANDEVUSU 
     Birinci Süper Lig'de 2 ezeli rakip Ali Sami Yen Stadı'nda yarın 28. kez karşılaşacak. 
     Mecidiyeköy'de bugüne dek yapılan 27 maçta, sarı-kırmızılıların 8, siyah-beyazlıların ise 6 galibiyeti bulunurken, 13 maçta da taraflar eşitliği bozamadı. 
     Ligde Galatasaray'ın 34 golüne, Beşiktaş 31 golle karşılık verdi. 
     
     İLK RANDEVU 1966'DAYDI 
     Galatasaray ile Beşiktaş, Ali Sami Yen Stadı'nda ilk kez 9 Ekim 1966 tarihinde lig maçında karşı karşıya geldi. 
     Bu karşılaşma 2-2 berabere sonuçlanırken, aynı stattaki son maçta ise 8 Aralık 2002'de Beşiktaş, Galatasaray'ı 1-0 yenmişti. 
     
     7 YIL SONRA GELEN GALİBİYET 
     Beşiktaş, ezeli rakibi Galatasaray'ı, Ali Sami Yen Stadı'ndaki son randevusunda, 7 yıl sonra yenmeyi başarmıştı. 
     8 Aralık 2002'deki maçı siyah-beyazlılar İbrahim Üzülmez'in golüyle 1-0 kazanmıştı. 
     Ali Sami Yen Stadı'nda yarın Galatasaray ile karşılaşacak siyah-beyazlılar, ezeli rakipleri karşısında bu statta daha önceki son galibiyetini, 17 Aralık 1995'te yapılan lig maçında 3-1'lik skorla elde etmişti. 
     
     MECİDİYEKÖY'DE 816 GÜNLÜK HASRET BİTİYOR 
     Beşiktaş ile Galatasaray, Ali Sami Yen Stadı'nda 816 gün sonra karşı karşıya gelecek. 
     2002-2003 sezonunun ilk yarısında, 8 Aralık 2002'de Mecidiyeköy'de son kez karşı karşıya gelen ezeli rakipler, Ali Sami Yen Stadı'nın bakıma alınmasının ardından, geçen sezon sarı-kırmızılı takımın evsahipliğindeki maçı Atatürk Olimpiyat Stadı'nda oynamıştı. 
     
</TEXT>
</DOC>
