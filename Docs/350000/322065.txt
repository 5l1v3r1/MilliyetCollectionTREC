<DOC>
<DOCNO> 322065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/bbas.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin randevusu 
</HEADLINE>
<TEXT>


Basketbol Ligi'nde şampiyonluğu hedefleyen iki ezeli rakip Beşiktaş ile Fenerbahçe, FIBA Avrupa Ligi'nin çeyrek final serisi öncesi ligin erteleme sınavında karşılaşacaklar 


Seri başlıyor 
BASKETBOL Ligi'nde şampiyonluk mücadelesi veren Beşiktaş ile Fenerbahçe, ilk yarının rövanşını bugün oynayacaklar. FIBA Avrupa Ligi'nde de çeyrek final serisinde karşı karşıya gelecek olan iki ezeli rakip, bu zorlu buluşma öncesi lig yarışında birbirlerine üstünlük sağlamaya çalışacaklar. 

Ömer Onan yok 
FENERBAHÇE'NİN 83 - 79 galibiyetiyle sonuçlanan ilk yarıdaki karşılaşmanın, geçtiğimiz haftaki FIBA Avrupa Ligi maçları nedeniyle ertelenen rövanşı Akatlar Salonu'nda saat 15.30'da başlayacak. ATV'den naklen yayınlanacak müsabakada Fenerbahçe'de sakatlığı süren Ömer Onan forma giyemeyecek. 

Bizimkiler tavan yaptı 

FIBA tarafından organize edilen ve 14 Nisan'da yapılacak olan FIBA Avrupa Ligi All Star Şov'da forma giyecek isimlerin belirleneceği ankette Beşiktaş ve Fenerbahçeli sporcular ilk sıralara yerleştiler. Guardlar için açılan kategorilerde Beşiktaşlı El Amin ve Fenerbahçeli Mrsic ilk sıraya oturdular. FIBA tarafından düzenlenen ankette, El Amin, point guard kategorisinde oyların yüzde 20.7'sini toplayarak birinciliğe yerleşti. 
MRSİC, guard kategorisinde yüzde 18.7 oyla ilk sıraya otururken, yine Fenerbahçeli Ömer Onan yüzde 11.3'le beşinci sırada yer aldı. Pivot pozisyonunda Beşiktaş'ın Sırp yıldızı Ratko Varda yüzde 15'le ilk sırada bulunurken, yine Beşiktaşlı power forvet Andrew Ellis de kendi kategorisinde oyların yüzde 13.2'sini toplayarak ilk sıraya yerleşti. Uzun forvette Fenerbahçeli Marc Salyers da 11.2 oyla ikinci sıraya oturdu. 

Ülker'in zor sınavı 

BASKETBOLDA Euroleague D Grubu'ndaki temsilcimiz Ülkerspor, grubundaki üçüncü maçında İtalya'nın Montepaschi Siena takımıyla rakip sahada karşı karşıya gelecek. Gruptaki ilk iki maçında bir galibiyet, bir mağlubiyeti bulunan Turuncu - Yeşilli takımın Montepaschi ile yapacağı kritik mücadele TSİ 21.40'ta başlayacak ve Skytürk'ten naklen yayınlanacak. 

Turgay Demirel beraat etti 

BASKETBOL Federasyonu Başkanı Turgay Demirel, görevi kötüye kullanmak suçlamasıyla yargılandığı davadan beraat etti. Yaklaşık dört yıldır devam etmekte olan ve dün yapılan duruşma ile sonuçlanan davada Demirel, hakkındaki tüm iddialardan suçsuz bulundu. Zeytinburnu 3. Asliye Ceza Mahkemesi'nde görülen davanın karar metninde "Mahkemece istinat edilen suçları işlemediği gerekçesiyle Turgay Demirel'in beraatına karar verildi" ifadesi yer aldı. Demirel, FIBA toplantısına katılmak üzere yurtdışında olması dolayısıyla duruşmaya katılmadı. 


</TEXT>
</DOC>
