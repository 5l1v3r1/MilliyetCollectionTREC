<DOC>
<DOCNO> 321878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy27.html </URL>
<DATE> 2005/03/08/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Erdoğan Ermeni iddiaları konusunda CHP ile ortak tavar belirledik 
</HEADLINE>
<TEXT>

     Başbakan Recep Tayyip Erdoğan, Ermeni soykırımı iddiaları konusunda, ''İddia sahipleri, iddialarında samimiyseler, bizim gibi onlar da arşivlerini açsınlar. Bilimi adamları ve tarihçilerden oluşacak heyetler buralarda çalışma yapsınlar. Bu çalışmaları gördükten sonra atılacak adım neyse, bu adımı atmaya Türkiye olarak hazırız'' dedi. 
     CHP Genel Başkanı Baykal ile TBMM'de biraraya gelen Erdoğan, daha sonra görüşmeyle ilgili olarak gazetecilere açıklamada bulundu. 
     Baykal ve arkadaşlarıyla birlikte ortak bir çalışma yaptıklarını anlatan Erdoğan, görüşmede Ermeni soykırımı iddialarının ele alındığını bildirdi. 
     Ermeni soykırımına yönelik kampanyalara karşı ciddi bir hassasiyet ve duyarlılık içinde olduklarına işaret eden Erdoğan, Baykal ile TBMM çatısı altında tüm parlamenterler olarak nasıl bir ortak tavır alınabileceği üzerinde uzun süren bir görüşme gerçekleştirdiklerini vurguladı. 
     ''Geleceğe yönelik ortak bir tavır benimsedik'' diyen Erdoğan, konuşmasını şöyle sürdürdü 
     ''Şuna inanıyoruz çarpıtılmış bir geçmiş üzerine olumlu, barışı kendisine temel alan bir gelecek tesis edilemez. Kin ve nefret üzerine olumlu gelecek inşa edilemez. Türkiye olarak hep bunu savunan, hep bu yönde geleceğe yürüyen bir ilke belirledik. AB sürecinde de maalesef birçok ülkede bu tür konular devamlı önümüze getiriliyor. Ermeni meselesi de bu şekilde siyasallaştırılmak suretiyle bizim devamlı önümüze, artarak giden bir tempoyla getirilmek isteniyor. Son zamanlarda bu kampanyalar sürdürülürken 'Mavi Kitap' adı altında, bundan yaklaşık 85 yıl önce yayımlanmış bir kitap... Şimdi dünyada adeta bir kaynak kitap gibi gösterilmek isteniyor. Burada aslı astarı olmayan, gerçekleri yansıtmayan birçok iddialar var. Bunun o zamanki savaş süreci içinde, hangi niyetlerle hazırlandığı konusunda biz şu anda farklı bir iddiayı ortaya sürmek niyetinde değiliz. Bunu Parlamento'da ortak olarak yaptığımız bir çalışmayla önce inşallah İngiliz Avam Kamarası ve sonra dünyaya duyurmak, açıklamak istiyoruz.'' Erdoğan, CHP Genel Başkanı Baykal'ın bu konuda kendilerine bir taslak sunduğunu belirterek, ''Biz de bu taslak üzerinde çalışıp, bunu olgunlaştırmak suretiyle -şu anda Dışişleri Bakanlığımızın da yapmakta olduğu bir çalışma var- bu çalışmayı daha sonra ortak bir şekilde TBMM Başkanlığı'na sunmak ve böylece Parlamento'da ne gibi bir adım atarız, bunu birlikte belirleyeceğiz'' dedi. 
     
     ''ASLI ASTARI OLMAYAN KAMPANYALAR SONUÇ VERMEZ'' 
     Erdoğan, konuyla ilgili tavırlarını ise şöyle dile getirdi 
     ''Tavrımız şudur Her şeyden önce bu tür aslı astarı olmayan kampanyalar netice vermeyecektir. Samimiyetten uzak kampanyalarla sonuç almak mümkün değil. Bu iddia sahipleri iddialarında samimiyseler, devlet arşivlerimizi biz zaten açmış durumdayız. Onların da arşivleri varsa buyursunlar açsınlar. Kurulacak olan, bilim adamları ve tarihçilerden oluşacak heyetler buralarda çalışmalar yapsınlar. Bu çalışmaları gördükten sonra atılacak adım neyse, bu adımı atmaya Türkiye olarak hazırız. Biz bunda varız. Onlar da bu konuda aynı cesareti gösterebiliyorlarsa, varsa arşivleri açsınlar, bu çalışmaları birlikte yürütelim. Birlikte yürütülecek bu çalışmadan sonra tarihle siyasi hesaplaşma gerekiyorsa, biz iktidarı ve muhalefetiyle bunu da yapmaya hazırız. Ama bu çalışmaları yürüten karşımızdaki heyetlerin de bu noktada insaflı davranmalarını istiyoruz. Çünkü gelecek nesilleri kin ve nefretle, onların yaşamlarını zora sokmak istemiyoruz.'' 
     
</TEXT>
</DOC>
