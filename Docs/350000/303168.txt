<DOC>
<DOCNO> 303168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur36.html </URL>
<DATE> 2005/01/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Almanya'dan gelen 2 köpek, 5 ayda 209 kilo eroin ve esrar yakalattı 
</HEADLINE>
<TEXT>

     Hakkari'de uyuşturucu kaçakçılığını önlemek amacıyla Almanya'dan getirilen 2 narkotik köpeği sayesinde son beş ayda toplam 209 kilogram eroin ve esrar ele geçirildiği bildirildi. 
     Ankara Gölbaşı Köpek Eğitim Merkezi'nde 3 aylık bir eğitim aldıktan sonra Hakkari'ye getirilen iki K-9 narkotik köpeği, Hakkari Emniyet Müdürlüğü Kaçakçılık ve Organize Suçlarla Mücadele Müdürlüğü'nde görev yapmaya başladı. 
     Hakkari İl Emniyet Müdürü Yaşar Ağdere, Almanya'dan getirilen köpeklerle birlikte uyuşturucu operasyonlarında kullandıkları köpek sayısının 4'de çıkarıldığını belirtti. Özellikle Almanya'dan getirilen 2 köpek sayesinde kentte uyuşturucu kaçakçılığında azalma olduğuna dikkati çeken Ağdere, şöyle konuştu 
     ''Uyuşturucu kaçakçılığını önlemek için getirdiğimiz narkotik köpekleri sayesinde son beş ayda toplam 209 kilogram eroin ve esrar ele geçirildi. Bu köpeklerin beslenmelerine çok dikkat ediyoruz. Onları özel ve ithal mamalarla besliyoruz. Kısa zamanda köpekler tüm vatandaşların ve polislerin ilgisini çekti.'' 
     
</TEXT>
</DOC>
