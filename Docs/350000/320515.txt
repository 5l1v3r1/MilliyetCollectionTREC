<DOC>
<DOCNO> 320515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas10.html </URL>
<DATE> 2005/03/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Anadolu insanı unlu yiyeceklerden vazgeçmiyor 
</HEADLINE>
<TEXT>

     Erciyes Üniversitesi EÜ Atatürk Sağlık Yüksekokulu Beslenme ve Diyetetik Bölümü'nce yapılan araştırmada, Anadolu insanının en çok, buğday unu, bulgur, büyükbaş hayvan eti, yoğurt, patates ve sebze tükettikleri ortaya çıktı. 
     AA muhabirinin edindiği bilgiye göre, Beslenme ve Diyetetik Bölümü Öğretim Görevlileri Dr. Nurten Budak, Dr. Habibe Şahin, Dr. Betül Çiçek ve Okutman Müge Yılmaz tarafından yapılan araştırmaya, kent merkezinde doğan ya da en az 25 yıldır kentte yaşayan 50 yaş üzeri 100'ün üzerinde ev kadını katıldı. 
     Ailelerin yemek alışkanlıklarına ait verilerin, ailenin beslenmesinden sorumlu kadınların verdikleri bilgilerden elde edildiği araştırmada, halkın en çok buğday unu ve bulgur başta olmak üzere büyükbaş hayvan eti, yoğurt, patates ve sebze tükettiği belirlendi. 
     Araştırmada, kadınların yüzde 76'sının da yemek yapmayı annelerinden öğrendikleri tespit edildi. Ailelerin yüzde 76'sının da sabah, öğle, akşam olmak üzere 3 öğün, yüzde 19'unun iki öğün, yüzde 5'inin de günde 4 öğün yemek tükettiği saptandı. 
     
     BESLENMEDE YAZ-KIŞ FARKLILIKLARI 
     Araştırmada, halkın kış ve yaz mevsiminde tükettiği besinler arasında da farklılıklar olduğu ortaya çıktı. Kışın özellikle tereyağı ya da margarin, sucuk ya da sucuk içi, bal ve tahin-pekmez tüketimlerinin, yazın ise sebze kızartması, söğüş sebze ve menemen tüketimlerinin fazla olduğu belirlendi. Her iki mevsimde de sabah kahvaltısında çay içildiği ancak, yaz mevsiminde sabah kahvaltısında hamur işleri, çemen ve ıhlamurun hiç tüketilmediği ortaya çıktı. 
     Ailelerin kış ve yaz mevsimlerinde öğle öğününde özellikle pilav, kuru baklagil yemekleri, turşu ve meyve tükettikleri, akşam öğününde ise çorba, pilav, etli sebze yemekleri, sarma ve dolma, makarna ya da erişte ile et yemekleri tükettikleri tespit edildi. 
     Kışın özellikle kuru baklagil yemekleri ile mantı, turşu tüketimlerinin, yazın ise bitkisel yağlı sebze yemekleri, yoğurt-cacık- ayran ile salata tüketimlerinin daha fazla olduğu görüldü. 
     
</TEXT>
</DOC>
