<DOC>
<DOCNO> 318467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun09.html </URL>
<DATE> 2005/02/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Papa ameliyat oldu, birkaç gün konuşmaya dikkat edecek 
</HEADLINE>
<TEXT>

     Vatikan yönetimi, Papa II. Jean Paul'ün traketomi nefes borusunu yarıp açma ameliyatı olduğunu bildirdi. 
     Vatikan yönetiminden yapılan açıklamada, doktorların, Papa'yı solunum yollarındaki rahatsızlığını gidermek için ameliyat ettiği ve ameliyatın başarılı geçtiği belirtildi. 
     Vatikan, ameliyata izin veren Papa'nın geceyi hastanede geçireceğini ve yoğun bakıma ihtiyaç olmadığını kaydetti. 
     İtalya haber ajansları da başkent Roma'nın Gemelli hastanesinde yatan Papa'nın daha rahat nefes alması için yapılan ameliyatın 30 dakika kadar sürdüğünü belirtti. 
     
     KONUŞMAYA BİRKAÇ GÜN DİKKAT EDECEK 

     Roma Katolik Kilisesi'nin ruhani lideri Papa İkinci Jean Paul'ün cihaza bağlı olmadan normal şekilde nefes alabildiği, ancak henüz konuşabilecek durumda olmadığı açıkladı. 
     Gemelli Polikliniği'ne dün yeniden kaldırılarak traketomi nefes borusunu yarıp açma ameliyatı yapılan Papa'nın, birkaç günde konuşabilecek duruma gelebileceği belirtildi. 
     Vatikan Sözcüsü Joaquin Navarro-Valls, Papa'nın sağlık durumuna ilişkin açıklamasında, ''Papa geceyi dinlenerek geçirdi. Sabah kahvaltısını da yaptı. Hekimlerin tavsiyesi doğrultusunda, gırtlak fonksiyonları kendini toparlayana kadar birkaç gün konuşmamaya dikkat etmesi gerekecek'' dedi. 
     Papa'nın solunum faaliyetini sağlamak için yapılan traketomi ameliyatının başarılı geçtiğini belirten Navarro-Valls, herhangi bir komplikasyonun olmadığını kaydetti. 
     Navarro-Valls, pazartesi gününe kadar Papa'nın sağlık durumuna ilişkin yeni resmi açıklama yapmayı öngörmediklerini belirterek, şöyle konuştu 
     ''Papa, cihaz yardımı olmaksızın normal bir şekilde nefes alabiliyor. Herhangi bir enfeksiyon durumu bulunmuyor, ateşi normal düzeyde. Kardiyovasküler açıdan da Papa'nın durumu gayet iyi.'' Sözcü Navarro-Valls, İkinci Jean Paul'ün iştahının yerinde olduğunu ve bu sabah kahvaltısını yapabildiğine dikkat çekerek, ''Papa, ameliyat sonrasında bu sabah, yoğurt, sütlü kahve ve 10 adet minik bisküviden oluşan kahvaltısını da yapmış durumda'' dedi. 
     Navarro-Valls, Papa'nın pazar günü geleneksel Angelus Duası sırasında dinleyicilere görünüp görünmeyeceğinin hekimlerin yapacağı değerlendirme neticesinde belirleneceğini ifade etti. 
     
</TEXT>
</DOC>
