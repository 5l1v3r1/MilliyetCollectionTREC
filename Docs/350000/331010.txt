<DOC>
<DOCNO> 331010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/uras.html </URL>
<DATE> 2005/04/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mısır depoda kaldı 
</HEADLINE>
<TEXT>


Pancar ve pamuk para etmiyor diyerek, çiftçimiz pancar ve pamuk yerine mısır ekmeye başladı. Ama bu defa da Toprak Mahsulleri Ofisi'nin depoları mısır ile doldu. Ofisten mısır alan yok. Ofis, mısırı ne yapacağını bilemiyor. 
Toprak Mahsulleri Ofisi geçen yılın mısırını satamıyor. Çünkü fiyat pahalı. Ofisin depolarındaki mısır satılamazken çiftçimiz bu yıl daha çok mısır ekmeye hazırlanıyor. 
Bu çarpıklığın nedeni ülkemizde ciddi bir tarım üretimi planlaması, tarımsal üretim stratejisi olmamasıdır. 
Biz yılda 3.5 milyon ton, bilemediniz 4.0 milyon ton mısır tüketiyoruz. Mısırın 500-600 bin tonunu mısırdan şeker şurubu üreten nişastacılar kullanıyor. 100-300 tonunu mısırdan yağ çıkaran tesisler kullanıyor. 
Mısırın büyük bölümüyle hayvan besleniyor. Yaklaşık 1.5 milyon ton mısır tavuk yemi olarak değerlendiriliyor. Kalanı hayvan yeminin içine giriyor. 

Üretim arttı 
Biz yılda 1.5 milyon ton mısır üretebiliyorduk. Talebi karşılamak için de üretemediğimiz bölümü ithal ediyorduk. Derken, pancar üretimine kısıtlama geldi. Derken pamuk fiyatı üreticiyi tatmin etmediğinden üretici pamuk ekmemeye başladı. Sonuç olarak pancardan vazgeçen, pamuktan vazgeçen mısır üretmeye başladı. Hükümet de mısır üretimini teşvik etti. Hükümet mısır üreticisine kiloda 25 TL prim vereceğini açıklayınca, bizim yılık 1.5 milyon tonluk mısır üretimi 3.0 milyon tona çıktı. 
Geliniz görünüz ki bu üretim artışına sevinmek mümkün değil. Çünkü mısır normalde sulu alanda yetişir. Bizim çiftçimiz, pahalı mazot ve pahalı elektrik kullanarak yaptığı sulamayla mısır yetiştirmeye başladı. 
Doğal olarak mısırda bizim maliyetimiz yüksek. Bizim köylümüz mısırın tonunu 200-250 dolardan mal ediyor. ABD ise mısırın tonunu 88 dolardan satıyor. 

Pahalı satamıyoruz 
Çünkü ABD, mısırı sulu ve büyük arazilerde, genetiği oynanarak verimi artırılmış tohumla üretiyor. Dünya piyasasının hakimi. 
Bizim çevremizdeki ülkelerde Rusya, Romanya ve Ukrayna'da da ucuz mısır var. Hükümetimiz bizim yerli mısırı korumak için ithal mısıra yüzde 100 gümrük koydu. Bu bile yetmiyor. Türkiye'ye gümrüklü ortalama 300 bin TL maliyetle mısır giriyor. 
Halbuki Toprak Mahsulleri Ofisi mısırı çiftçiden 330 bin liradan aldı. Depolarında bekletti. Masraf yaptı. Faiz ödedi. Kilosu 360 bin lira ile 403 bin liradan satmak istiyor. Ama mısır alacaklar fiyatı pahalı bularak mısır almıyor. Depolarda 470 ton mısır alıcı bekliyor. Ofis mısırı satabilmek için ithal mısırın gümrüğünün yüzde 100'den yüzde 130'a çıkarılmasını istiyor. 
Maliyetini karşılamak için mısırın kilosunu hayvan yemi yapacaklara 400 bin liradan satalım da... Hayvan yetiştirenlerin, özellikle tavukçuların günahı ne Neden onlar 150 bin lira dünya fiyatıyla mısır alacak yerde 400 bin liraya mısır alsınlar. Bu fiyatla beslenen tavukları, hayvanları kime ve nasıl satabilsinler. 



</TEXT>
</DOC>
