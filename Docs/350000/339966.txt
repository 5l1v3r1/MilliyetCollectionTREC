<DOC>
<DOCNO> 339966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur32.html </URL>
<DATE> 2005/05/05/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Psikiyatri tedavisi görüp taburcu oldu, annesi tarafından boğuldu... 
</HEADLINE>
<TEXT>

     Antalya’da, hastanede gördüğü psikiyatri tedavisinin ardından ailesinin evine gelen genç kadının, annesi tarafından eşarpla boğularak öldürüldüğü iddia edildi. 
     Antalya Emniyet Müdürlüğü Asayiş Şube Müdürlüğü’nden alınan bilgiye göre, Kumluca’da yaşayan bir çocuk annesi Fatma Karakaş 30 , rahatsızlığı nedeniyle 15 gündür Antalya Devlet Hastanesi’nde gördüğü psikiyatri tedavisinin ardından babası Yılmaz Ş. tarafından Altınova Mahallesi Okul Sokak’taki evlerine getirildi. 
     Baba Yılmaz Ş. kızını eve bırakıp, komisyoncu olarak çalıştığı Hal’e gittikten kısa süre sonra eşi F.Ş. 54 tarafından telefonla aranarak, eve çağrıldı. 
     Kızını oturdukları evin ilk katında kullanmadıkları boş odada ölü bulan baba Yılmaz Ş, olayı polise bildirdi. 
     Bu arada anne F.Ş’nin, kızının hastaneden geldikten sonra aralarında geçen tartışma sonucu eşarpla boğarak öldürdüğünü anlattığı öğrenildi. 
     Gözaltına alınan cinayet zanlısı annenin de ruhsal sorunları bulunduğu ve psikiyatri tedavisi ilaçları kullandığı bildirilirken, kızını öldürdükten sonra çağırdığı eşine eve geldiğinde "Bu deliyi getirdin eve, başıma bela oldu" şeklinde sözler söylediği açıklandı. 
     Nedeni henüz belirlenemeyen tartışma sonucu öldürülen genç kadının cenazesi Antalya Devlet Hastanesi morguna kaldırılırken, gözaltına alınan F.Ş, Cinayet Büro Amirliği’nde sorguya alındı. 
     Olayla ilgili soruşturma sürdürülüyor. 
     
</TEXT>
</DOC>
