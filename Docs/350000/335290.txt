<DOC>
<DOCNO> 335290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur41.html </URL>
<DATE> 2005/04/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bugün Mevlit Kandili... 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, ''Toplumsal barış ve huzuru tehdit eden, iç ve dış olayların altında bunaldığımız günümüzde ilahi dinlerin, dünya barışına katkılarını artırmaya ayrı bir ihtiyaç duymaktayız'' dedi. 
     Prof. Dr. Bardakoğlu, Seyhan Oteli'nde düzenlenen Kutlu Doğum Haftası'nın açılışındaki konuşmasında, insanı insan yapan bütün güzelliklerin ve ahlaki erdemlerin odaklandığı Hz. Peygamberin hayatında ve öğütlerinde, bireysel ve toplumsal hayatı aydınlatacak güçlü bir ışık, güzel bir örnek bulunduğunu söyledi. 
     Kutlu Doğum Haftası'nda, Hz. Peygamberin doğumunu anarken, üstün şahsiyetini ve güzel ahlakını tanımaya, getirdiği evrensel mesajı anlamaya ve bütün bunların özünde barındırdığı dinamizmi çağımıza taşımaya olan ihtiyacın bir kez daha fark edildiğini ifade eden Prof. Dr. Bardakoğlu, şunları kaydetti 
     ''Toplumsal barış ve huzuru tehdit eden bunca iç ve dış olayların altında bunaldığımız günümüzde, ilahi dinlerin dünya barışına katkılarını artırmaya ayrı bir ihtiyaç duymaktayız. Bunun da en etkin yolu, dinlerin Allah ve ahiret gününe inanma, yararlı iş işleme şeklinde özetlenebilecek ortak çağrısını daha iyi anlamaktan, toplumsal huzur ve barış ortamını bu zeminde güçlendirmeye çalışmaktan geçer. 
     Dinin doğru şekilde ve yeterince öğretilmemesi, dini duyguların, dinlerin özüne ters amaçlara ve uluslararası stratejilere araç kılınması, hem dine hem de insanlığın barış içinde birlikte yaşamasına zarar vermektedir.'' Diyanet İşleri Başkanı Prof. Dr. Bardakoğlu, dünyanın adeta kan, şiddet, terör ve savaşların pençesinde inlediğini ifade ederek, ''Yaşanılan bu olumsuz manzaranın ilahi dinlerin beşiği Ortadoğu ve çevremizde yoğunlaşmış olmasından dinler sorumlu değildir'' dedi. 
     
     MİLLETİN BİRLİK VE BERABERLİĞİ 
     Adana Valisi Cahit Kıraç ise Hz. Muhammed'in, Milattan Sonra 571 yılı, 20 Nisan Pazartesi gecesi, sabaha karşı Mekke'de dünyaya geldiğini ve bunun insanlık tarihi için önemli bir dönüm noktası olduğunu belirtti. 
     Vali Kıraç, ''Hz. Peygamberin doğum gününü anmak, kasideler okumak, ilahiler söylemek, kandil simidi ve tatlılar dağıtmaktan ibaret olmamalıdır'' dedi. 
     Hz. Peygamberin doğumunu anlamanın asıl amacının, evrensel olan Peygamberliği, kutsal kitaba dayanan yüce ahlakını, kısaca insanlığa sunduğu değerleri anlamak olduğunu belirten Vali Kıraç, konuşmasını şöyle sürdürdü 
     ''Bizi ayakta tutan en önemli unsur, milli ve manevi değerlerimizdir. Dün olduğu gibi bu günde birlik ve beraberliğimizi bozmaya, kutsal değerlerimizi sarsmaya çalışanlar bulunabilir. Bunlar kendi sinsi emellerine ulaşmak için her şeyi mubah görür, her kılığa bürünür, hatta bu amaçla kutsal değerlerimizi bile kullanabilirler.'' Vali Kıraç, son günlerde bazı kişi ve kuruluşların insan severlik ve dünya barışını sağlamak gibi maskeler altında bazı bölücü propagandalara alet olduğuna dikkati çekerek, ''Bunlar misyonerlik adı altında milletimizin nezih inancını bulandırmaya ve böylece birliğimizi bozmaya uğraşmaktadırlar. Bunlar sağduyu sahibi milletimizin sağlam ve sarsılmaz inancı karşısında elbette tükeneceklerdir'' diye konuştu. 
     Adana Büyükşehir Belediye Başkanı Aytaç Durak da Merkez Sabancı Camisi'nin yapımı sırasında yaşanan zorluklara dikkati çekerek, şunları söyledi 
     ''Bugün şehrimizin sembollerinden birisi olan caminin yapımı sırasında Bu cami bitmez diyenler yanıldıklarını anladılar. Yaptığımız çevre düzenlemesiyle merkez camiyi daha güzel bir görüntüye kavuşturuyoruz. Yakında buraya ulaşımı da kolaylaştıracağız.'' Toplantıda, hazırlanan tanıtım filmi ile Başbakan Recep Tayyip Erdoğan'ın Kutlu Doğum Haftası mesajı, sinevizyon eşliğinde izletildi. 
     Konuşmaların ardından, Diyanet İşleri Başkanı Prof. Dr. Ali Bardakoğlu, Vali Kıraç, Büyükşehir Belediye Başkanı Durak, Adana Müftüsü Mehmet Barış, ve TBMM Tarım Orman ve Köyişleri Komisyonu Başkanı Vahit Kirişçi, davetlilere kırmızı gül dağıttı. 
     
</TEXT>
</DOC>
