<DOC>
<DOCNO> 323282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonyas05.html </URL>
<DATE> 2005/03/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kurtlar vadisi oyuncuları için yumruklaştılar 
</HEADLINE>
<TEXT>

     Zafer SAMANCI KONYA, DHA 

Reyting rekorları kıran Kurtlar vadisi' dizisi oyuncularının Konya'daki bir alış-veriş merkezinde düzenlenen söyleşisinde yumruklar konuştu. İzdiham nedeniyle yüzlerce kişi ezilme tehlikesi geçirirken, vatandaşlar ile başedemeyen özel güvenlik şirketi elemanlarının yardımına çevik kuvvet yetişti. İzdiham nedeniyle bir türlü başlayamayan söyleşi yüzünden Kurtlar Vadisi dizi oyuncuları, 15 dakika sahnede kaldıktan sonra geri döndüler. 
     Bir alış-veriş merkezi tarafından düzenlenen söyleşi proğramına katılmak üzere Konya'ya gelen Kurtlar Vadisi dizi oyuncularından Necati Şaşmaz, Gürkan Uygur, Erhan Ufak, Osman Veber ve Begüm Küçük'ten oluşan oyuncu kadrosu, dün akşam saatlerinde İstanbul'dan Konya'ya geldiler. Bu gün saat 17.00'de başlaması gereken söyleşi için 2 bin civarında Konya'lı, alış veriş merkezini doldurdu. 
     Alış-veriş merkezinin merdiven katlarının bile dolu olduğu söyleşide, Konyalı dizi hayranları dizi oyuncularını görebilmek için büyük bir izdiham yarattı. Bu sırada bazı vatandaşlar ezilme tehlikesi de geçirdi. Vatandaşlar, kendi aralarında yumruklaşırken özel güvenlik şirketi elemanları zor anlar yaşadı. İzdiham nedeniyle vatandaşları sakinleştiremeyen özel güvenlik şirketi elemanlarının imdadına ise Konya polisi yetişti. Salona giren çevik kuvvet ekipleri, oyuncular için sıkı güvenlik önlemleri aldılar. Alış-veriş merkezinin 4 ana kapısı kilitlendi, polis zorluk çıkartanları tek tek kalabalığın arasından alıp, dışarı attı. 
     İzdiham nedeniyle 17.00'de başlaması gereken söyleşi, 45 dakika geç başladı. Oyuncuların sahneye çıkmasıyla vatandaşların heyecanı doruk noktasına ulaştı. Aradan 15 dakika geçmesine karşın bir türlü başlamayan söyleşi, vatandaşların bir türlü sakinleşmemesi yüzünden oyuncular sahneden geri çekildi. 
     Bir süre sonra da yapılan anonslarla söyleşinin iptal edildiği duyuruldu. Vatandaşlar, bu anonsun sonunda olaysız bir şekilde dağıldı. 

     
</TEXT>
</DOC>
