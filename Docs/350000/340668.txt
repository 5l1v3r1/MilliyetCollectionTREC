<DOC>
<DOCNO> 340668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko05.html </URL>
<DATE> 2005/05/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hazine'nin borçlanma haftası... 
</HEADLINE>
<TEXT>

     Hazine, 6 milyar 427 milyon YTL’lik yüklü iç borç geri ödemesi yapacağı bu hafta biri 273 gün vadeli bono diğer ikisi de 546 gün ve 5 yıl vadeli altı ayda bir değişken faiz ödemeli tahvil olmak üzere üç ayrı ihale düzenleyerek borçlanacak. 
     Hazine’ne bu hafta salı günü Merkez Bankası’na 937 milyon YTL’lik, çarşamba günü de 5 milyar 480 milyon YTL’lik cuma günü ise 10 milyon YTL’lik iç borç geri ödemesi yapacak. Toplam 6 milyar 427 milyon YTL’yi bulan söz konusu ödemenin finansmanına yönelik olarak Hazine yarın 273 gün vadeli YTL cinsinden iskontolu Hazine Bonosu ihalesi yapacak. Bonoların geri ödemesi 8 Şubat 2006 tarihinde yapılacak. 
     Salı günü ise 8 Kasım 2006 geri ödeme tarihli olarak 546 gün vadeli YTL cinsinden iskontolu Devlet Tahvili 
     ihalesi yapılacak. Söz konusu tahvil TRT081106T11 tanımlı olarak daha önce ihraç edilen senedin yeniden ihracı olacak. Hazine salı günü ayrıca 17 Şubat 2010 itfa tarihli olmak üzere, 6 ayda bir değişken faiz ödemeli YTL cinsinden Devlet Tahvili ihalesi de yapacak. Tahvilin 24 Ağustos 2005 tarihinde yapılacak birinci dönem faiz ödemesinin ranı 23 Şubat’ta yapılan 6 ay vadeli referans bono ihalesinde yüzde 10.02 olarak belirlenmişti. 

ANKA 
     
</TEXT>
</DOC>
