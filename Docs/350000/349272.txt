<DOC>
<DOCNO> 349272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun02.html </URL>
<DATE> 2005/06/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Michael Jackson hastaneye kaldırıldı 
</HEADLINE>
<TEXT>

     Çocuklara cinsel tacizde bulunduğu iddiasıyla yargılanan Michael Jackson’ın dün ağır sırt ağrıları nedeniyle hastaneye kaldırıldığı bildirildi. 
     Ünlü şarkıcının sözcüsü Adean King, AFP’ye yaptığı açıklamada, "Acil servise kaldırdık. Çok şiddetli sırt ağrıları vardı. Dava boyunca çektiği sırt ağrıları yine başladı" diyerek, Jackson’ın çiftliği Neverland’a döneceğini belirtti. 
     Sözcü King, Jackson’ın 6 saat sonra hastaneden çıkarak dinlenmeye çekildiğini de açıkladı. 
     Davanın sürdüğü 4 ay boyunca Michael Jackson, yorgun, bitkin ve neşesiz görünüyor, sürekli sırt ağrılarından yakınıyordu. Jackson daha önce de grip nedeniyle hastaneye kaldırılmıştı. 
     "Pop’un Kralı" olarak bilinen 46 yaşındaki şarkıcı, 2003 yılında 13 yaşında bir çocuğa cinsel tacizde bulunduğu ve zorla içki içirdiği 
     gerekçesiyle 20 yıl ağır hapis istemiyle yargılanıyor. 
     Jackson’ın avukatları, davanın ünlü şarkıcının parasıyla ilgilenildiği için açıldığını savunurken, iddia makamı şarkıcıyı "çocuklara cinsel tacizle" suçluyor. 
     12 kişilik mahkeme jürisi, Jackson hakkında karar vermek için 
     geçen cuma günü toplanmıştı. 
     
</TEXT>
</DOC>
