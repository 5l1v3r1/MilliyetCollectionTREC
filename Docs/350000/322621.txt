<DOC>
<DOCNO> 322621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur15.html </URL>
<DATE> 2005/03/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Öğrenim ve katkı kredisini ödemeyenlere haciz gelecek .. 
</HEADLINE>
<TEXT>

     Yükseköğrenim Kredi ve Yurtlar Kurumu YURTKUR , öğrenim ve katkı kredisi borcunu bugüne kadar hiç ödemeyen yaklaşık 100 bin kişiye daha icra işlemi başlatacak. 
     YURTKUR Genel Müdürü Hasan Albayrak, AA muhabirine yaptığı açıklamada, geçen yıl, Kuruma borcu olanlardan alacakların tahsiline yönelik çalışma başlatıldığını anımsattı. Bu kapsamda 1984 yılından itibaren borcunu ödemeyenlerin isimlerinin tespit edilerek ödemeleri yönünde uyarı yaptıklarını kaydeden Albayrak, ayrıca bugüne kadar hiç ödeme yapmayanlar hakkında icra takibi başlatıldığını belirtti. 
     İcra takibi yapılması için geçen yıl hiç ödeme yapmayan 96 bin kişinin isimlerini defterdarlıklara bildirdiklerini ifade eden Albayrak, bu yıl da yaklaşık 100 bin kişi hakkında daha icra takibi başlatılması için adres belirleme çalışmalarını sürdürdüklerini bildirdi. 
     2004 yılında, icra takibinden gelen hariç, öğrenim ve katkı kredisi borçlularından yaklaşık 90 milyon YTL tahsil edildiğini belirten Albayrak, ''İcra nedeniyle yeni yeni ödeme yapıldığı için henüz miktar tespit edilemedi'' dedi. 
     Albayrak, kredi borcu geri ödemelerinden bu yıl 110 milyon YTL beklediklerini kaydetti. 
     Hasan Albayrak, icra takibi başlatılacak kişilerin adreslerine, SSK, Bağ-Kur, Emekli Sandığı, nüfus ve vergi daireleri aracılığıyla ulaşılmaya çalışıldığını belirtti. 
     
     BORÇ DURUMU İNTERNETTEN ÖĞRENİLEBİLİYOR 
     YURTKUR, borcunu ödemeyenleri tespit ederek, gecikme zammı dahil ödeme planı hazırlayarak bu çerçevede tahsil yapıyor. 
     Öğrenim veya katkı kredisi borcu bulunanlar ile haklarında icra takibi başlatılanlar kurumun ''www.kyk.gov.tr'' internet adresinden durumları hakkında bilgi alabiliyor. 
     Borçlarını normal öğrenim süresinin bitiminden itibaren 1 yıl içinde ödeyenlere yüzde 30, 2. yıl içinde ödeyenlere ise yüzde 20 oranında TEFE üzerinden indirim uygulanıyor. Ödeme başlangıç tarihi geçmiş olan borçlular, bu tarihler içinde ödeme yapmış olsalar bile bu indirimden faydalanamıyorlar. 
     
</TEXT>
</DOC>
