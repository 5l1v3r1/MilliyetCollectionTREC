<DOC>
<DOCNO> 317255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy19.html </URL>
<DATE> 2005/02/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
CHP'li Ersin "Futbol, şike, teşvik primi ve mafya cenneti olmuş'' 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu Başkan Yardımcısı, CHP İzmir Milletvekili Ahmet Ersin, ''Bugüne kadar edindiğimiz bilgilere bakıldığında şu görülüyor futbol, şike, teşvik primi ve mafya cenneti olmuş'' dedi. 
     Ersin, AA'ya yaptığı değerlendirmede, komisyon kurulur kurulmaz, 300'ün üzerinde yazı yazdıklarını ve oradan gelen yanıtlara göre de ilgili kişileri komisyona çağırarak dinlemeye başladıklarını ifade etti. Komisyonda, uzmanların da göreve başladığını, basında adı geçen, konu hakkında bilgisi olan kişilere başvuracaklarını kaydeden Ersin, ''Bugüne kadar edindiğimiz bilgilere bakıldığında şu görülüyor futbol, şike, teşvik primi ve mafya cenneti olmuş, futbol son derece kirletilmiş'' diye konuştu. 
     Ersin, komisyonun, başta futbol olmak üzere spordaki şiddet, şike, rüşvet ve haksız rekabet iddialarını tümüyle ortaya çıkarabileceğini ancak, bu kirlenmeyle ilgili açık yüreklilikle, cesaretle komisyonun bilgilendirilmesi ve herkesin bildiklerini anlatması gerektiğini söyledi. Ersin, ''Eğer insanlar bildiklerini anlatmazlarsa Türk sporu, Türk futbolu bundan yarar sağlamaz. Bu kirlenmişliğin önlenmesini isteyen herkesin, her kurumun bize yardımcı olması lazım'' dedi. 
     
</TEXT>
</DOC>
