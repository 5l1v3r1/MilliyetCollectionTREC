<DOC>
<DOCNO> 323854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/ekonomi/aeko.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda 'ABD faizi' tedirginliği 
</HEADLINE>
<TEXT>


ABD tahvil faizlerinin artması, gelişmekte olan ülke tahvillerine satış getirdi. Paranın gelişmekte olan ülkelerden ABD'ye kayacağı endişesi yaşanıyor. FED'in de daha yüksek bir faiz artırımı yapabileceği tahmini, kaygı yaratıyor 

MURAT ÖĞÜTÇEN 

Uzun süredir zayıf seyriyle gündemi meşgul eden dolar, bu kez yükseleceği yönündeki tahminlerle özellikle gelişmekte olan ülkeleri tedirgin etmeye başladı. Piyasalar, zayıf doların ABD'de enflasyon baskılarını artıracağı, ABD Merkez Bankası'nın FED da faizleri daha sert artırabileceği endişesini taşıyor. 
Önceki gün bu anlamdaki gelişmeler, gelişmekte olan piyasaların tahvillerini olumsuz etkilemişti. FED Politika Kurulu'nun önümüzdeki hafta yapacağı toplantı öncesinde bugün açıklanacak ABD cari işlemler açığı dikkatle izleniyor. FED Başkanı Alan Greenspan de sorunun cari açıktan çok, bütçe açığı olduğu görüşünü yineledi. Bütçe açıklarının sürdürülemeyecek bir yolda olduğunu vurgulayan Greenspan, bunun durgunluğa ya da daha kötü sonuçlara yol açabileceğini belirtti. 

Sert artırım olabilir 
ABD'nin 10 yıllık Hazine tahvillerinin faizi son 8 ayın en yüksek düzeyine çıkarak yüzde 4.58'i gördü. Tahvil faizlerinin yüzde 4.6'ya yaklaşması, gelişmekte olan ülke tahvillerine satış getirdi. Fakat yüzde 4.58'i gören tahviller gevşeyerek 4.48'e kadar geriledi. Güvenli yatırım aracı olarak görülen ABD tahvillerinin getirilerinin yükselmesi, yatırımcıların daha riskli kıymetleri tutma ya da satın alma ihtiyacını azaltıyor. 
ABD'de kısa vadeli faiz oranları yüzde 2.5 düzeyinde bulunuyor. Faizler geçen yıl, 1958'den bu yanaki en düşük seviye olan yüzde 1 düzeyinde bulunuyordu. ABD ekonomisindeki büyümeye paralel olarak FED, seri artışlara geçerek faizleri yüzde 2.5'e kadar çıkardı. Gelecek salı günü toplanacak olan FED, yeni faiz artırımına karar verecek. Genel beklenti, FED'in faizleri 0.25 puan artırarak yüzde 2.75'e çıkartacağı yolunda. Ayrıca toplantı sonrası yapılacak açıklamada gelecek ile ilgili bir bakış açısı sunulması bekleniyor. FED'in daha sonra gerçekleştireceği mayıs ve haziran toplantılarının birinde ise faizleri 0.50 puan artırabileceği tahmin ediliyor. 

Para girişi arttı 
ABD'de cari açığın finansmanında önemli gösterge olan net sermaye girişleri ocakta 91.5 milyar dolara çıktı. Bunun 30.7 milyar dolarının yabancılara ait olduğu bildiriliyor. ABD Hazinesi, aralıktaki net sermaye girişlerini 60.7 milyar dolar olarak açıklamıştı. 
Gelen veriler, doların değer kazanmasına neden oldu. Euro - dolar paritesi 1.3402'den dolar lehine hareket ederek 1.3344'e indi. Parite 30 Aralık'ta dolar aleyhine 1.3667'ye ulaşarak rekor kırmıştı. 

Piyasalar endişeli 1 ABD tahvillerinin faizleri artıyor. FED'in de daha sert bir faiz artırımı yapabileceği belirtiliyor. 
2 ABD tahvillerine eğilimin artması halinde doların da değer kazanacağı kaydediliyor. 
3 Bu durumun Arjantin, Brezilya ve Türkiye gibi ülkelerin tahvillerine satış getirebileceği endişesi var. 


</TEXT>
</DOC>
