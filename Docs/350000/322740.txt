<DOC>
<DOCNO> 322740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/axspo01.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dertler bitmiyor 
</HEADLINE>
<TEXT>


Beşiktaş'ta puan kayıpları ile yaşanan huzursuzluğa sakatlar da eklendi. Ronaldo, Pancu ve Sergen'in Ankara'da forma giyemeyecekleri belirtildi 

ORHAN YILDIRIM 


Beş eksik 
BEŞİKTAŞ'TA Ankaraspor maçı öncesi sakatlar kervanına Veysel ve Berkant'tan sonra, üç yıldız oyuncu Ronaldo, Pancu ve Sergen de katıldı. Kulüp doktoru Ayhan Optur, sol ön adalesinde çekme olan Ronaldo, sağ arka adalesindeki sakatlığı nükseden Sergen, sağ arka adalesinde zorlanma olan Pancu ile birlikte sağlık sorunları süren Veysel ve Berkant'ın da hafta sonu forma giyemeyeceklerini açıkladı. 

Yine farklı kadro 
GALATASARAY karşısında kötü oynayan Çağdaş, İbrahim Üzülmez ve Ali'yi Gençlerbirliği maçında kadro dışı bırakan Rıza Çalımbay'ın, benzer uygulamayı Ankara'da da yapması bekleniyor. Çalımbay, kadrodaki değişikliğe rağmen özellikle kanatların ve forvetin etkisiz kalması üzerine yeni arayışlara girdi. Bu arada teknik heyetin Trabzonspor maçı sonrası takımda kimin kalıp, kimin gideceğine karar vereceği öğrenildi. 

Taraftar umutsuz 

KARTAL'IN son iki maçta ortaya koyduğu futbol taraftarını gelecek için endişelendirdi. www.karakartal.com adlı web sitesinde halen süren "Beşiktaş'ın son haftalardaki futbolu ilerisi için ümit veriyor mu " konulu ankete katılanların yüzde 82'si "hayır" şıkkını işaretledi. Katılımcılardan sadece yüzde 18'i Beşiktaş'ın oyununa geçer not verdi. 

Juanfran krizi 

BEŞİKTAŞ, Ankaraspor maçının hazırlıklarına dün başlarken idmanda Juanfran krizi yaşandı. Teknik Direktör Rıza Çalımbay, antrenmana çıkmayan İspanyol oyuncunun menajerini çağırarak bir süre görüştü. Menajer Ali Kalaylıoğlu, Juanfran'ın topuğunda ağrı olduğunu, bu nedenle çalışmaya katılmadığını bildirdi. Bir gün önce Gençlerbirliği maçında 18'e alınan Juanfran'ın bir gün sonra böyle bir bahaneyle idmana çıkmaması, akılları karıştırdı. Çalımbay'ın bugün Juanfran ile özel olarak görüşeceği belirtildi. Öte yandan Başkan Yıldırım Demirören dün Rıza Çalımbay ve Tayfur Havutçu ile bir toplantı yaptı. Siyah - Beyazlılar bugün Başkent'e gidecek. 

En anlamlı ödül 

RIZA Çalımbay ulusal eğitime destek kampanyasına yardımlarından dolayı ödüllendirildi. Kabataş Erkek Lisesi Cemal Reşit Rey Salonu'nda düzenlenen törende ödülünü Milli Eğitim Bakanı Ömer Balıbey'den alan Çalımbay, "Herkesin bu projeye destek vermesi gerekiyor. 'Okuma yazmadan eksik kalmayın. Eksik olmayın' sloganı altında elimden geleni yapacağım" dedi. 

Küfür etme, ettirme 

YÖNETİM, sezon başından bu yana kötü tezahürat yüzünden iç ve dış saha dahil tüm maçlarda kulübe para cezası gelmesi üzerine harekete geçti. Ligde kalan maçlar öncesi "Küfür etme, ettirme" sloganı ile bir kampanya başlatan Siyah - Beyazlılar, uygulamanın tüm kulüplere de örnek olacağını düşünüyor. 

Emre yarışı 

SİYAH - Beyazlı ekibin prensipte anlaşma sağladığı Emre Belözoğlu için Fenerbahçe'nin de devreye girmesi yönetimi ayaklandırdı. Milli oyuncunun menajeri Ahmet Bulut ile el sıkışan ancak aradaki para uçurumu nedeniyle endişe yaşayan yönetim bu yüzden işi sıkı tutuyor. Transferle bizzat Başkan Demirören ilgileniyor. Bu arada Rıza Çalımbay'ın Fransa ve Brezilya'da yaptırdığı araştırmalar sonucu 20 kişilik bir transfer listesi hazırladığı belirtildi. 

Kilyos atağı 

BAŞKAN Yıldırım Demirören, Kilyos bölgesinde talip oldukları arazilerin kulübe tahsili için dün Ankara'ya gitti. Yönetim daha önce konuyla ilgili bakan ve bürokratlarla görüşmeler yapmıştı. Demirören'in görüşmeleri sürdürüp anlaşmaları tamamlaması bekleniyor. Araziye, Türkiye'de eşi bulunmayan içinde üniversite de bulunan dev bir kompleks yapılması planlanıyor. 


</TEXT>
</DOC>
