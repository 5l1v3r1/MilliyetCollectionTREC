<DOC>
<DOCNO> 311712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy23.html </URL>
<DATE> 2005/02/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Baykal, depremden 8 gün sonra Hakkari'de 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, kurultayı geride bıraktı yollara düştü. Baykal, depremden 8 gün sonra Hakkari'de incelemelerde bulundu. 
     Van'dan karayoluyla Hakkari'ye gelen CHP genel Başkanı Deniz Baykal ve beraberindeki Van Milletvekili Mehmet Kartal, Hakkari Milletvekili Esat Canan, Ankara Milletvekili Eşref Erdem, İstanbul Milletvekili Mehmet Sevigen, Mardin Milletvekili Mahmut Uyan ile Hakkari merkeze 20 kilometre uzaklıktaki Kırıkdağ Köyü'nü ziyaret eti. 
     Depremde yıkılan evleri inceleyen Baykal, köy muhtarı Necmi Adıyaman'dan sorunları hakkında bilgi aldı. 
     Daha sonra, Hakkari'ye geçen Baykal, Valiliği ziyaretinden sonra, deprem nedeniyle kurulan çadırlarda incelemelerde bulundu. 
     Karayolları 114. Şube şefliği bahçesinde kurulan çadırları ziyaret eden ve vatandaşlarla sohbet eden Baykal, burada yaptığı açıklamada, kaygı duyulan ve korkulan büyüklükte bir depremin gerçekleşmediğini söyledi. 
     Şu anda yapılan araştırmaların ve incelemelerin ortaya koyduğu sonuca göre, köyler, ilçe ve il merkezinde 2 bin civarında konutun hasar gördüğünü ifade eden Baykal, bunlardan 800'ünün oturulamaz durumda olduğunu, bunlardan 500'ünün ise merkezde olduğunu söyledi. 
     Oturulamaz konutlarda yaşayan vatandaşların, sağlıklı yaşam ortamına kavuşturulmasının gerektiğini belirten Baykal, ''Şu anda çadırlarla il merkezinde bir önlen alınmış durumdadır. Bu da beraberinde sıkıntılar getirmektedir. Köylerde çadır dağıtımı konusunda ciddi şikayetler var. Bazı köylere hiç ulaşılamamış. Ulaşılabilir durumdaki köylere de yeterli çadır gönderilmemiştir. Bu konuda ciddi bir projenin ortaya konması gerekmektedir'' dedi. 
     Hakkari'deki tablonun 5.5 büyüklüğündeki depremin ortaya koyduğu bir görüntü olduğunu anlatan Baykal, depreme karşı yasal tedbirlerin yeterli olmadığını, devlet teşkilatlarının donatılmamış olduğunu, devlet düzeni içinde bu konuyla ilgili yeterli tedbir alınmadığını öne sürdü. 
     Buradan belediyeye geçen Baykal, Belediye Başkan vekili Bişar Mavigöz ile görüşerek sorunlar hakkında bilgi aldı. 
     Baykal, burada yaptığı konuşmada ise, Ankara'nın ve hükümetin desteğini çekmek için Hakkari'de bulunduklarını vurguladı. 
     Çadırları ziyaret ettiğini, vatandaşların burada zor koşullarda yaşadığını ifade eden Baykal, ''Yetersiz destek olduğunu görüyorum. Temizlik koşulları arzu edilen düzeyde değil. Çadırlardaki insanlar, ağır koşullarda yaşam mücadelesi veriyorlar. Hızlı ve etkin bir çalışma yapılabilmiş durumda değil. Bürokratik engeller var'' dedi. 
     Herkesin iyi niyetle gayret gösterdiğini, elinden geleni yapmaya çalıştığını belirten Baykal, şöyle devam etti 
     ''Son zamanlarda dünyanın değişik yerlerinde felaketler yaşanıyor. Bütün felaketler karşısında insanoğlunun ortak sorumluluğu var. Kimsenin inancını, dinini, coğrafyasını ayırmadan felakete uğrayan insanlara hep birlikte koşmalıyız. Bu konudaki gayretleri saygı ile karşılıyorum. Ama öncelikle kendi memleketimizdeki felaketlere karşı, çözüm oluşturma sorumluluğumuz vardır. Ateş düştüğü yeri yakar. Bu nedenle özellikle Hakkari'de bu kış ortamında yaşayan vatandaşlara yardım elini uzatmalıyız.'' Belediyeden ayrılan CHP Genel Başkanı Baykal, belediye balkonundan vatandaşlara hitap ederek kısa bir konuşma yapıp, geçmiş olsun dileklerini iletti. 
     Baykal ve beraberindeki milletvekilleri karayolu ile Van'a hareket etti. 

     
</TEXT>
</DOC>
