<DOC>
<DOCNO> 337783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy08.html </URL>
<DATE> 2005/04/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Polonya'ya bir tavır daha .. 
</HEADLINE>
<TEXT>

     CHP Afyonkarahisar Milletvekili Halil Ünlütepe, Türkiye-Polonya Parlamentolararası Dostluk Grubu üyeliğinden istifa etti. 
     Ünlütepe, yaptığı yazılı açıklamada, Polonya parlamentosunun, 1915 yılında 1. Dünya Savaşı koşullarında yaşanan olayları ''Ermeni Soykırımı'' olarak tanımlamayı içeren bir kararı 19 Nisan 2005'te kabul ettiğini anımsattı. Polonya parlamentosunun, alınan bu karardan önce Türkiye'nin bütün arşivlerinin araştırılarak sonucun uluslararası kamuoyuna açıklanması önerisini reddederek, tahrif edilmiş belgelere, asılsız söylemlere dayanan iddiaları kabul etmesini dostluk anlayışıyla bağdaştıramadığını belirten Ünlütepe, şunları kaydetti 
     ''Ermeniler tarafından tarihten ve gerçeklerden tamamen kopuk bir şekilde yürütülen yoğun lobi çalışmalarına karşın Türkiye'nin Polonya'ya ve tüm dünyaya gerçeklerin ortaya çıkması için her türlü katkıyı vermeye hazır olduğunu bildirmesine rağmen, böylesine acımasız bir karar alınması, dostluk grubumuzun amacına tamamen ters düşmektedir. 
     Polonya parlamentosunun almış olduğu bu karar, iki ülke parlamentosu arasında iyi niyet ve güvene dayalı bir ilişki kurulması için yürütülen çalışmalara gölge düşürmüştür.'' 
     
</TEXT>
</DOC>
