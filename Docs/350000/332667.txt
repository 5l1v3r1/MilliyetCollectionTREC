<DOC>
<DOCNO> 332667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur12.html </URL>
<DATE> 2005/04/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sağlık Bakanlığı Müsteşarı Necdet Ünüvar'a soruşturma izni... 
</HEADLINE>
<TEXT>

     Danıştay 1. Dairesi, Sağlık Bakanlığı Müsteşarı Necdet Ünüvar, Müsteşar Yardımcısı Abdülkadir Atalık ve Personel Genel Müdürü Ali Yerlikaya hakkında 3 ayrı eylem nedeniyle Sağlık Bakanı'nca, ''soruşturma izni verilmemesine'' ilişkin kararları kaldırdı. 
     AA muhabirinin aldığı bilgiye göre, bakanlığa bağlı hastanelerde çalışan ve görevlerinden alınan doktor Ali İlhan Eğilmez, Yaşarbir Bilgin ve Ali Cengiz Tamer Ünüvar, Atalık ve Yerlikaya hakkında 4483 sayılı Memurlar ve Diğer kamu Görevlilerinin Yargılanması Hakkında Yasa uyarınca Sağlık Bakanlığı'na şikayette bulundular. 
     Şikayet başvurularında, Ünüvar, Atalık ve Yerlikaya'nın ''yargı kararını etkisiz duruma getiren işlemler tesis ettiği'' öne sürülerek, soruşturma izni verilmesini istediler. 
     Sağlık Bakanı Recep Akdağ her üç şikayet başvurusu için de ''soruşturma izni'' vermedi. 
     Bunun üzerine şikayetçiler bu kararlara itiraz ederek, kaldırılmasını istediler. 
     İtirazı görüşen Danıştay 1. Dairesi, her üç şikayetçinin de itirazını kabul ederek, Sağlık Bakanı'nın ''soruşturma izni verilmemesi'' yönündeki 3 kararı kaldırdı. 
     Daire'nin kararlarında, ''İlgililere isnat edilen eylemin, haklarında hazırlık soruşturması yapılmasını gerektirecek nitelikte bulunduğunun anlaşıldığı'' kaydedilerek, itirazların kabul edildiği belirtildi. 
     Danıştay'ın kararı kesin olduğu için 4483 sayılı yasa uyarınca Ünüvar, Atalık ve Yerlikaya hakkındaki soruşturmayı Yargıtay Cumhuriyet Başsavcılığı yapacak. 
     Yargıtay Cumhuriyet Başsavcılığı, Ünüvar, Atalık ve Yerlikaya'ya yönelik ''yargı kararını etkisiz duruma getiren işlemler tesis etmek'' eylemlerini soruşturacak. 
     Başsavcılık, soruşturma sonucunda takipsizlik kararı verebileceği gibi dava da açabilecek. 
     
</TEXT>
</DOC>
