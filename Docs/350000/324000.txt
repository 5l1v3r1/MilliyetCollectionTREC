<DOC>
<DOCNO> 324000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko02.html </URL>
<DATE> 2005/03/16/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Dell'Elce "Türkiye'yi Orta Asya'ya açılan bir kapı olarak görüyoruz" 
</HEADLINE>
<TEXT>

     İtalya Üretim Faaliyetleri Bakan Yardımcısı Giovanni Dell'Elce, Türkiye'yi stratejik konumu nedeniyle Orta Asya'ya açılan bir kapı olarak gördüklerini belirterek, iki ülke firmalarının işbirliği yapması gerektiğini söyledi. 
     Dell'Elce, Türkiye-İtalya İş Forumu'nda yaptığı konuşmada, İtalya'nın Türkiye'de yaptığı yatırımlar arasında 5. sırada olmasına karşın gerçekleşen yatırımlar arasında birinci sırada yer aldığını kaydetti. 
     Dell'Elce, İtalya'nın Türkiye'de yaptığı yatırımlarda 2004 yılında büyük bir artış olduğunu belirterek, iki ülke arasındaki ilişkilerin sosyo ekonomik temaslarla daha iyiye gideceğini belirtti. Dell'Elce, iki ülke şirketleri arasındaki ilişkilerin teknoloji alanında daha da artmasını istedi. 
     Stratejik konumu ve bölge ülkelerine açılımı bakımından Türkiye'yi ''Orta Asya'ya açılan kapı'' olarak gördüklerini ifade eden Dell'Elce, bu çerçevede iki ülke firmalarının ortak yatırıma gidebileceğini, İtalya sermayeli şirketlerin bundan büyük olanaklar elde edebileceğini söyledi. 
     İtalya'nın Lombardiya Bölgesi Sanayicileri Birliği Assolombardia Yönetim Kurulu Başkanı Michele Perini de yaptığı konuşmada, mevcut işbirliğinin yanı sıra helikopter ve havaalanı yapımı konusunda da işbirliği yapmak istediklerini belirtti. 
     Hükümetin gerçekleştirdiği yapısal reformlar sonucunda enflasyonun düştüğünü belirten Perini, iki ülke arasındaki ticareti geliştirmek suretiyle Türk insanını daha iyi bir noktaya çıkarmak istediklerini söyledi. 
     Perini, Türkiye'nin sahip olduğu genç nüfusun sadece Türkiye açısından değil Avrupa açısından da bir şans olduğunu ifade etti. 
     
     GAZİANTEP SANAYİ ODASI BAŞKANI 
     Gaziantep Sanayi Odası Başkanı ve TOBB Yönetim Kurulu Üyesi Nejat Koçer de yaptığı konuşmada, Türkiye ekonomisinde yaşanan gelişmeleri değerlendirdi. 
     Demokratik bir sivil toplum kuruluşu olan TOBB'un Türkiye'nin Avrupa Birliği'ne AB tam üyeliğine destek verdiğini hatırlatan Koçer, İtalya'nın tam üyelik sürecinde verdiği büyük desteğin bundan sonra da devam edeceğine inandığını söyledi. 
     Gaziantep bölgesinin İtalya'dan yapılan ithalat ve ihracatta birinci sırada yer aldığını belirten Koçer, İtalyan yatırımcıları Gaziantep'te yatırım yapmaya çağırdı. 
     Daha sonra Sanayi ve Ticaret Bakanı Ali Coşkun, Lombardiya Bölge İdaresi Başkanı Roberto Formigoni'yi makamında ziyaret etti. 
     
</TEXT>
</DOC>
