<DOC>
<DOCNO> 331203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur06.html </URL>
<DATE> 2005/04/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Çete paraları alemde böyle yedi 
</HEADLINE>
<TEXT>

     Küçükçekmece, Bağcılar, Gaziosmanpaşa ve Esenler gibi ilçelerde artan silahlı gasp olaylarına yönelik operasyonlarını aralıksız sürdüren polis, geçen hafta Süpürge Operasyonu'yla çökertilen, Muammer Sekman'ın elebaşılığını yaptığı çetenin bağlantılarını araştırınca yeni bir çeteye daha ulaştı. 
     
     Ayaklarından vurularak yakalandı 

     Polis, lüks araçları çalarak, kuyumcuları, cep telefonu bayilerini ve bankadan para çekerken takip ettikleri vatandaşları soyan, adam yaralayan ve cinayet işleyen ikinci çeteyi de takibe aldı. "Silindir" adı verilen operasyonla çete lideri Sinan Ş. ve yardımcısı Kemal D., ayaklarından vurulararak yakalandı. Çetenin önemli elemanlarından Uğur E., Metin E. ve Salih T. de gözaltına alındı. 
     Bu kişilerin üzerlerinde ve gösterdikleri adreslerde yapılan aramalarda 4 adet değişik çapta ruhsatsız tabanca, bu silahlara ait 16 adet fişek, 2'si çalıntı 5 adet otomobil, 1 adet motosiklet, 3 adet sahte sürücü belgesi, 1 adet sahte nüfus cüzdanı, 1 çift sahte plaka, 1 adet sustalı bıçak, 2 adet kar maskesi, bir miktar altın ziynet eşyası, kokain içmekte kullanılan 3 adet pet şişe ve bir miktar uyuşturucu hap ele geçirildi. 
     
     
     Suç dosyaları kabarık çıktı 

     Çete üyelerinin hakkında 30 ayrı suç dosyası olduğu bildirdi. Bu dosyalarda 1'i yaralamalı olmak üzere 2 adet silahlı kuyumcu soygunu, bir şüphelinin müşteki tarafından silahla vurularak öldürüldüğü 5 adet banka takipli silahlı gasp, 1'i cinayet ve yaralamalı 5 adet silahlı cep telefonu bayi gaspı, silahla yaralamalı 1 adet özel otomobil sürücüsü gaspı, 2 adet silahla yaya gaspı, döviz bürosu takipli 1 adet silahlı gasp, 4 adet oto hırsızlığı ile sahtecilik ve uyuşturucu madde bulundurmak gibi suçlar olduğu ortaya çıktı. Çete soygunlardan elde ettiği yaklaşık 300 milyar lirayı, gece kulüplerinde, Rus kadınlarla eğlenerek, çalıntı panelvanlarında kokain alemleri yaparak harcıyordu. Evlerinde yapılan aramada bu alemlerde çekilen çok sayıda fotoğraf bulundu. 

     
</TEXT>
</DOC>
