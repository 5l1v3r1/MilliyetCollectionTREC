<DOC>
<DOCNO> 318017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur38.html </URL>
<DATE> 2005/02/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
CHP'li Topuz Öğrenci affı sorunu çözmez 
</HEADLINE>
<TEXT>

     AK Parti'nin, öğrenci affına ilişkin kanun teklifinin bugün TBMM Genel Kurulu'nda görüşülmesine ilişkin önerisi kabul edildi. 
     AK Parti, TBMM Danışma Kurulu'nda anlaşma sağlanamaması üzerine, söz konusu öneriyi Genel Kurul gündemine getirildi. 
     Öneri üzerinde ilk sözü alan CHP Grup Başkanvekili Ali Topuz, af teklifi ile getirilen düzenlemenin, sistemin çok önemli bir sorununu ortaya koyduğunu ve bugüne kadar 9 af teklifinin TBMM'den çıkarıldığını söyledi. Topuz, yapılan istatistiki değerlendirmelerde bu aflardan beklenen sonucun sağlanamadığının da belirlendiğine işaret etti. 
     Bugüne kadar yapılan aflardan yararlanan öğrencilerin üniversite bitirme oranının yüzde 5'in altında olduğunu ifade eden Topuz, ''Artık anlaşılmıştır ki bu sorunu çözmek milletvekillerinin işi değil, eğitimcilerinin işidir. Bu affı çıkarırsanız çocukları ve ailelerini avutmuş olursunuz'' dedi. 
     Önerinin lehinde söz alan AK Parti Grup Başkanvekili Eyüp Fatsa da bugüne kadar çıkarılan aflardan sınırlı sayıda öğrencinin istifade ettiğini, sadece afla da eğitim sorununu çözmenin mümkün olmadığını belirterek, şunları söyledi 
     ''En son af 28 Haziran 2000 tarihinde yürürlüğe girdi. Bu teklifle de 450 bini açık öğretimde olmak üzere 675 bin öğrenci aftan yararlanacak ve 29 Haziran 2000 tarihinden itibaren geçerli olacak. 
     1999-2000 yıllarında yaşanan ekonomik ve sosyal kriz, öğrenci harçlarının bile yatırılmamasına ve yaşanan kriz nedeniyle öğretimlere ara veya son verilmesine neden oldu. İşte bu nedenle bize gelen talepleri de göz önüne alarak bu teklifi hazırladık.'' 
     Daha sonra teklifin bugün görüşülmesi önerisi AK Parti'li milletvekillerin oylarıyla kabul edildi. 
     
     ''HANGİ HUKUK'' 
     Genel Kurul'da daha sonra CHP'nin, Maliye Bakanı Kemal Unakıtan'ın dokunulmazlığının kaldırılmasına ilişkin dosyasının görüşülmesine ilişkin önerisi ele alındı. 
     Önerinin lehinde söz alan CHP Konya Milletvekili Atilla Kart, Unakıtan'ın Al Baraka Türk adlı şirketin hem ortağı ve hem de yöneticisi olduğunu bildirerek, bu şirket ile ilgili ciddi iddiaların bulunduğunu söyledi. Kesinleşmiş bir yargı kararı olmadığı için Unakıtan'a suçlu denilemeyeceğini belirten Kart, ''Ancak hakkında bu kadar suçlama bulunan bir bakanın görevini sürdürmesi hangi hukukla açıklanır. Türk insanı bu insana emanet edilir mi '' diye sordu. 
     Önerinin aleyhinde söz alan AK Parti Grup Başkanvekili Eyüp Fatsa, dokunulmazlıklar konusunda AK Parti'nin her zaman CHP'nin bir adım önünde olduğunu söyledi. Fatsa, 83. maddenin de içinde yer aldığı Anayasa değişikliği paketinin görüşülmesi için, CHP'nin uyum komisyonuna üye vermesini istedi. 
     Eyüp Fatsa, AK Parti'nin bu konuda verdiği sözlerin arkasında olduğunu belirterek, ''Samimi iseniz hodri meydan diyorum, gelin komisyona bu işi çözelim. Her gün bir dosya getirerek bunu çözemezsiniz'' dedi. 
     Görüşmelerden sonra oylanan öneri reddedildi. 
     Genel Kurul'da daha sonra Sayıştay üyeliği için seçimlere geçildi. 
     
</TEXT>
</DOC>
