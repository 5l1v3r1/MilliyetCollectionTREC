<DOC>
<DOCNO> 320634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun17.html </URL>
<DATE> 2005/03/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kırgızistan'da seçim kazanan adaylardan biri Özbek çıktı 
</HEADLINE>
<TEXT>

     Kırgızistan'da 27 Şubat'ta yapılan milletvekili seçimlerinin 13 Mart'ta yapılacak ikinci turu için propaganda dönemi başlarken, ilk turda kazanan adaylardan birinin Özbekistan vatandaşı olduğu ortaya çıktı. 
     Akipress'in Merkez Seçim Komisyonu MSK yetkililerine dayanarak verdiği habere göre, ilk turda kazanan Abdumutalip Hakimov'un Özbek vatandaşı olduğu anlaşıldı. 
     İktidardaki Alga Kırgızistan Partisi'nin adayı olarak seçimlere katılan Hakimov'un, adaylık başvurusu sırasında Kırgızistan pasaportu gösterdiği belirtildi. 
     Haberde, konuyu araştırmak üzere MSK'dan bir ekibin Hakimov'un katıldığı seçim bölgesine gittiği, sonucun ne olacağı konusunda MSK'nın şu an için görüş bildirmediği kaydedildi. 
     Bu arada ilk turda kazanan adaylar arasında muhalif isimlere rastlanmazken, ülkedeki önde gelen muhalif liderler, milletvekilliği için ikinci turda yarışacak. 
     İkinci turda şanslarını deneyecek muhalif isimler arasında eski başbakanlardan Kurmanbek Bakiyev ve Atameken Partisi lideri Ömürbek Tekebayev ile bazı milletvekilleri bulunuyor. 
     
     PROPAGANDA DÖNEMİ BAŞLADI 
     Öte yandan milletvekili seçimlerinin 13 Mart'ta yapılacak ikinci turu için adayların propaganda dönemi başladı. 
     Bölge seçim komisyonlarının seçimlerin ikinci turuna yönelik bildirisi, bugünkü gazetelerde yayımlandı. 
     Propaganda dönemi, oy verme işlemlerinin başlamasından 24 saat önce sona erecek. 
     75 sandalyeli parlamentonun üyelerinin 31'i, 27 Şubat'ta yapılan ilk turda belli olmuştu. 
     
</TEXT>
</DOC>
