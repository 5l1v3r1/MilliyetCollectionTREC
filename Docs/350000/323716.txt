<DOC>
<DOCNO> 323716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy27.html </URL>
<DATE> 2005/03/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Straw Türkiye ile müzakereler tarihi bir karar... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İngiltere Dışişleri Bakanı Jack Straw'la görüştü. 
     Yaklaşık 45 dakika süren görüşmeden sonra ortak basın toplantısı düzenleyen Gül ile Straw, görüşmenin son derece verimli ve faydalı olduğunu bildirdi. 
     Straw, yaptıkları geniş kapsamlı görüşmede, Kıbrıs'tan Ortadoğu'ya, Irak'tan Türkiye'nin AB üyeliğine kadar pek çok konunun ele alındığını belirtirken, Türkiye'nin AB ile üyelik müzakerelerine başlamasına ilişkin kararı ''tarihi bir karar'' olarak niteledi. 
     Türkiye'nin AB üyeliğinin sadece Türkiye için değil, AB ve İngiltere için de büyük önem taşıdığını belirten Straw, İngiltere'nin Türkiye'nin üyeliğine desteğinin süreceğini vurguladı. Straw, sadece Türk hükümetinin değil, Türk halkının da önündeki hedefe ulaşmasını istediklerini bildirdi. 
     Abdullah Gül de açıklamasında, Türkiye'nin üyelik müzakerelerine başlayacağı 3 Ekim zirvesinde dönem başkanlığının İngiltere'ye geçeceğini hatırlattı. 
     İngiltere'nin Türkiye'nin üyelik hedefine verdiği desteğe teşekkür eden Gül, iki ülke arasındaki iyi ilişkilerin daha da ileri götürüleceğine dair kararlılığa dikkati çekti. 
     İki Bakan, daha sonra gazetecilerin sorularını yanıtladı. 
     İngiltere Dışişleri Bakanı Jack Straw, bir gazetecinin Türkiye'nin Rum kesimini tanımamış olması gibi bazı pürüzlerin var olduğunu belirterek, bu konudaki görüşünü sorması üzerine, bütün bu konuların Aralık ayında yapılan Zirve'de detaylı olarak ele alındığını ve görüşüldüğünü bildirdi. 
     Straw, bundan sonra AB'nin önündeki konunun yapılacak hazırlıklar ve pratik çalışmalar olduğunu belirterek, ''daha ziyade bunlar üzerinde yoğunlaşıyoruz. Önümüzde Türkiye'nin tam üyelik müzakerelerine başlayacağı 3 Ekim tarihi var'' dedi. 
     Gümrük Birliği'nin AB'ye yeni üye olan 10 ülkeyi de kapsayacak şekilde genişletilmesine ilişkin ek protokolün imzasında sorun olup olmadığı sorusunu yanıtlayan Abdullah Gül, aslında gümrük birliği anlaşmasının fonksiyonel durumda bulunduğunu, sürecin otomatik olarak işlediğini hatırlattı. 
     Protokolün imzalanmasında bir sorun bulunmadığını, sadece Brüksel'in bu konuda nasıl bir yol izleneceğine dair kararının beklendiğini belirten Gül, Türkiye'nin Anayasası'nda da bu duruma bir engel bulunmadığını kaydetti. 
     Dışişleri Bakanı ve Başbakan Yardımcısı Gül, prosedürün tamamlanması ve belgelerin hazırlanmasından sonra protokolü imzalayacaklarını, ama bunun bir ''tanıma'' anlamına gelmeyeceğini vurguladı. 
     İngiltere Dışişleri Bakanı Straw da Türkiye'nin bu konuda son derece iyi niyetli bir tutum içinde olduğunu, protokolün hala imzalanmamış olmasının Türkiye'nin sorunu sayılamayacağını kaydetti. 
     
</TEXT>
</DOC>
