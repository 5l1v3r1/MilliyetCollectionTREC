<DOC>
<DOCNO> 311039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy24.html </URL>
<DATE> 2005/01/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Erdoğan ABD, PKK terörünü görmezden geliyor 
</HEADLINE>
<TEXT>

     Başbakan Recep Tayyip Erdoğan, ABD'de ekonomi ve iş çevrelerine hitap eden Wall Street Journal gazetesine verdiği mülakatta, ABD'nin PKK terörünü görmezden geldiğini söyledi. 
     Gazete, ''ABD Başkanı George Bush'a serzenişte bulunan Başbakan Erdoğan'ın, birçok kez şahsen girişimde bulunmasına rağmen, ABD'nin Türkiye'yi tehdit eden Kürt terörizmi ve etnik ayrılıkçılığa karşı harekete geçmemesinden şikayet ettiğini'' yazdı. 
     Dünya Ekonomik Forumu'na katılmak üzere İsviçre'nin Davos kentinde bulunduğu sırada Wall Street Journal gazetesine demeç veren Başbakan Erdoğan, Irak'ta dün yapılan seçimleri ''önemli bir adım'' olarak nitelerken, ''bu seçimlerin güvenlik endişeleri ve Sünnilerin boykotu yüzünden seçimlere katılımın etnik açıdan dengesiz olmasından dolayı sağlıklı sonuç doğuramayacağına'' dair endişelerini de dile getirdi. 
     Irak'ta yeni seçilecek liderlere etnik bölünmüşlüğü azaltacak bir hükümet kurma ve anayasa hazırlamayı tavsiye eden Erdoğan, bu liderlerin bir ya da iki yıl sonra daha katılımcı bir seçim planını hemen ilan etmelerini önerdi. 
     Gazete, Başbakan Erdoğan'ın Başkan Bush'a defalarca PKK terörüyle ilgili endişelerini aktardığını ve Başkan Yardımcısı Dick Cheney ile de bu sorunu görüştüklerini söylediğini kaydetti. 
     ''Türkiye'nin bu ay içinde Kürt göçü ve Kürt ayrılıkçı terörizmi konusunda ABD ve Irak ile üçlü istişareler yapmaya başladığını'' söyleyen Başbakan Erdoğan, gazeteye ''ABD'nin yardımı olmaksızın biz kendi önlemlerimizi alıyoruz'' dedi, ancak bu konuda ayrıntı vermedi. 
     Bölgedeki siyasi grupların Kerkük'e yeni Kürt nüfus yerleştirerek şehrin nüfus yapısını değiştirmeye çalıştığını da söyleyen Erdoğan, ''Kitle göçü yaşanırken birileri başka yöne bakıyor. Bu durum gelecekte büyük problemlere yol açacaktır'' diye konuştu. 
     Gazeteye konuşan üst düzey bir Amerikalı yetkili ise, Başbakan Erdoğan'ın ABD'nin PKK terörizmi konusuna yeterince dikkatini vermediği eleştirilerine cevap vererek, ''Biz Türklerin endişelerini anlıyoruz ve açıkça Türklere ve herkese Irak'ın toprak bütünlüğünün korunması ve saygı duyulması gerektiğini söylüyoruz'' dedi. 
     
</TEXT>
</DOC>
