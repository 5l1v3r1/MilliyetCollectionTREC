<DOC>
<DOCNO> 320665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko04.html </URL>
<DATE> 2005/03/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada enflasyonun etkisi izlenecek 
</HEADLINE>
<TEXT>

     Dün IMF'nin istediği yasaların Meclis'e sevki haberleri ile birlikte 27 bin 800 direncini deneyen ancak bu seviyede tutunmayı başaramayan borsa günü 27 bin 559 puandan tamamladı. Bugün ise dün açıklanan enflasyon rakamlarının etkileri ve IMF konusundaki gelişmeler izlenecek. 
     Borsanın kapanışının hemen ardından açıklanan enflasyon rakamları piyasa beklentilerinin oldukça altında kaldı. Gerçekleşen rakamlar yıl sonu yüzde 8'lik enflasyon hedefinin de tutturulma olasılığını kuvvetlendirirken, aynı zamanda ayın 8'inde yapılacak olan Para Politikası Kurulu'nda yeni bir faiz indirimi beklentisinin de yolunu açmış oldu. 
     Bugün açılışta enflasyonun etkisiyle alıcılı bir açılış yaşanabileceğine işaret eden uzmanlar, ilk hedefin 27 bin 800 direnci olacağını ifade ediyorlar. IMF'den de olumlu haberlerin gelmesi halinde söz konusu seviyenin üzerine çıkabileceğine dikat çekilirken, aksi durumda ilk desteğin 27 bin 400'de olduğu belirtiliyor. 
     
     "Para piyasaları olumlu" 
     Acar Yatırım'ın güne ilişkin beklentisi şöyle 
     Dün endekste son günlerdeki düşüşe tepki alımları geldi. Tepki alımlarında işlem hacminin zayıf kalması dikkat çekerken para piyasalarındaki faiz-döviz olumlu seyir devam ediyor. 
     Gündemde dün piyasa kapandıktan sonra açıklanan ve beklentilerin altında gerçekleşen şubat enflasyon datası vardı. Piyasalar bugün enflasyon datasını realize edecek. Enflasyon verileri sonrası TCMB'den yeni bir kotasyon indirimi olasılığı tartışma konusu. Diğer yandan IMF ile ilgili gelişmelerde hükümetin harekete geçmesi tepki alımlarının nedeni olarak gösterilebilir. 
     
     "27 bin 800 geçilmeli" 
     IMF'in 19'uncu Stand by için şart koştuğu üç yasadan ikisi için hükümetin adım atması olumlu algılandı. AB konusundaki uyarılar, dış piyasalardaki dalgalanma, siyaset, K.Irak-Kerkük kaynaklı gelişmeler gündemin diğer konu başlıkları. Bugün IMF ve enflasyon konusundaki gelişmeler piyasalar üzerinde etkili olabilir. 
     İlk destek 27 bin 400 seviyesinde bulunurken endeks bu seviyenin üzerinde tutunabilir. İlk dirençler ise 27 bin 700-800 seviyelerinde. Tepki alımlarının devamı için 27 bin 800 seviyesi geçilmeli. Sonraki direnç 28 bin-28 bin 400 seviyelerinde. Günlük işlemlerde 27 bin 400-800 destek-direnç bandı izlenebilir. 
     
</TEXT>
</DOC>
