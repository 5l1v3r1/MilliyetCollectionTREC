<DOC>
<DOCNO> 346233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/aspo.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkesi büyülediniz 
</HEADLINE>
<TEXT>


UEFA Başkanı Lennart Johansson, Başbakan Recep Tayyip Erdoğan'a, "Şampiyonlar Ligi'nde bugüne kadar yapılmış en iyi organizasyona imza attınız. Sizi kutluyorum. 2012 adalığınızda oyum sizindir" dedi 

HALİL ÖZER 


UEFA Başkanı Lennart Johansson, final maçının bitiş düdüğü ile birlikte soluğu Başkan Recep Tayyip Erdoğan'ın yanında aldı. 
Johansson, "Sizi kutluyorum. Şampiyonlar Ligi'nde bugüne kadar yapılmış en iyi organizasyondu. Herkesi büyülediniz. Sanırım memnun kalmayan kimse yoktur" ifadelerini kullandı. 
Erdoğan'ın "2012 Avrupa Futbol Şampiyonası'na da talibiz" sözleri üzerine, UEFA Başkanı, "Bu geceyi gördükten sonra benim oyum size" karşılığını verdi. 
Karşılaşma bitiminde tüm UEFA yetkilileri Türk delegasyonunu tebrik etti. UEFA yöneticileri, "İstanbul ile Schalke arasında tercih yaparken kafamızda soru işaretleri vardı. Türkler'in 'Biz bu işi Almanlar'dan daha iyi yaparız' sözlerine içimizden gülmüştük. Ama dediğiniz çıktı. Sanırız bu görüntülerden sonra Türkiye'nin AB üyeliğine karşı çıkan Avrupalılar da fikirlerini değiştirmiştir. Hepinize teşekkürler" diye konuştular. 
Futbol Federasyonu Başkanı Levent Bıçakcı da organizasyonu sorunsuz şekilde gerçekleştirmek için çok çalıştıklarını, bunu da başardıkları için çok memnun olduklarını vurgulayarak, UEFA yetkililerinin, muhteşem maç için "Kupa 1'in 50 yıllık geçmişindeki en önemli final karşılaşmalarından birisi buydu" dediklerini belirtti. 
UEFA yetkilileri, Liverpool taraftarının sabaha kadar eğlenirken tek bir olayın çıkmamasının da gurur verici olduğunu söylediler. 

Uçağını bekletti 

Başbakan Recep Tayyip Erdoğan, Kazakistan'a gitmek için staddan ayrılması gerekirken, "Böyle bir şölen bırakılıp da gidilir mi" diyerek finali sonuna kadar takip etti. Saat 24.00'te Kazakistan'a gitmesi gereken uçak için kafiledekiler stadyumdan ayrılıp 23.30'da havaalanının yolunu tutarken, Başbakan gitmekten son anda vazgeçti ve saat 01.30'a kadar ekibini bekletti. 

'Böylesini görmedim' 

Dünyaca ünlü futbol yıldızı Diego Armando Maradona, İstanbul'daki Milan - Liverpool finalinin tarihe geçtiğini söyledi. Arjantinli efsanevi süperstar, "Böyle bir maçın bir daha tekrarlanması çok zor. Liverpool mucize ötesi bir olaya imza attı. 1970'te Dünya Şampiyonu olan unutulmaz Brezilya Milli Takımı bile Milan gibi bir ekibe karşı 3-0'dan maçı 3-3'e getirip, şampiyon olamazdı. Buna benzer birçok diriliş öyküsü gördüm ama böylesine tanık olmadım. İstanbul'da unutulmaz bir gece yaşadım" diye konuştu. 

UEFA'dan taviz yok 

İngiltere Federasyonu, Liverpool'un gelecek sezon Şampiyonlar Ligi'ne katılması için yoğun kulislere başladı. UEFA ise "Kurallarımız değişmez" açıklamasını yaptı 


Şampiyonlar Ligi'ni Liverpool'un kazanması üzerine gözler UEFA'ya çevrildi. Konuyla ilgili bir açıklama yapan UEFA Basın Sözcüsü William Galliard, Kırmızı - Beyazlılar'ın şampiyon olmasına rağmen ligi ilk dört içinde bitiremediği için gelecek sezon Devler Ligi'ne gidemeyeceğini bir kez daha yineledi. 
BBC Radyosu'na konuşan Galliard, "Ben de Liverpool'un kupaya katılmasını isterdim. Ama bizim kurallarımız var. Sezon ortası bunları değiştiremeyiz. Hem İngiliz Federasyonu 4. takım olarak hakkını Everton'dan yana kullanacağını bize bildirdi. Aynı şey 2000-2001 sezonunda İspanya'da oldu ve federasyon Zaragoza'nın yerine kupayı kazanan Real Madrid'i gönderdi" dedi. 
UEFA'nın bu açıklaması Fenerbahçe'nin ön eleme oynamadan Şampiyonlar Ligi'ne katılması anlamına geliyor. Ancak İngiliz lobisinin, Liverpool'un gitmesi amacıyla UEFA'ya yoğun baskı yaptığı öğrenildi. Kesin kararını iki hafta içinde vermesi beklenen UEFA'nın Fenerbahçe'yi de mağdur etmemek için formül aradığı öğrenildi. UEFA Asbaşkanı Şenes Erzik şu anda hiçbir şeyin netlik kazanmadığını belirtti. 

2008'in yolu açık 

İstanbul'daki muhteşem organizasyon, 2008 UEFA Kupası finali için resmi başvuruda bulunan Şükrü Saracoğlu Stadı'nın da önünü açtı. UEFA yetkilileri, daha önceden incelemede bulundukları Saracoğlu'nun artık büyük şansa sahip olduğunu söylediler. 

Dünya ekrana kilitlendi 

Şampiyonlar Ligi finali tüm Dünya'yı televizyon başına kilitledi. 200 ülkenin canlı yayınladığı Milan - Liverpool maçı sadece Avrupa'nın altı ülkesinde 50 milyon insanı ekran başına topladı. Almanya'da 5.7, İtalya'da 13.6, Hollanda'da 2.8, İspanya'da 5.1, Fransa'da 6.4 ve İngiltere'de 14.8 milyon futbolsever karşılaşmayı seyretti. İngiltere'de yüzde 45, İtalya'da yüzde 42, Hollanda'da yüzde 46'lık reytinge ulaşıldı. 


</TEXT>
</DOC>
