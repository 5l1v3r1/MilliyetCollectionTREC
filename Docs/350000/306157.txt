<DOC>
<DOCNO> 306157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy15.html </URL>
<DATE> 2005/01/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li Koç Başbakan eşine hediye edilen takıları beyan edecek mi 
</HEADLINE>
<TEXT>

     CHP Grup Başkanvekili Haluk Koç, Danıştay İdari Dava Daireleri Genel Kurulu'nun İmar Bankası'ndan hazine bonosu alanlara ödeme yapılmasına olanak sağlayan kararı ile ''Yanlış hesabın Türk yargısından döndüğünü'' söyledi. 
     CHP Grup Başkanvekili Koç, Parlamento'da düzenlediği basın toplantısında, bu kararın iktidar partisine ''Bir yargı dersi, bir yargı tokadı'' olduğunu savundu. Koç, ''Bu kaçıncı ders, iktidar partisi bunlardan hiç ders almadan yoluna devam etmek istiyor ama ardı ardına gelen düzeltmeler yürütmeyi zor duruma düşürüyor. AKP, Meclis'te bazı konuları aştığını sanıyor, fakat yargıda şaşıyor'' dedi. 
     Bu kararın, 3 bin 625 ''hazine bonosu mağduru''nun parasının ödenmesini öngördüğünü belirten Koç, Hükümet'in bu kişileri ''Daha fazla üzmeden'' yargı kararlarını yerine getirerek, ödemeleri faiziyle birlikte 30 günlük süreyi beklemeksizin yapmasını istedi. ''Başbakan'ı gezelim, görelim seyahatlerine ara vererek bonozedelere paralarını ödemeye davet ediyoruz'' diyen Koç, çoğu küçük tasarruf sahibi bu kişilerin artık tahammüllerinin kalmadığını ifade etti. Koç, bu insanların 1.5 yılda intihara varan büyük sıkıntılar yaşadıklarını söyledi. 
     İktidarın yargı kararından kaçamayacağını bildiren Koç, ''Bu haksızlığın giderilmesi için siyasi platformu bonozedeler lehine kullanma kararlılığımızı sürdüreceğiz. Bu böyle biline... Sayın Başbakan bu paraları ödeyeceksin, artık kaçamazsın'' diye konuştu. 
     
     ''İNANÇ SÖMÜRÜSÜ'' 
     CHP Grup Başkanvekili Koç, ''İnanç sömürüsü yapılarak, İslam dinini ve din görevlilerini kullanarak inanan insanlardan faizsiz kar ortaklığı iddiasıyla toplanılan paraların'' da ayrı bir soruna yol açtığına değindi. Cumhuriyet savcılarını göreve çağıran Koç, ''Bu holdinglere para toplayarak bu paraların üzerine oturan ve bu insanları mağdur edenlerle ilgili SPK'nın yaptığı suç duyurularının dikkate alınmasını istiyoruz'' dedi. 
     
     TAKI HEDİYESİ 
     Koç, basın toplantısında Rusya'da Başbakan Recep Tayyip Erdoğan'ın eşi Emine Erdoğan'a 30 bin dolar tutarında olduğu ifade edilen takı hediye edilmesine de değindi. Başbakan Recep Tayyip Erdoğan'ın Rusya'da hediye edilen takıları mal bildirimine ilişkin yasa uyarınca beyan edip etmeyeceğini soran Koç, sözlerini şöyle tamamladı 
     ''Bir yandan inanç sömürüsü altında paralarını kaptıran yurttaşlarımız, bir yanda 1.5 yıldır sokakta mağdur olan küçük tasarruflarını değerlendirirken devlete güvenmenin bedelini ödeyen bonozedeler, bir yanda Sayın Başbakan'ın eşinin 30 bin dolarlık takıları... Tezatlar iktidarı, tezatlar Türkiye'si... Başbakan'ın çok sevdiği Beraber yürüdük, biz bu yollarda şarkısı... Sayın Başbakan binlerce mağdurla, 30 bin dolarlık gerdanlıkla beraber yürüyor, bu yollarda...'' 
     
</TEXT>
</DOC>
