<DOC>
<DOCNO> 320644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun27.html </URL>
<DATE> 2005/03/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rumlardan tarihi itiraf Çözümü bugüne kadar biz engelledik 
</HEADLINE>
<TEXT>

     LEFKOŞA AA 

Kıbrıs Rum yönetimi Adalet ve Kamu Düzeni Bakanı Doros Theodoru, Rum yönetiminin bugüne kadar Kıbrıs sorununun çözümünü engellediğini itiraf etti. 
     Güney Kıbrıs'ta yayımlanan Alithia gazetesinin haberine göre, New York'ta bulunan Thedoru, burada yaptığı açıklamada, ''şu anda çözüm için acele etmediklerini, Kıbrıs sorununu Avrupa hukukuyla çözmeyi amaçladıklarını'' söyledi. 
     Theodoru, ''Referandumdan çıkan 'hayır' yanıtı bir başarıydı, çünkü 'hayır' yanıtımızla devlet olmaya devam ettik. Böylece bir devlet olarak AB'ye üyeyiz. AB'de sesimiz var ve oynayacak role sahibiz'' dedi. ''Theodoru'nun, Rum yönetimi lideri Tasos Papadopulos'un Kıbrıs sorunundaki -bugüne kadar örtbas edilen- taktiğini açıklamaya karar verdiğini'' belirten gazete, Theodoru'nun şunları doğruladığını yazdı 
     ''-Bugüne kadarki çaba, çözümleri engellemekti. 
     -3 Ekim'e kadar müzakerelerden kaçınmaya çalışacağız. 
     -Kıbrıs sorununun çözümü, zamana yayılarak ve Avrupa Birliği hukuku içinde aranacak.'' Gazeteye göre Theodoru, ''hükümetin bütün mantığının, Güney Kıbrıs'ın AB'ye üye olduğu andan itibaren Kıbrıs sorununu çözmeye ihtiyacı olmadığı, çözümün şimdi artık yavaş yavaş Avrupa normları içine gireceği yönünde olduğunu'' anlattı. 
     

     
</TEXT>
</DOC>
