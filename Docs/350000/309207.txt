<DOC>
<DOCNO> 309207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko42.html </URL>
<DATE> 2005/01/25/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yukos'un önemli üretim tesislerinden biri daha satılabilir... 
</HEADLINE>
<TEXT>

     Nihat Dağdelen AA 

Rus petrol şirketi Yukos'un önemli üretim tesislerinden biri olan Samaraneftegaz'ın da yakında satılabileceği bildirildi. 
     İnterfaks haber ajansı, Samaraneftegaz şirketinden adını açıklamadığı bir yetkiliye dayanarak verdiği haberde, ''Şirketin satışı bahara doğru Mart, Nisan veya Mayıs ayında olabilir'' dediğini duyurdu. 
     Yukos'un en önemli üretim tesisi olan Yuganskneftegaz geçen yıl 19 Aralık'ta yapılan açık artırmayla 9.35 milyar dolara Baykal Finans Grubu'na satılmıştı. Şirketi daha sonra devlet petrol şirketi olan Rosneft satın almıştı. 
     Yuganskneftegaz, Yukos'un 27 milyar dolar olduğu açıklanan vergi borçlarının tahsil edilmesi amacıyla açık artırma yoluyla satışa sunulmuştu. 
     Samaraneftegaz'ın Rusya genelinde 5 rafinerisi bulunuyor ve günde ortalama 245 bin varil petrol üretiyor. Yukos'un diğer üretim tesisi Tomskneft ise günde 340 bin varil petrol üretiyor. 
     
</TEXT>
</DOC>
