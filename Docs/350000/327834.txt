<DOC>
<DOCNO> 327834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy11.html </URL>
<DATE> 2005/03/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
CHP'li Aslanoğlu Çalışma ortamı bulamazsam istifa ederim 
</HEADLINE>
<TEXT>

     Cumhuriyet Halk Partisi CHP Malatya Milletvekili Mevlüt Aslanoğlu, partide yeniden yapılanma süreci yaşandığını, çalışma ortamı bulamaması durumunda partiden istifa ederek bağımsız kalabileceğini söyledi. 
     Aslanoğlu, Altın Kayısı Oteli'nde düzenlediği basın toplantısında, siyasette kendi yaptığı bazı şeylerin insanlara ters gelmiş olabileceğini, ancak Malatya'ya hizmet için bu anlayışla topluma bir şeyler vermeye çalıştığını belirtti. 
     Milletvekilliğinin 2.5 yıllık süresi içerisinde belki de TBMM'nin en devamlı milletvekillerinden biri olduğunu dile getiren Aslanoğlu, bu devamlılıkta Türkiye'nin ve Malatya'nın sorunlarını dile getirme ve çözüm bulma noktasında görüş ve düşüncelerini anlattıklarını bildirdi. 
     Aslanoğlu, kurultayda kendi ilkelerine bağlı kalarak seçimde oy kullanmadığını ifade ederek, şöyle dedi 
     ''Kurultayda, bugünkü yapı ile iktidar alternatifi olunamayacağını söyledim. Benim Malatya delegelerine bu adaya oy verin veya vermeyin diye bir ifadem olmadı. Bugün parti genel merkezi, bazı il yönetimlerini elemeye gitti. CHP Malatya İl Başkanı Celal Berktaş kurultay sonrasında genel merkeze liste götürüp yönetimin değişmesini istemiş. Genel merkez de yönetimle birlikte il başkanını da görevden almış ve yeni bir arkadaşı başkan olarak atamıştır. Ben seçimle göreve gelmiş olan yönetimlerin görevden alınmasını kınıyorum.'' ANAP'tan kendisine ciddi anlamda davet geldiğini bildiren Aslanoğlu, ''Ama ben CHP milletvekiliyim. Partide yeniden yapılanma süreci yaşanıyor. Çalışma ortamı bulamazsam istifa ederek bağımsız kalırım. Başka bir parti söz konusu değil'' dedi. 
     
</TEXT>
</DOC>
