<DOC>
<DOCNO> 323474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur11.html </URL>
<DATE> 2005/03/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Depremzedeler için gece zor geçti... 
</HEADLINE>
<TEXT>

     Selçuk Aval AA 

Bingöl'ün Karlıova İlçesi'nde dün meydana gelen 5.7 büyüklüğündeki depremin ardından, depremzedeler ilk geceyi soğukla mücadele ederek geçirdiler. 
     Artçı sarsıntıların yaşandığı ilçede yeni bir deprem korkusu yaşanırken, depremin hasara yol açtığı ve Kızılay çadırlarının ulaşmadığı köylerdeki bazı vatandaşlar, geceyi evlerinin yanlarına kurdukları naylon çadırlarda geçirdiler. 
     Çadırların ulaştığı köylerde ise depremzedeler, gecenin karanlığına rağmen, çadırları kurmak için çaba sarf ettiler. 
     Depremde hasar gören Kızılçubuk Köyü'nde, deprem korkusunu halen üzerinden atamayan Metin Evi'nin en büyük kaygısı ise çocuklarının hasta olması. 
     Kurduğu naylon çadıra, akrabaları ile birlikte sığındığını anlatan Evi, biri 8 aylık, diğeri 1.5 yaşında Gamze ve Gizem adlı çocuklarını soğuktan korumak için uğraş verdiklerini belirterek, ''1966 depreminde yıkılan evimizin yerine yapılan afet konutunda çatlak var. Büyük bir hasar olmamasına rağmen eve girmeye korkuyoruz. Çoluk çocuk, ihtiyar genç, 12 kişilik 2 aile bu barınağa sığındık'' dedi. 
     
     HAYVANLARI İÇİN ÜZÜLÜYORLAR 
     Depremde can kaybının olmamasının sevincini yaşadıkları anlatan depremzedelerden Cemal Koşar da birçok hayvanın telef olmasına üzüldüklerini bildirerek, ''Tek geçimimiz hayvancılık. Köyümüzde yıkılan hayvan barınaklarında birçok hayvan telef oldu'' diye konuştu. 
     Dağıtılan Kızılay çadırında 3 ailenin bir arada kaldıklarını kaydeden Koşar, ''Allah devletimize zeval vermesin. Bizi yalnız ve sahipsiz bırakmadı'' ifadesini kullandı. 
     Hüseyin Kartal adlı depremzede ise artçı sarsıntıların sürdüğünü bu nedenle korkudan evlerine giremediklerini söyledi. 
     Hava sıcaklığının sıfırın altıda 3-4 dereceye kadar düştüğü deprem bölgesinde çadır ve naylon barınaklarda geceyi geçiren depremzedeler, kurdukları sobalar ile ısınma sorununu aşmaya çalıştılar. 
     Depremzede köylüler, elektrik sıkıntısı yaşadıklarını ayrıca gıda yardımı beklediklerini söylediler. 
     Bu arada, afet konutlarının bulunduğu köylerde, evlerine giren bazı vatandaşlar, yerlere dağılan eşyalarını toparlamaya çalıştılar. 
     Depremin sabah saatlerinde olmasının can kaybını önlediğini anlatan depremzedeler, ''Deprem gece olsaydı can kaybı yaşanırdı'' diye konuştular. 
     
</TEXT>
</DOC>
