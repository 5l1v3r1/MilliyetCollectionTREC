<DOC>
<DOCNO> 346504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur39.html </URL>
<DATE> 2005/05/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Zeytinlikte çifte infaz 
</HEADLINE>
<TEXT>

     Erkin PEÇENEK DHA 

      BURSA'da, zeytin bahçesi içerisinde başlarına birer el ateş edilerek öldürülmüş bir kadın ve bir erkek cesedi bulundu. Olay yerinde inceleme yapan polis, cesetlerin 22 yaşındaki Nur Yavuz ile evli ve iki çocuk babası 32 yaşındaki Hüseyin Gürkaş'a ait olduğunu belirledi. Olay yerinde bir boş kovan, Gürkaş'ın cesedinin cebinde 12 dolu kovan bulan polis, olayla ilgili soruşturma başlattı. 
     Bursa'nın Gemlik İlçesi'ne bağlı Osmaniye Mahallesi, Mezarlık Mevkii'nde bulunan zeytinlik içinde bugün sabah saatlerinde, iki kişinin kanlar içinde yattığını gören çiftçiler, polise haber verdi. Belirtilen yere gelen ekipler, bekar olan Nur Yavuz ile evli ve iki çocuk babası Hüseyin Gürkaş'ın, başlarına birer el ateş edilerek öldürüldüğünü belirledi. Cesetler üzerinde ve çevrede inceleme yapan polis, cesetlerin yanında bir boş kovan, Gemlik'teki bir kahvede çalışırken bir süre önce işinden ayrılan Hüseyin Gürkaş'ın üzerindeki ceketinin cebinde 12 dolu kovan buldu. Üzerinde kimlik çıkmayan Hüseyin Gürkaş'ın kimliği, kendisini tanıyan arkadaşları tarafından tesbit edildi. Cesetler daha sonra otopsi yapılmak üzere Bursa Adli Tıp Kurumu'na kaldırıldı. 
     Cinayetle ilgili soruşturmaya Gemlik Cumhuriyet Savcılığı'nca başlandı. Gürkaş ve Yavuz'un, namus meselesi yüzünden öldürülmüş olabileceği üzerinde duran polis ekipleri de araştırmalarını sürdürüyor. 

     
</TEXT>
</DOC>
