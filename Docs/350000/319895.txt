<DOC>
<DOCNO> 319895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun01.html </URL>
<DATE> 2005/03/02/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Uruguay ile Küba yeniden diplomatik ilişki kurdu 
</HEADLINE>
<TEXT>

     Uruguay ile Küba arasında yeniden diplomatik ilişki kuruldu. 
     Uruguay'ın başkenti Montevideo'da düzenlenen törende, Küba Dışişleri Bakanı Felipe Perez Roque ve Uruguay Dışişleri Bakanı Reinaldo Gargano, diplomatik ilişki kurulmasını öngören belgeleri imzaladı. 
     Uruguay'ın bugün yemin ederek göreve başlayan Devlet Başkanı Tabare Vazquez, belgelerin imzalanmasından sonra yaptığı açıklamada, ''İki ülke arasında hiç kopmamış olması gereken ilişkinin yeniden kurulmuş olmasından duyduğu memnuniyeti'' dile getirdi. 
     İmza töreninde, Küba Dışişleri Bakanı Perez Roque, Vazquez'e, Küba lideri Fidel Castro ve Küba halkının selamını iletti. Castro, sağlık sorunları yüzünden törene katılamadı. 
     Uruguay, 2002'nin Nisan ayında, ABD yanlısı Devlet Başkanı Jorge Batlle döneminde Küba ile diplomatik ilişkileri kesme kararı almıştı. 
     Batlle, Küba lideri Fidel Castro tarafından ''ülkesine yöneltilen hakaretler'' nedeniyle bu ülkeyle diplomatik ilişkileri kestiklerini açıklamıştı. 
     Uruguay'ın, BM'nin Küba'daki insan hakları ihlallerini araştırmak amacıyla diplomatik girişimde bulunmasına önayak olması üzerine bu ülkeyi şiddetle eleştiren Castro, Uruguay hükümetinin yürüttüğü siyaseti de ''sefil ve aşağılık'' olarak nitelendirmişti. 
     Uruguay tarafından sunulan ve BM İnsan Hakları Komisyonu'nda onaylanan kararda, Küba'dan ''insan hakları ile siyaset alanında ilerleme kaydetmesi ve bir BM temsilcisinin ziyaretine izin vermesi'' istenmişti. 
     Diplomatik ilişkilerin kesilmesinin ardından Batlle'a yönelik eleştirilerini yineleyen Castro ise Uruguay yönetiminin ''ABD karşısında diz çöktüğünü'' savunmuş, Batlle'ı ''uşak'' olarak nitelendirmişti. 
     
</TEXT>
</DOC>
