<DOC>
<DOCNO> 329561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo09.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şaha kalkacağız' 
</HEADLINE>
<TEXT>


Binicilik Federasyonu Başkanı Armağan Özgörkey, Türk'ün ata sporunu canlandırmak için önce yeniden halka sevdirmek gerektiğini söyledi, 'Biniciliği mahallelere kadar indirmeye kararlıyız' ifadesini kullandı 

ÖZEL RÖPORTAJ - FUAT ERCAN 


Binicilik Federasyonu'nun yeni başkanı Armağan Özgörkey, Türk'ün ata sporunu şaha kaldırmayı kafasına koymuş... 
30 yıldır içinde bulunduğu camianın sorunlarını yakından bilen Özgörkey, tecrübeli ve uyumlu bir yönetim kurulu oluşturarak başladığı bu işte başarılı olabilmenin yolunu, federasyonu bir işletme olarak görmekten geçtiğini söylüyor "Eğer iyi bir ürün ortaya koyabilirsek, sponsor bulmamız kolaylaşır. Bu sayede halkın, dolayısıyla medyanın ilgisi artar ve sporcularımız uluslararası başarılara doğru ilerler"... 

Halka inilecek 
İlk hedefi bölgede önemli merkez olabilmek olarak gösteren Özgörkey, Balkanlar ve Ortadoğu'yu içine alan Avrasya Ligi için de öncülük ettiklerini belirterek, şöyle konuşuyor 
"Avrupa'dan çok uzağız. Bunun için Türkiye'nin liderliğinde yeni bir yarışma coğrafyası düşünüyoruz. Avrasya Ligi'nin onayı için Dünya Binicilik Federasyonu'na başvuracağız. 20 - 22 Mayıs'ta Adana'daki uluslararası yarış da bu ligin provası olacak". 
Türkiye'nin başına bela olan atlara uygulanan karantinadan da kurtulduğunu belirten Özgörkey, hem içte, hem dışta adım adım ilerlemek amacında olduklarını söyledi. Özgörkey, yurt içinde biniciliği Anadolu'da da yaygınlaştırmak için harekete geçtiklerini vurgulayarak sözlerini şöyle sürdürdü 
"Portatif manejlerle yarışmaları neredeyse mahallelere kadar indirebiliriz. Bunun ilk örneğini de 5-6 Ağustos'ta Pendik'te yapılacak Başbakanlık Kupası'nda vereceğiz. Sahile kurulacak manejde halk müsabakaları izleyebilecek. Dünya için hayalci değiliz. Bölgesel başarılarla başlayıp planlı büyümeyi düşünüyoruz. 2008 Olimpiyatı hedef değil. Bu başarılar uzun soluklu çalışmalarla oluşur. Genç ve yıldız takımlarımız yurt dışına gidecek. Yurtdışından da yabancı antrenörler getirtmek için harekete geçtik. Türk halkı tekrar atla tanışmalı". 

Profesyonel isimler 

Özgörkey'in yönetiminde amatör ruhla ancak profesyonel bir düşünceyle çalışan isimler var. İşte liste Sevil Sabancı Asbaşkan , Ethem Trak Asbaşkan Dr.Avni Atabek Asbaşkan , Mümtaz Tahincioğlu, Muhtar Kent, Nuri Çolak- oğlu, Hasip Balcı , Şebnep Rodop İzmir , Hulki Karagülle Ankara , Vefa Eraslan, Levent Kavak Adana , Levent Dilmaç, İskender Pisak, Ahmet Bal Genel Sekreter . 

Başbakan'a engel atlatırız 

Başkan Özgörkey, Başbakan'ın attan düşmesini büyük bir talihsizlik olarak nitelendirdi. Bu kötü anıyı Erdoğan'ın beyninden silmek için çalıştıklarını söyleyen Özgörkey, "Başbakanımızın atı, bu sporu tanımayan bir kişinin binebileceği bir at değildi. Kalabalık ortam da atı ürküttü. Allah korusun, ciddi bir sakatlık da geçirebilirdi. Pendik'teki Başbakanlık Kupası'nda bu talihsiz olayı unutturmak için Sayın Erdoğan'ı yeniden ata bindirmek istiyoruz. Hatta arzu ederse engel bile atlatabiliriz" dedi. 


</TEXT>
</DOC>
