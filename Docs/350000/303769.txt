<DOC>
<DOCNO> 303769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo47.html </URL>
<DATE> 2005/01/05/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Konyaspor Başkanı, Demirören'den Ronaldo için söz aldı... 
</HEADLINE>
<TEXT>

     Kulüpler Birliği'nin Ankara'da yapılan toplantısının ardından kulüp başkanları transfer listelerinde yer alan futbolcular için birbiriyle görüştü. 
     Büyükşehir Belediyesi Ankaraspor Başkanı Hilmi Gökçınar, toplantı sonrasında yaptığı açıklamada, Samsunsporlu Şenol için iki kulüp arasındaki pürüzlerin giderildiğini ve Şenol'un bu akşam takımın Mersin kampına katılacağını söyledi. Gökçınar ayrıca Brezilya Birinci Ligi'nde forma giyen Aspirilla ile ilgilendiklerini ve kulübüyle görüşmelerin sürdüğünü belirtti. 
     Gençlerbirliği Kulübü Başkanı İlhan Cavcav, Malatyaspor Kulübü Başkanı Hikmet Tanrıverdi ile görüştükten sonra bir açıklama yaparak, uzun süredir gündemlerinde olan Ayman'ı Malatyaspor'dan aldıklarını kaydetti. 
     Konyaspor Kulübü Başkanı Ahmet Şan ise Beşiktaş Kulübü Başkanı Yıldırım Demirören ile Okan Koç ve Ronaldo hakkında görüştüklerini belirterek, ''Yıldırım başkandan Ronaldo için söz aldık. Büyük oranda anlaştık. Okan Koç'un transferine gelince, o bizim oyuncumuz. Bize Beşiktaş'ta oynamak istediğini söyledi. Kendisine her konuda yardımcı olacağız'' dedi. 
     Trabzonspor Kulübü Başkanı Atay Aktuğ da Denizlisporlu Özgür için temaslarının devam ettiğini söyledi. 
     
</TEXT>
</DOC>
