<DOC>
<DOCNO> 329831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/yasam/ayas.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Katolikler yasta 
</HEADLINE>
<TEXT>


Papa Jean Paul II, Vatikan'daki özel odasında son nefesini verdi. Ölüm haberinin ardından tüm dünyadaki Katolikler gözyaşlarına boğuldu 

DIŞ HABERLER SERVİSİ 

Katolik dünyasının 26 yıllık ruhani lideri Papa Jean Paul II 84 , dün akşam Vatikan'da öldü. Vatikan Sözcüsü Joaquin Navarro - Valls yaptığı açıklamada, geçtiğimiz perşembe gününden bu yana ölümle pençeleşen Papa'nın yerel saatle 21.37'de özel odasında hayata gözlerini yumduğunu duyurdu. 
Sözcü Navarro, Papa'nın özel ikametg hında gerekli prosedürün de başlatıldığını söyledi. Papa'nın naaşı mumyalanmak için alındıktan sonra, özel odası kapatılarak mühürlenecek. Papa'nın ölümü başta Vatikan olmak üzere dünyadaki tüm kiliselerde çanlar çalınarak ilan edildi. Düzenlenen saygı duruşu ve ayine katılan on binlerce Katolik gözyaşlarını tutamadı. Vatikan'da cenaze merasimi için de hazırlıklar başladı. ABD Başkanı George Bush'un da katılacağı tören için, Papa'nın memleketi Polonya'dan 1.5 milyon kişinin gelmesi bekleniyor. 
Papa, Polonya'da toprağa verilmesi yönünde bir vasiyetinin çıkması durumunda, Krakov'da başpiskoposluk yaptığı katedralin bahçesine gömülecek. Papa'nın cenaze töreninin en erken çarşamba en geç de cuma günü yapılması bekleniyor. 
Vatikan'a dünya liderlerinden başsağlığı mesajları yağmaya başladı. Bayrakların yarıya indirildiği İtalya'da 3 günlük de yas ilan edildi. 

Son mesaj 'cep'lerde 
Bu arada Cenova'da yayımlanan 'Il Secolo XIX' adlı gazete, Papa'nın özel sekreteri Başpiskopos Stanislaw Dziwisz'e dayanarak verdiği haberde, Papa'nın, ölümünden sonra gözyaşı dökülmemesi için vasiyette bulunduğunu öne sürdü. Gazeteye göre Papa, "Mutluyum, siz de öyle olmalısınız. Hep birlikte neşe içinde dua edelim" dedi. İtalyan cep telefonu şirketi TİM, dün Papa'nın son mesajına yer verdi. Mesaj metninde Papa, Tanrı'dan merhamet diledi. 

Yeni papa nasıl seçilecek 

Papa'nın ölümünden sonra en geç 20 gün içinde 117 kardinal, Sistine Şapeli'ndeki gizli toplantıyla Aziz Pierre'in 262. halefini seçecek. Sonuçta, eğer yeni papa seçiminde sonuca ulaşılamadıysa siyah duman, yeni papa belirlendiyse beyaz duman çıkmasını sağlayan bir kimyasal eklenerek, oy pusulaları Şapel'deki antik sobada yakılacak. Duman, San Pietro Meydanı'nda halka sergilenecek. Yeni papa, kendisine yeni bir isim seçecek. Üst düzey diyakoz Kardinal Jorge Medina Estevez, San Pietro Bazilikası'nın balkonunda "Papamız var" anonsu yapacak. 

HER ŞEY SUİKASTLA BAŞLADI 

1981 Suikast girişimi 
Papa Jean Paul II, 26 yıllık papalığı boyunca hastaneyle ilk kez Mehmet Ali Ağca'nın 13 Mayıs 1981'deki suikast girişimi sonrası gitti sağda . Ve bu, suikastte yaralanan Papa için bir 'dönüm noktası' oldu. 

1992 Bağırsağında ur çıktı 
Kalın bağırsağında ur saptandı. Vatikan 'ameliyatla alınan tümör temiz' dese de, kimi kaynaklar "Papa kanser" dedi. 

1993 Yüksek tansiyon 
Bir merasimde dengesini kaybederek düşüp sağ omzu çıkan Papa'nın, yüksek tansiyonu olduğu belirtildi. 

1994 Uylukkemiği kırıldı 
Papa'nın banyo yaptığı sırada düşmesi, sağ uylukkemiğinin kırılmasına yol açtı. Kalçasına protez takıldı. 

1997 Parkinson oldu 
Papa'nın hareketleri yavaşladı, ellerinde titreme başladı. Mimiklerini yitiriyordu. Papa Parkinson olmuştu. 

2004 Artık duymuyordu... 
Vatikan, Papa'nın görüntüsünü kurtarmak için yeni yöntemlere başvurdu. Papa, tekerlekli sandalyeden mobil podyuma varana dek, bir dizi cihazla desteklendi. Papa, ayin ve merasimlerde birkaç cümle söylemekle yetiniyor, konuşma metninin neredeyse tümü yardımcılarınca okunuyordu. İşitme duyusunu yitiren Papa'nın kulaklarına cihaz yerleştirildi. 

Ayakta duramıyordu 
Ayinlerde Papa'nın ayağa kalkamaması mekanik bir sandalye ile çözümlendi. Bu sayede, aslında oturur vaziyetteki Papa'nın, gerektiğinde ayağa kalkmış gibi görünmesi temin ediliyordu. 

2005 Nefes borusu delindi 
24 Şubat'ta, solunum güçlüğü çektiği için ameliyatla nefes borusu açıldı. 

Beslenme tüpü takıldı 
Böbrek ve kalp yetmezliği sorunları başlayan ve üriner sistemdeki enfeksiyon nedeniyle ateşi yükselen Papa'ya, burnundan beslenme tübü takıldı. 

Türkiye'ye iner inmez toprağı öpmüştü 

Papa Jean Paul II, Türkiye'yi ziyaret eden 2. papa oldu. Polonyalı Papa, 28-30 Kasım 1979'daki 2 günlük Türkiye gezisinde Ankara, İstanbul, İzmir ve Efes'i, Meryem Ana Evi'ni ziyaret etti. Papa, Ankara Esenboğa Havaalanı'nda, dönemin Cumhurbaşkanı Fahri Korutürk tarafından uçağının merdiveninde karşılanmış, yere ayak basar basmaz da toprağı öpmüştü. Kendisinden önce Türkiye'yi ziyaret eden ilk papa 6. Paul olmuştu. 


</TEXT>
</DOC>
