<DOC>
<DOCNO> 332189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko19.html </URL>
<DATE> 2005/04/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
MB Enflasyon verileri ihtiyatlı olunması gerektiğini gösteriyor 
</HEADLINE>
<TEXT>

     Merkez Bankası'nın, 2005 yıl sonu enflasyonuna dair geçmiş dönemdeki temkinli-iyimser duruşunu korumakla beraber, son bir ay içinde yayımlanan veriler ve dünyadaki gelişmeler ışığında, ''orta vadede ihtiyatlı olunması'' gerektiğini düşündüğü bildirildi. 
     Merkez Bankası tarafından yapılan açıklamada, ''Mart ayı Enflasyonu ve Görünümü'' değerlendirildi. 
     Açıklamaya göre, bu doğrultuda, para politikası kararları açısından yapısal reformların yanında birim maliyetler, iç talep ve uluslararası likidite koşullarının seyri de yakından takip edilecek. 
     Geleneksel aktarım mekanizmalarında faizlerdeki değişimin talep üzerindeki etkisi ve talep gelişmelerinin enflasyon üzerindeki yansımalarının belirli gecikmelerle ortaya çıktığı belirtilen açıklamada, şöyle denildi 
     ''Ülkemizde mali baskınlık nedeniyle, söz konusu aktarım mekanizmalarının tam olarak işlemeye başladığını söylemek mümkün olmamakla beraber, makroekonomik istikrarda alınan mesafeler sonrası son yıllarda benzer bir mekanizmaya doğru gidiş olduğu açıktır. 
     Bu gelişmeler, Merkez Bankasının bugünkü enflasyon değil, gelecek dönem enflasyonuna odaklanmasına ve giderek daha fazla orta vadeyi vurgulamasına olanak tanımaktadır. Şüphesiz, ekonomimizin normalleşme sürecinde geçirdiği hızlı dönüşüm sonucu parasal aktarım mekanizmaları da sürekli bir değişim içerisinde olacaktır.'' 
     
     MAKRO EKONOMİK İSTİKRAR 

     Makroekonomik istikrar arttıkça, parasal aktarım mekanizmalarındaki belirsizliğin azalacağı kaydedilen açıklamada, önümüzdeki yıl enflasyon hedeflemesine geçilecek olmasının, söz konusu mekanizmaların daha da belirginleşmesine katkıda bulunacağı ifade edildi. 
     ''Bugünkü veriler ışığında, yukarıda değinilen maliyet gelişmelerinin önümüzdeki dönemde enflasyon rakamlarında az da olsa bir yükselişe yol açabileceği tahmin edilmektedir'' denilen açıklamada, ancak bu yükselişin ana enflasyon eğilimini değiştirmeyeceği ve geçici koşulların ortadan kalkması halinde tekrar düşüş eğilimine girileceğinin öngörüldüğü belirtildi. 
     Açıklamada maliyetler, üretim, talep ve verimlilik koşulları göz önüne alındığında, yapısal reformlarda yavaşlama olmadığı ve büyük bir dışsal şoka maruz kalınmadığı ana senaryo çerçevesinde, 2005 yılı enflasyonunun hedefler dahilinde gerçekleşeceğinin öngörüldüğü vurgulandı. 

     
</TEXT>
</DOC>
