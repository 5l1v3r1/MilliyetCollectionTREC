<DOC>
<DOCNO> 324348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun41.html </URL>
<DATE> 2005/03/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Japonya Dışişleri'nin internet sitesini Güney Koreliler çökertti 
</HEADLINE>
<TEXT>

     Japonya'nın batısındaki Shimane'nin yerel meclisinin, Güney Kore'nin bazı adaları üzerinde hak iddia eden sembolik bir karar almasının ardından, Japonya Dışişleri Bakanlığı'nın internet sitesinin öfkeli Güney Koreliler tarafından çökertildiği bildirildi. 
     Resmi kaynaklar, ''sibernetik saldırıya'' uğrayan siteye zorlukla girilebildiğini kaydetti. 
     Japonların ''Takeşima'', Korelilerin ise ''Tokto'' adını verdikleri, Japon denizinin güneyindeki volkanik adalarda Güney Kore askerleri bulunuyor, ancak yerleşik bir nüfus mevcut değil. Adalar buna karşın, balıkçılık açısından büyük öneme sahip. 
     Shimane meclisi dünkü oylamasında bölgesel bir yasayı benimseyerek, 22 Şubat'ı ''Takeşima Günü'' ilan etmişti. 
     Japonya hükümeti, yerel meclisin bu girişimine sahip çıkacak bir tutum sergilememişti. Bununla birlikte, Japonya Dışişleri Bakanlığı'nın ''bu adalar tarihsel ve yasal olarak Japonya'ya ait'' görüşüne sahip olduğu biliniyor. 
     
</TEXT>
</DOC>
