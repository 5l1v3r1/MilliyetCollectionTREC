<DOC>
<DOCNO> 314953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/ekonomi/aeko.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk İslami özel finans kurumu borsaya geliyor 
</HEADLINE>
<TEXT>


Türkiye'de faizsiz bankacılığın ilk kuruluşu olan Albaraka Türk, borsaya açılacak. Kararın ortakların onayına sunulacağını bildiren Genel Müdür Büyükdeniz, arzın ikinci yarı yılda olacağını söyledi 

Finans Sohbetleri - KADİFE ŞAHİN 

Yüzde 80'ni yabancıların olan Türkiye'nin faizsiz bankacılıktaki ilk özel finans kuruluşu Albaraka Türk, borsaya açılmaya hazırlanıyor. 
Albaraka Türk'ün 1990'lı yıllarda da aynı kararı gündeme getirdiğini ancak kriz nedeniyle gerçekleştiremediğini belirten Albaraka Türk Genel Müdürü Adnan Büyükdeniz, kararın önümüzdeki günlerde ortakların onayına sunulacağını söyledi. 
Albaraka Türk'ün halka açılma kararının onaylanması durumunda arzın yılın ikinci yarısında gerçekleşeceğini bildiren Büyükdeniz, arz oranının gelecek talep sonucunda belirleneceğini belirtti. 
En büyük ana ortağı yüde 67,65 ile Dallah Albaraka Grubu olan Albaraka Türk'ün diğer ortakları, yüzde 9,83 ile İslam Kalkınma Bankası, yüzde 6,32 diğer yabancı ortaklar ve yüzde 16,20 ile yerli ortaklardan oluşuyor. 
Dallah Albaraka Grubu, Singapur'dan, İngiltere'ye, Güney Afrika'dan Çin'e Avustralya'dan Kazakistan'a kadar 40'tan fazla ülkede faaliyet gösteriyor. Grup, bu ülkelerde finansman, ticaret ve inşaat alanlarında faaliyette bulunuyor. 
Albaraka Türk'ün bu yıl içinde 10 yeni şube daha açacağını belirten Genel Müdür Büyükdeniz, şirketin topladığı kaynakların yüzde 85'ini reel sektöre kullandırdığını söyledi. 

'Konuta ağırlık vereceğiz' 
İpoteğe dayalı konut kredisi mortgage sistemini Türkiye için bir çıkış noktası olarak değerlendiren Büyükdeniz, Albaraka Türk'ün konut kredisine ağırlık vereceğini kaydetti. Büyükdeniz, toplanan fonların yüzde 20 - 25'nin uzun vadeli konut kredilerine ayrılacağını ifade etti. 
Körfez yatırımcısının sınai değil portföy yatırımcısı olduğunu belirten Büyükdeniz, Körfez sermayesinin mortgage için iyi bir kaynak olacağını söyledi. 


</TEXT>
</DOC>
