<DOC>
<DOCNO> 314530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur28.html </URL>
<DATE> 2005/02/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Olay yaratan sarımsak yağını ithal eden şirketin sahibi konuştu... 
</HEADLINE>
<TEXT>

     Ankara Esenboğa Havalimanı'nda 43 kişinin etkilenerek hastaneye kaldırılmasına neden olduğu ileri sürülen sarımsak yağını ithal eden Aromsa Besin Aroma ve Katkı Malzemeleri Limited Şirketi'nin sahibi Murat Yasa, ''Olayın bizim ithal ettiğimiz sarımsak yağıyla ilgili olduğunu bu sabah öğrendik'' dedi. 
     Yasa, AA muhabirine yaptığı açıklamada, Esenboğa Havalimanı'nda dün meydana gelen olayı TV haberlerinde izlediklerini ve nedenini herkes gibi merak ettiklerini söyledi. 
     İthal ettikleri sarımsak yağının, her zaman olduğu gibi İstanbul'a gelecek olması nedeniyle, Ankara'daki olayla bir bağ kuramadıklarını ifade eden Yasa, ''Olayın ithal ettiğimiz ürünle ilgili olduğunu bu sabah öğrendik'' dedi. 
     Olayla ilgili ayrıntıyı, Gebze Emniyet Müdürlüğü'yle irtibat kurarak aldıklarını bildiren Yasa, ''Gümrükteki 50 kilogram malı, gümrük işlemleri bittiğinde teslim alacağız'' diye konuştu. 
     
</TEXT>
</DOC>
