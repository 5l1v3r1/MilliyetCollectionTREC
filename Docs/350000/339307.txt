<DOC>
<DOCNO> 339307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur10.html </URL>
<DATE> 2005/05/03/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İntikam baskını Annelerini yaralayan sürücüyü 1 yıl sonra öldürdüler 
</HEADLINE>
<TEXT>

     Fatih KARAÇALI DHA 

      ADANA'da, 3 kardeş, bir yıl önce annelerine çarparak yaralanmasına neden olan sürücü 32 yaşındaki Adem Yenier'den intikam için işyerine silahlı baskın yaptı. Olayda, Yenier öldü, 2 kişi de yaralandı. 
     Olay, merkez Yüreğir İlçesi'ne bağlı Doğankent Beldesi'nde meydana geldi. Akif, Hacı ve Hüseyin Narman kardeşler ile kimliği henüz belirlenemeyen bir akrabaları, öğle saatlerinde plakası alınamayan bir otomobille, tarım aletleri tamiri yapan Adem Yenier'in işyerine gelip, ellerindeki av tüfeklerini rastgele ateşlediler. İşyeri sahibi Adem Yenier ile olay anında yanında bulunan 35 yaşındaki ağabeyi Ercan Yenier açılan ateşte yaralandı. Ercan Yenier de silahlı saldırıya av tüfeğiyle ateş ederek karşılık vererek, 19 yaşındaki Hüseyin Narman'ı yaraladı. Kısa süreli çatışmanın ardından olay yerine polis ekipleri ve ambulanslar çağrıldı. 3 yaralı da ambulanslarla Adana Devlet Hastanesi'ne götürüldü. Yaralılardan Adem Yenier tüm çabalara rağmen kurtarılamadı. 
     Olay sonrası her iki ailenin yakınları hastane önünde de birbirine saldırmak istedi. Polisin müdahalesiyle taraflar birbirlerinden uzak tutuldu. Olayların devam edebileceği düşünülerek yaralılardan Hüseyin Narman önce Numune Hastanesi'ne sevk edildi, buradan da ailesi tarafından alınıp, Özel Ortadoğu Hastanesi'ne götürüldü. Doğankent Beldesi'ne olayların büyümesini önlemek amacıyla jandarma komando timleri gönderildi. Ekipler, saldırının yapıldığı işyeri ile ailelerin evlerinin çevresinde güvenlik önlemi aldı. 
     Olay sonrası otomobille kaçan Akif ve Hacı Narman'ı arayan jandarma, soruşturmayı sürdürürken, silahlı saldırıyı gerçekleştiren 3 kardeşin, bir yıl önce Adem Yenier'in aracıyla annelerine çarparak yaraladığı, saldırının da bu nedenle intikam amacıyla yapıldığı ileri sürüldü. 
     
</TEXT>
</DOC>
