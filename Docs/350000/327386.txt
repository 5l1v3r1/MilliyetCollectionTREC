<DOC>
<DOCNO> 327386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur06.html </URL>
<DATE> 2005/03/26/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Akıncı Kırgızistan'daki vatandaşlarımız için tehlike söz konusu değil 
</HEADLINE>
<TEXT>

     Dışişleri Bakanlığı İkili İlişkiler Genel Müdürü, Büyükelçi Halil Akıncı, Kırgızistan'daki Türk vatandaşları için herhangi bir tehlikenin söz konusu olmadığını söyledi. 
     Akıncı, Esenboğa Havalimanı'nda gazetecilere yaptığı açıklamada, Kırgızistan'dan gelenlerden 50'ye yakınının Ankara'da indiğini, geri kalanların İstanbul'a götürüleceğini belirtti. 
     Kırgızistan'da yaşayan 3 bin 500 civarındaki Türk vatandaşından ilk etapta 900 kadarının Türkiye'ye gelmek için başvurduğunu anlatan Akıncı, ancak bu sayının azaldığını ifade etti. 
     Kırgızistan'da Türk vatandaşları için herhangi bir tehlikenin söz konusu olmadığını belirten Akıncı, ''Özellikle Türklere karşı herhangi bir hareket yok. Kırgızlar için ne kadar tehlike varsa, Türkler için de o kadar tehlike var'' dedi. 
     Ülkedeki iç karışıklık sırasında işyerlerinin yağmalandığını ifade eden Akıncı, kalabalık grupların kontrol dışı hareket ettiğini söyledi. 
     
     ANKARA'YA GELENLER 
     Kırgızistan'dan Ankara'ya gelenler arasında 5 yaşındaki bir kız çocuğu dikkati çekti. 
     Bişkek Büyükelçiliği'nde görevli Hasan Tatlı'nın kızı Sıla Tatlı Ankara'ya babasının arkadaşları tarafından getirilerek amcasına teslim edildi. 
     Büyükelçilikteki bir güvenlik görevlisinin eşi Hülya Değişmez, yaşadıklarını anlattı. Kentlerin dünden itibaren yağmalanmaya başladığını dile getiren Değişmez, ''Gelişmeler hükümet kurmanın ötesine geçti, insanlar kendilerine zarar vermeye başladı. 48 saat boyunca ne uyuduk, ne yedik, ne de içtik'' diye konuştu. 
     
</TEXT>
</DOC>
