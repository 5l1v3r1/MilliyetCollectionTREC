<DOC>
<DOCNO> 308858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko07.html </URL>
<DATE> 2005/01/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Borsa'da haftaya bakış... Piyasaları neler etkileyecek 
</HEADLINE>
<TEXT>

     Borsa'da IMF anlaşmasının sonuçlanması ve Türkiye'nin Avrupa Birliği'ne AB üyelik süreci, piyasalar tarafından takip edilecek. 
     Gedik Yatırım'ın haftalık değerlendirmesinde, geçen Pazartesi günkü yükseliş ve Salı günkü yatay sayılabilecek seyrin ardından Çarşamba günü gelen kar satışlarının tekrar alımlarla karşılanması sonrasında, endeksin kısa haftayı yüzde 2.1 artışla 26,918.10 puan seviyesinden kapattığı belirtildi. 
     Geçen hafta Koç Finansal Hizmetler'in Yapı Kredi Bankası'nı satın alma niyeti ve Hazine'nin 3 yıllık tahviline gelen yoğun talebin, İMKB'de olumlu karşılandığı ifade edilen değerlendirmede, şu görüşlere yer verildi 
     ''Önümüzdeki haftaların gündeminde, kısa vadede yine ağırlıklı olarak IMF anlaşmasının sonuçlanması ve bunu izleyecek kredi notu artırımları olacaktır. Makro ekonomik iyileşme sürecinin devamı için önemli adımlardan biri anlamındaki IMF anlaşması ve bunun gerekleri olan yasal düzenlemelerle ilgili gelişmeler yakından takip edilecektir. Özellikle Türkiye açısından önemli bir süreç olan AB üyelik sürecinin başlamış olması, Türkiye'nin gelişmekte olan ülkeler arasındaki konumuna oldukça olumlu yönde etkilerini görmeye başlayacağımız bir dönemin de başlangıcını ifade etmektedir.'' Değerlendirmede, yabancı sermaye girişini hızlandıracak olan gerek not artırımlarının gerekse Türkiye ile ilgili yabancı yatırım bankalarından gelecek olumlu raporların, hem hisse senedi piyasasına hem de doğrudan sermaye girişi anlamındaki fon girişini devam ettiren unsurlar olacağı belirtildi. 
     Bankacılık ve diğer sektörlerde şimdiye kadar gerçekleşen yabancı ortaklıkların, özellikle doğrudan yabancı sermaye girişinin artarak devam edeceğinin bir göstergesi olduğu kaydedilen değerlendirmede, bankacılık ve telekom sektörüne olan yabancı ilgisinin diğer sektörlerde de devam edeceği görüşü dile getirildi. 
     
</TEXT>
</DOC>
