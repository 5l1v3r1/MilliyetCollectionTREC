<DOC>
<DOCNO> 332213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko43.html </URL>
<DATE> 2005/04/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Selüloz-İş Seka Balıkesir'in özelleştirme davası Danıştay'dadır 
</HEADLINE>
<TEXT>

     Türk-İş'e bağlı Selüloz-İş Sendikası Genel Başkanı Ergin Alşan, SEKA Balıkesir İşletmesi'ni devralan Albayrak Grubu'nun, ulusal gazetelere verdiği tam sayfa ilanla işletmede yaşanan gerçekleri ters yüz etme çabası içine girdiğini öne sürdü. 
     Alşan, yaptığı yazılı açıklamada, Albayrak Şirketler Grubu'nun bugün ulusal gazetelere tam sayfa ilan vererek SEKA Balıkesir işletmesi ile ilgili gerçekleri saptırdığını iddia etti. 
     ''SEKA Balıkesir İşletmesi'nin özelleştirilmesine ilişkin davanın, temyiz incelemesi nedeniyle Danıştay'da'' olduğunu ifade eden Alşan, açıklamasında şu görüşlere yer verdi 
     ''Henüz yargı süreci bitmemiştir. Yargının önündeki bir dava konusunda birden fazla ulusal gazeteye ilan vererek iddialar ortaya atmak kamuoyunun tek yanlı, yanlış bilgilendirilmesinin yanında yargıya da müdahaledir. İşletmenin değerini ne sendikamız ne de yargı belirlemiştir. 51 milyon ABD doları değer tespitini yapan 4046 sayılı Özelleştirme Yasasına göre kurulan Değer Tespit Komisyonu'dur.'' 
     
     1.1 MİLYON DOLAR 
     Yargı kararlarının bağlayıcı olup, yargı kararlarına uymamanın Anayasal bir suç olduğunu belirten Alşan, şunları kaydetti 
     ''Nasıl ki adam öldürmekten ceza alan biri ben bu kararı adil bulmuyorum, cezamı çekmeyeceğim diyemezse, bir hukuk devletinde, siyasi iktidara ne kadar yakın olursa olsun, ne kadar çok parası olursa olsun Albayrak Grubu da ben bu kararı uygulamıyorum demek hakkına sahip değildir. Ayrıca ödemiş oldukları 1.1 milyon dolar, işletmenin sadece lojmanlarının değerini dahi karşılamaktan uzaktır. 
     Albayrak Grubu, gücüne güvenerek kamuoyunu tek yanlı bilgilendirmeye ne denli uğraşırsa uğraşsın, SEKA Balıkesir İşletmesi'nin başına gelenlerin, özelleştirmenin bir kaynak transferi olduğu gerçeğini çarpıcı şekilde ortaya koyan bir uygulama olduğu, bu kaynak transferi uğruna yargı kararlarına karşı çıkmanın dahi göze alındığı gerçeğini ortadan kaldırmayacaktır.'' 
     
</TEXT>
</DOC>
