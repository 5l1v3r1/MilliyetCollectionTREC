<DOC>
<DOCNO> 313568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur21.html </URL>
<DATE> 2005/02/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Damadı ölünce yerine "balatacı" oldu... 
</HEADLINE>
<TEXT>

     Giresun'da yaşayan Fatma Kovacı, temizlik için gittiği oto balata tamirhanesinde, damadı ölünce, yerine usta oldu. 
     AA muhabirinin sorularını yanıtlayan 52 yaşındaki Kovacı, Büyük Sanayi Sitesi'ndeki, damadı Hidayet Yurt'a ait oto balata tamirhanesine sık sık temizlik için gittiğini belirterek, ''Tamirhanede diğer işler de ilgimi çekiyordu. Bu nedenle balata işlerini yavaş yavaş öğrendim'' dedi. 
     Damadının 8 ay önce öldüğünü ifade eden Kovacı, şunları söyledi 
     ''Damadım ölünce, çevremdeki bazı kişiler işyerini kapatmamızı söyledi. Çünkü artık ilgilenecek birinin olmadığını düşünüyorlardı. Ancak ben işin başına geçtim ve birlikte çalıştığımız ustayla, yine damadım varmış gibi çalışmaya başladım. Burası bizim ekmek teknemiz. Eşim 29 yıl önce öldüğü için ailemizin geçimini buradan sağlıyoruz. Bu yüzden işi bırakmayı düşünmüyorum.'' Kadın olduğu için tepki görmekten korktuğunu, ancak müşterilerin desteğiyle işine daha fazla sarıldığını ifade eden Kovacı, ''Bu işte erkek meslektaşlarıma göre oldukça başarılıyım. İşimi severek ve isteyerek yapıyorum. Müşterilerimiz, işimde çok titiz davrandığımı bildiği için bizi tercih ediyor ve oldukça memnun kalıyorlar'' dedi. 
     Kadınların her türlü mesleği yapabileceğine inandığını kaydeden Kovacı, ''Bir kadın araba sürebiliyorsa, arabanın tamirini de yapabilir. Hiçbir işi 'kadın işi' veya 'erkek işi' diye ayırmamak gerekir. Bu, istek ve yetenekle bağlantılıdır. Sadece kadınlarımızın bu konuda cesaretli ve azimli olması gerekir'' diye konuştu. 
     
</TEXT>
</DOC>
