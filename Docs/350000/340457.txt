<DOC>
<DOCNO> 340457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko08.html </URL>
<DATE> 2005/05/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ATO, Erdemir'in yabancıya satışını veto etti... 
</HEADLINE>
<TEXT>

     1960 yılında kurulan Erdemir’in kurucu ortakları arasında yer alan ve halen de ortağı bulunan Ankara Ticaret Odası ATO , Erdemir’in yabancılara blok satışına karşı çıktı. 
     ATO Başkanı Sinan Aygün, "Kurucu ortak olarak Erdemir’in yabancılara satışını veto ediyoruz" dedi. 
     Aygün yaptığı açıklamada, Erdemir’in satışıyla birlikte yabancı sermayenin 1-1.5 milyar dolarla, sadece Erdemir’e değil İskenderun Demir Çelik’le birlikte 9 şirkete ve en önemli demir cevheri yataklarına sahip olacağını ifade ederek, başka KİT’lere ilgi duymayan yabancıları Erdemir’e yönelten sihirli kelimenin "kelepir mal" olduğunu belirtti. 
     
     "ERDEMİR CUMHURİYETİN VİCDANIDIR" 
     Piyasa değeri 2.2 milyar dolar olan Erdemir’in 2004 yılında 3.2 milyar dolar satış geliri elde ettiğine ve 463 milyon dolarlık kar sağladığına dikkat çeken Aygün, "3 yıllık karına eşit bir rakama Erdemir’in kamu hisselerini yabancılara satmak, istihdam deposu bu kuruluşun ocaklarına kömür yerine dinamit atmaktır" dedi. 
     Erdemir’in kendi sektöründe bir dünya markası olduğunu vurgulayan Aygün, şöyle devam etti 
     "Coca Cola, Pepsi, Nike, Microsoft ülkeleri için neyi ifade ediyorsa, Erdemir de Türkiye için onu ifade ediyor. 
     Erdemir sanayiinin amiral gemisi, Cumhuriyet’in vicdanı, kamunun yüz akıdır. Yabancı sermayede rekor kırmak için özelleştirme yapılmaz. Kar eden işletmeler satılmaz. 
     Cumhuriyetin sembolü olan Erdemir hiç satılamaz. Çok iyi yetişmiş 15 bin kişinin çalıştığı Erdemir’in satışından sonra, işten çıkarmalar yaşanacak, bölge ekonomisi bundan olumsuz etkilenecek, vergi gelirleri düşecek. Erdemir devamlı olarak kar ediyor. Devletten bir kuruş almıyor, milyonlarca dolarlık yatırımlarını kendi yapıyor. Türk sanayiisinin yılda 7 milyon ton yassı demir ihtiyacı var. Bunun yarısını Ereğli üretiyor. 
     Yılda yaklaşık 4 milyon ton yassı demiri ithalatı için 3 milyar dolar para ödüyoruz. İthalata ödediğimiz rakamın üçte birine Erdemir’i satan basiretsiz tüccar, alan kurnaz bezirgandır" Aygün, yılda 3.5 milyon ton kapasiteye ulaşan Erdemir’in gelecek 5 yıl içinde yıllık 10 milyon ton kapasiteye ulaşmasının hedeflendiğini, kapasite artırımı için en son 1.1 milyar dolarlık yatırımı yaptığını hatırlatarak, Türkiye’nin Erdemir’le gelecek yıllarda ithalat değil, ihracat yapar hale geleceğini savundu. 
     
     "ERDEMİR CÜZZAMLI MI " 
     Erdemir’in iyi yönetildiğini ve sağlıklı büyüdüğünü, teknoloji ve pazar sorununun bulunmadığını belirten Aygün, "Şirket devamlı büyüyerek Türkiye’yi kıskandırıyor, dünyaya parmak ısırtıyor. Ereğli neden yabancıya satılsın Erdemir’in neresini beğenmiyorlar Zarar mı ediyor, hasta mı, cüzzamlı mı Ereğli kimin tavuğuna kış demiş Bu tesis, yassı mamül denilen boru, beyaz eşya, otomotiv, makina, gemi sanayiinde kullanılan çelik levhaları üreterek sanayiyi besliyor. 
     İşletme, demir cevheri yataklarından yarıdan fazlasına sahip. 
     Kendi cevherimizi kömürümüzü değerlendiren tek tesis" dedi. 
     
     KOÇ, SABANCI VE ECZACIBAŞINA "SİZ ALIN" ÇAĞRISI 
     Aygün, Erdemir’deki kamu hisselerinin elden çıkarılmasında ısrar edilmesi durumunda, satışın yerli sermaye şirket ya da şirketler topluluklarına yapılmasının uygun olacağını belirterek, "Koç, Sabancı, Eczacıbaşı Gelin bu ülkenin vicdanına sahip çıkın. Cumhuriyetin kalesine kendi bayrağınızı çekin. Erdemir’in ürettiği ürünler sizin fabrikalarınızın kullandığı ürünler. Erdemir’i alın, yabancıya gitmesin. Kendi dalında dünyanın 12’ncisi, dünyanın 10’uncu büyük ihracatçısı olan bu dünya devi elimizde kalsın" çağrısında bulundu. 

ANKA 
     
</TEXT>
</DOC>
