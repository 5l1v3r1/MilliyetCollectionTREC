<DOC>
<DOCNO> 348177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun34.html </URL>
<DATE> 2005/06/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
"AB Anayasası öldü" 
</HEADLINE>
<TEXT>

     Bazı AB diplomatları, Fransa'dan sonra Hollanda'nın da AB Anayasası'na 'hayır' demesiyle 'anayasanın öldüğünü, ama kimsenin cenazeyi kaldırmaya yanaşmadığını' belirtiyor. 
     AB diplomatlarda biri, Sezar'a ilk bıçağı vuran Romalı senatör Kassius'a benzetme yaparak, ''kimse Sezar'a ilk bıçağı vuran kişi olmak istemiyor. Her AB lideri, diğerine bakarak, 'ilk sen Kassius' diyor'' şeklinde konuştu. 
     AB'nin üç önemli kurumu 'hayır' çıkan referandumlara rağmen anayasanın onaylanması sürecinin devam etmesi gerektiğini belirtirken, AB liderlerinin bu ay ortalarında yapılacak AB Konseyi toplantısının beklenmesi gerektiğini vurguluyor. 
     Konsey toplantısında gündeme gelecek seçenekler ise şöyle 
     2006'da anayasayı gözden geçirmeye imkan tanıyacak bir dengenin oluşması umuduyla onay sürecine devam etmek. 2006'ya kadar 20 üye anayasayı onaylarsa konu AB Konseyi'nde ele alınabilecek. 
     Anayasa anlaşmasının asla yürürlüğe giremeyeceğini kabul edip diğer ülkeleri zaten ölü bir metin hakkında yapılacak referandumları kaybetme utancından kurtarmak. Ve Nice Antlaşması'na göre yola devam etmek. 
     Anayasa'nın onaylanma sürecini uzatmak. 
     Birden çok ülkede aynı anda yapılacak bir süper-referandumla, onay sürecini hızlandırmak. Böylece kaç ülkenin anayasayı onayladığı, kaçının onaylamadığı belli olduktan sonra, erken bir zirveyle ne yapılacağına karar vermek. 
     Anayasa'nın mevcut biçimiyle işlemeyeceğini kabul etmek ve anayasadan vazgeçmek. Bundan sonra anayasanın AB dışişleri bakanı ve etkili oylama süreci ile ilgili, AB'nin daha etkin çalışmasını sağlayacak bazı maddelerini alıp, bu maddeleri Nice Antlaşması'nın ek protokolü haline getirmek ve bu protokolü ulusal parlamentoların onayına sunmak. 
     
     'AB imajı zarar görür korkusu' 
     AB diplomatlarına göre, Avrupa Komisyonu kamuoyuna yaptığı açıklamalarda onaylama sürecine devam edilmesinden yana. Ancak önde gelen Komisyon üyeleri, 18 ay daha sürecek onaylama sürecinin bitimini beklemenin AB'nin imajına daha çok zarar vermesinden ve Komisyon'un ekonomik liberalleşmeye devam etmesini engellemesinden korkuyor. 
     Avrupa Parlamentosundaki federalist Liberal grup bugün yaptığı biraçıklamayla, şimdiye kadar anayasayı onaylama konusunda oylama yapmamış ülkelerin tamamında, 1 kasımda 'büyük bir oylama' yapmasını istedi. Ama İngiltere gibi bazı ülkelerin, ne zaman oylama yapacaklarına AB'nin karar vermesini kabul etmeyeceği belirtiliyor. 
     Diplomatlar bu durumda, haziran ortasındaki zirve toplantısında liderlerin tamamının 'anayasa anlaşmasının öldüğünü ilan etmeyi' kabul etmesinin ihtimal dışı olduğunu ve 'yas sürecinin uzayacağını' kaydediyorlar. 
     Yeni anayasa görüşülecek Bu arada, AB Komisyonu sözcüsü Francoise Le Bail, AB liderlerinin 16-17 Haziran'da Brüksel'de yapacakları zirve toplantısında, yeni bir anayasa hazırlanması konusunu ele alacaklarını söyledi. AB liderleri şimdiye kadar anayasanın reddedilmesi durumunda yeniden görüşülemeyeceğini vurguluyorlardı. 
     
</TEXT>
</DOC>
