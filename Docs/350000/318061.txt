<DOC>
<DOCNO> 318061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/ekonomi/aeko.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı affı 'telkini' 
</HEADLINE>
<TEXT>


BDDK, krizde ödeme sıkıntısına düşen yüz binlerce kredi kartı borçlusuna 'kolaylık' sağlanması için bankalara 'beyaz sayfa açalım' telkininde bulundu 

Kadife Şahin 

Hazırlanan Banka Kartları ve Kredi Kartları Kanunu Tasarısı Taslağı ile bu alanda yeni bir dönem başlatmak isteyen Bankacılık Düzenleme ve Denetleme Kurumu Başkanı BDDK Tevfik Bilgin, son bir yıl içinde BDDK'ye gelen 3 bin 110 şik yetin yüzde 35'inin kredi kartlarına ilişkin olduğunu söyledi. 
Bu şik yetlerin yüzde 19'unun kredi kartı borçlarının yeniden yapılandırılması kapsamında olduğunu belirten Bilgin, kriz dönemlerinden bugüne kadar birikerek sayıları yüzbinleri bulan yasal takipteki kredi kartı borçluları için bankaların af kapsamında bazı kolaylıklar yapabileceğini söyledi. 
Bilgin, bu konuda bankalara telkinde bulunduğunu ifade etti. Kredi Kayıt Bürosu'nun verilerine göre yasal takipte olan kredi kartı borçlularının yüzde 75'ini 0 - 250 milyon lira arasındaki borçlular oluşturuyor. 

'Üç yıla yayılabilir' 
Tutarların düşük ancak borçlu sayısının fazla olduğunu ifade eden Bilgin, bankaların toplumsal barış ve sosyal sorumluluk açısından belli limit aralıklarında borçlulara ödeme kolaylığı sağlayabileceğini açıkladı. 
Bankaların örneğin bu tür borçlular için faizsiz 3 yılda taksitlendirmeye gidebileceğini belirten Bilgin, şöyle konuştu "Kredi kartları tüm toplum tarafından yıllarca kullanılan bir enstrüman. Özellikle kriz yıllarında 2000, 2001 ve 2002 yıllarından günümüze sarkıyor. Kredi kartı borçları bir şekilde aksamış ama yüksek faizlerle birike birike yüksek meblağlara ulaşmış borçlular var. Tabii ki bu borçlular, bu anlamda devam eden bir sorun. Çözümü bankaların bire bir yapması gereken bir husus. Ama biz bankaların bu konuda da bir adım atarak toplumsal barış ve sosyal sorumluluk anlamında gerekli girişimlerde bulunacağını düşünüyoruz. Bankalar da buna zaten her zaman açıktır. Çok küçük limitlerde, belli limit aralıklarında örneğin 250 milyon liraya kadar veya 500 milyon liraya kadar limiti olup yasal takibe intikal eden kart hamili sayısı o kadar çok ki." 

'Yeni sayfa açmakta yarar var' 
Kredi Kayıt Bürosu'nun yenilenmeyen verilerine göre 0 - 250 milyon lira arasında limiti olanlardan takibe intikal eden kişi sayısı 433 bin. 250 - 500 milyon arasında limiti olan yasal takipteki borçlu sayısı ise 387 bin kişi. 
BDDK Başkanı Bilgin'in bankalara borçlarının yeniden yapılandırılması için telkinde bulunduğu kriz dönemi kredi kartı borçlularını da bu gruplar oluşturuyor. 
Bankalara sosyal barışı göz önünde tutarak yeni bir sayfa açmaları tavsiyesinde bulunan Bilgin, "Bu kadar insan mahkemelerde. Yeni bir sayfa açmakta yarar var. Bir çözüme gitmeleri lazım. Bankalarımız yeni dönemde, özellikle 2004 - 2005 dönemine farklı bir algılama katacaktır, eğer yapılabilirse." 

Borçluların 75'i küçük limitli 
433 bin kişi 
250 milyon liraya kadar limitli bu borçlular toplamın yüzde 75'ini oluşturuyor. 

387 bin kişi 
Kart limiti 250 - 500 milyon lira arasında olan ve borcundan dolayı yasal takipteki kişi 

Kart borcu yüzünden intihar eden işçi, BDDK'ye yol gösterdi BDDK'de bir temizlik işçisinin 8 milyar liralık kredi kartı borcu nedeniyle intihar ettiği öğrenildi. BDDK Başkanı, "Bu olay bizi çok etkiledi" dedi 

Ahmet Erhan Çelik 
Kredi kartlarına yeni düzen ve standartlar getiren Bankacılık Düzenleme ve Denetleme Kurumu'nda BDDK kredi kartı borcundan dolayı bir temizlik işçisinin intihar ettiği öğrenildi. 
BDDK Başkanı Tevfik Bilgin, söz konusu işçinin taşeron İşmer firmasına bağlı çalıştığını ve 8 milyar liralık kredi kartı borcu nedeniyle intihar ettiğini söyledi. "Vicdani sorumluluğunu hepimiz taşıyoruz" diyen Bilgin, yasa taslağında kart sahipleri ile bankalar arasında belli bir denge oluşturmaya çalıştıklarını vurgulayarak şöyle konuştu 
"İntihar eden işçi bizim personelimiz değildi ama bu olay bizi çok etkiledi. Faiziyle birlikte 8 milyar lira olan kredi kartı borcunun bir bölümünü biz BDDK'da para toplayarak ödedik. Bu işçimizin durumundan daha önce haberimiz olsaydı mutlaka bir çözüm bulmaya çalışırdık. Bize, kredi kartı borcu nedeniyle intihar edenlerin yakınlarından, boşananlardan ve benzeri mağduriyetlerle karşılaşanlardan çok sayıda şik yet geldi." 

Asgari ücretle 8 kart aldı 
BDDK Başdanışmanı Yavuz Ayan da intihar eden işçinin asgari ücretle çalıştığı halde 10 milyar lira 10 bin YTL limitli 8 ayrı kredi kartı bulunduğunu ve ödeme zorluğuna düşünce de intihar ettiğini söyledi. BDDK yetkilileri ailenin isteği nedeniyle işçinin adını açıklayamadıklarını belirtirken taşeron İşmer firması yöneticileri intiharla ilgili kendi kayıtlarında bilgi bulunmadığını kaydetti. Edinilen bilgilere göre, kredi kartı borçlusu temizlik işçisi ocak ayının üçüncü haftasında intihar etti. BDDK'nın dün itibariyle tartışmaya açtığı banka ve kredi kartları kanun tasarısı taslağında da özellikle limit değerler ve borcu yürütülecek faiz miktarıyla ilgili sınırlamalar getirilmesi dikkat çekti. 

'Kart iptali bankalara bırakılsın' Bankalararası Kart Merkezi BKM Genel Müdürü Sertaç Özinal, 'Banka Kartları ve Kredi Kartları Yasa Taslağı'nı çok olumlu karşıladıklarını belirterek, "Ancak AB'ye giriş aşamasında, entegrasyonu zorlaştıracak düzenlemeler getirilmemesi gerektiğini düşünüyoruz" dedi. 
Özinal, üst üste üç kez karttaki asgari tutarın altında ödeme veya 1 yılda 4 kez ödememe durumunda tüm kartların iptali, 2 yıl kart verilmemesi gibi uygulamaların bankalara bırakılması gerektiğini düşündüklerini kaydetti. 
Özinal, çalıntı kartların bildiriminden önceki sürede yapılan harcamaların sadece 150 YTL'sinden kart sahibinin sorumlu tutulmasının da kötü niyetli kullanımı teşvik edebileceğini söyledi. 


</TEXT>
</DOC>
