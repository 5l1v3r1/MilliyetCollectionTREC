<DOC>
<DOCNO> 304200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/guncel/gun01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi komple kiraladılar 
</HEADLINE>
<TEXT>


Burgaz'a 5 kilometre uzaklıktaki Kraymoriye Mahallesi'nde 3 katlı pansiyonun tamamını kiralayan Demirel ve eşi, önceki akşam bir markette alışveriş yaptı 

BULGARİSTAN DHA 

Murat Demirel ve eşi Ayşenur Esenler Demirel'in, Burgaz'a 15 kilometre uzaklıktaki Kraymoriye Denizboyu Mahallesi'nde, ana cadde üzerinde bulunan ve komple kiraladıkları 3 katlı pansiyonda kaldıkları ortaya çıktı. Özel güvenlik tarafından korunan ve başka müşteri kabul etmeyen pansiyonun 2. katında kalan ve camlarını panjurlarla kapatan çift, önceki gün ikisi İngiltere'den, ikisi de Türkiye'den giden avukatlarla durum değerlendirmesi yaptı. Çift, önceki akşam da dışarı çıkarak yakındaki bir markette alışveriş yaptı. Cep telefonuyla konuşarak yürüyen Demirel, karşısında DHA muhabirlerini görünce şoke oldu ve elektrik direğine çarptı. Konuşma telebine yanıt vermeyen Demirel, dün de gün boyu dışarıya çıkmadı. Özel korumalar gazetecilerin bölgeden uzaklaşmalarını isterken, pansiyonun önünde bekleyen üniformalı 2 polis gazetecilere müdahale etmedi. Polisler, kimi bekledikleri sorusuna da, "Biz sadece nöbet tutuyoruz" yanıtını verdi. 
Adalet Bakanlığı, yılbaşı geçesi balıkçı teknesiyle Bulgaristan'a kaçan batık Egebank'ın eski sahibi Murat Demirel ile eşi Ayşenur Demirel'in Türkiye'ye sınır dışı edilmesini Bulgaristan'dan resmen talep etti. Resmi yazının ulaşması üzerine Bulgar polisi alarma geçti. 
Adalet Bakanlığı'nın resmi yazısında, çiftin Türkiye'de haklarında yurtdışına çıkış yasağı bulunduğu ve bu kişilerin yasadışı yollardan Türkiye'den çıkış yaptıkları belirtilerek, en kısa sürede Türkiye'ye sınır dışı edilmeleri gerektiği kaydedildi. 
Bulgaristan Başsavcısı Nikola Filçev de, Türkiye'nin talebinin zaman kaybedilmeden Burgaz Bölge Mahkemesi Savcılığı'na iletildiğini açıkladı. 

Gözaltına alınabilirler 
Burgaz Bölge Mahkemesi Savcısı Angel Angelov da, sınır dışına ilişkin resmi yazının henüz ellerine ulaşmadığını ifade ederek, "Yazı gelir gelmez gereken prosedür uygulanacak" dedi. Angelov, resmi prosedür gereği, Demirel'lerin yeniden gözaltına alınarak Türkiye'ye sınır dışı edilmesi için mahkemeye talepte bulunacaklarını kaydetti. 

Demirel için jet yargılama 

İSTANBUL Milliyet 
Yahya Murat Demirel hakkında, TMSF tebligat görevlisini alıkoyduğu gerekçesiyle asliye ceza mahkemesinde açılan dava, 7 günde görevsizlik kararıyla ağır ceza mahkemesine gönderildi. İnceleme ve yazışmaları 2 günde tamamlanan davanın ilk duruşması, İstanbul 4. Ağır Ceza Mahkemesi'nde dün görüldü. Demirel hakkında istenen ceza böylece 12 yıla çıktı. Demirel'in, Türkiye'ye döndüğü gün duruşmaya çıkarılması kararlaştırıldı. 

Kaptan da ifade verdi 

Murat Demirel ile eşi Ayşenur Demirel'i Burgaz Limanı'na getiren teknenin kaptanı ve tayfaların da ifadeleri alındı. Burgaz Emniyet Müdürlüğü Soruşturma Bürosu'na getirilen ve soyadı bilinmeyen Ali adlı tayfa, ifadesi alındıktan sonra, sınır polisi aracıyla gözaltında tutulduğu Burgaz Limanı'na götürüldü. Bu kişinin, yüzünün görülmemesi için başına bere taktığı gözlendi. 


</TEXT>
</DOC>
