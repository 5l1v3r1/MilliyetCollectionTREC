<DOC>
<DOCNO> 326517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo05.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost acı söyler 
</HEADLINE>
<TEXT>


Türk basınında sadece Milliyet'e konuşan Dünya atletizminin patronu Lamine Diack, Türkiye'nin yeni yetenekler keşfetmesi gerektiğine dikkat çekti, "80 milyonluk ülkede Süreyya Ayhan'dan başka atlet yok mu " dedi 

MURAT AĞCA 


SAMİMİ YANITLAR 
Türkiye'ye yaptığı ilk ziyaretinde görüşlerini sadece Milliyet'e verdiği özel röportajda açıklayan Dünya Atletizm Federasyonu Başkanı Lamine Diack, Süreyya Ayhan konusuna farklı bir perspektiften yaklaştı. Senegalli başkan, atletizminin yükselen yıldızı Türkiye'nin elindeki diğer değerlerin de kıymetini bilmesi ve yeni yetenekler yetiştirmesi gerektiğini söyledi. İşte Diack'ın, Milliyet'in sorularına içtenlikle verdiği cevaplar 
- Süreyya Ayhan'ın ceza alması konusunda ne düşünüyorsunuz 
Ayhan'a cezayı Türkiye verdi. Federasyon, IAAF'ın kurallarını uyguluyor. Ancak bunun aksini yapıyorsa bir sorun var demektir. Ayrıca IAAF'ın önündeki doping davaları sadece Süreyya Ayhan'ınki değil. Yüzlerce atletle uğraşıyoruz ve kimse için özel bir çözüm üretecek değiliz. Eğer Ayhan'ın cezası bitmiyorsa, ne Avrupa, ne Dünya Şampiyonası'nda yarışabilir. 
- Ayhan'ın suçsuz olduğu yolunda itirazı var. 
Biz WADA dahil çalıştığımız kurumlara ve raporlarına güveniriz. Testlerde dopingli çıkmadığı halde raporlar doğrultusunda sekiz yıl ceza alan atlet var. Ayhan sizin için önemli olabilir, bunu anlayışla karşılıyorum. Ancak bu sizin sorununuz. Bizim için tüm atletler eşittir. Türkiye 80 milyonluk büyük bir ülke. Ne yani, Ayhan yarışamazsa Türkiye'de atletizm bitecek mi Sizin başka atletiniz yok mu Genç ve yeni yeteneklere önem vermelisiniz. 
- Türk atletizmi son dönemde Avrupa şampiyonluğu, dünya rekoru gibi başarılara ulaştı. Bu gelişmeyi nasıl değerlendiriyorsunuz 
Son yıllardaki gelişme göz kamaştırıcı. Elvan Abeylegesse'nin dünya rekoru diğer atletler için teşvik edici. Erkeklerde de genç ve yetenekli atletler geliyor. Özellikle 800 metrede Dünya Gençler üçüncüsü Selahattin Çobanoğlu ve 22 yaşında 81 metre atan yetenekli çekiççi Eşref Apak gibi isimler beni gerçekten etkiledi. Apak, 2008 Pekin'de olimpiyat şampiyonu olursa şaşırmam. 
- İstanbul'un 2009 Avrupa Salon Şampiyonası'na adaylığını nasıl değerlendiriyorsunuz 
İstanbul çok güzel bir şehir. Olimpiyat için yarışında da desteğimi almıştı. 17 bin kişilik bir salon yapıyorsunuz. Bu müthiş bir tesis, Avrupa'da bile eşi yok. Organizasyon alanında da Avrasya Maratonu, Universiade gibi tecrübeleriniz var. 2009 için de şansınız yüksek. Eğer başarırsanız bu İstanbul'a tekrar geleceğim anlamına gelir. Hatta Avrupa'dan sonra Dünya Şampiyonası'na da aday olmalısınız. Fakat sadece tesisle olmaz. Altyapıyı tüm ülkeye götürmek şart. Koşmak en kolay spordur, bunu okullara sokun. 

Beni de Türk yapın 

ÜLKE değiştirmenin önüne geçemezsiniz. İnsan gelecek garantisi gördüğü yere gidecektir. İki yıl bekleyip yarışır. Etiyopyalı Abeylegesse, Türkiye'yi seçti çünkü bu ülke ona gelecek verdi. Bana da imkan sağlansa, Türkiye için yarışırdım. 

Çıplak ayakla... 

Beden eğitimi derslerinde atletizme öncelik verilmeli. Ben küçükken çıplak ayakla koşardık. Beden eğitimi, fizik, matematik kadar önemliydi. Çünkü sınıf, okul ve bölge birincileri parmakla gösterilirdi. 

Tatile geleceğim 

İstanbul'a kısa ziyaretimi duyunca karım da gelmek istedi. Ancak ona bir Türkiye tatili sözü vererek yalnız gelebildim. Büyükelçinizi de arayıp pasaportuma uzun vize istedim. Mutlaka ailece geleceğiz. 

AB korkuyor 

Türkiye'nin Avrupa Birliği'ne bir gün mutlaka gireceğini düşünüyorum. Sanırım Türkiye'nin müslüman olması ve büyük nüfusu AB'yi oldukça korkutuyor. Fakat siz AB'yi hak ediyorsunuz. 

Kapalıçarşı hayranı 

IAAF Başkanı, hastalığı nedeniyle çok az gezebildiği İstanbul'da Kapalıçarşı'ya hayran kaldı. Kendisi ve ailesi için alışveriş yapan Diack, Sultanahmet'i gezemediğine ise çok üzüldü. 




</TEXT>
</DOC>
