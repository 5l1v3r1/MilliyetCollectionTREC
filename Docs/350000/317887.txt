<DOC>
<DOCNO> 317887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko19.html </URL>
<DATE> 2005/02/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bilgin Faiz oranına belli bir sınırlama getirmek yanlış 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, kurumun gerekirse, aldığı yetki çerçevesinde, ''Bütün bankalardan alınacak kartların toplam limitinin aylık ortalama gelirin 3 katını aşamayacağı'' şeklinde bir düzenlemeye gidebileceğini bildirdi. 
     Bir basın toplantısıyla Banka Kartları ve Kredi Kartları Kanunu Taslağı hakkında açıklamalarda bulunan Bilgin, daha sonra gazetecilerin sorularını yanıtladı. 
     Bilgin, kredi kartlarına uygulanan faiz oranlarıyla ilgili bir soru üzerine, taslağın içinde çok ince detaylarda, faiz oranlarına getirilen bazı sınırlamalar bulunduğunu ifade etti. Ancak düzenlemede, ''Faiz oranı şunun 2 katını geçemez'' ya da ''Taban verip onu belli bir katsayı ile çarpma'' şeklinde hükümlere yer verilmediğini kaydeden Bilgin, faiz oranına belli bir sınırlama getirmenin doğru olmadığını da söyledi. 
     Bunun yanında bileşik faiz uygulanmayacağı hükmüyle zaten haberlerde yeralan faiz oranlarının otomatikman yüzde 100'lerin altına düşeceğini vurgulayan BDDK Başkanı, şöyle devam etti 
     ''Hesap kesim tarihinden daha önceki bir tarihe faiz işletilemeyeceğini belirterek, oradan da kart hamillerine faiz anlamında pozitif yaklaşım sergilenmektedir. Yine müşteri, borcunun bir kısmını öderse, kalan bakiye üzerinden faiz ödeneceği hükmüyle bir standart getirmeye çalışarak, burada da kart hamilleri anlamında pozitif bir yaklaşım söz konusudur.'' 
     
     BDDK'DAN AYLIK BÜLTEN 
     Bundan sonra her ay aylık bülten yayınlayacaklarını, tüm sektöre ilişkin detaylı bilgilerin yeralacağı bu bültende bütün bankaların kredi kartı faiz oranlarını da kamuoyuna aktaracaklarını anlatan Bilgin, ''Kart hamilleri eğer bir bankanın faiz oranından memnun değillerse, oradan çok rahatlıkla çıkabilir. Çünkü faiz oranları çok çeşitli. Serbest bir piyasa söz konusu'' dedi. 
     Bilgin, bazı bankaların, kart faizlerini yüksek tutarak, bir kısım müşteri kitlesiyle çalışmak istediklerini de dile getirdi ve ''Bunu önlemek ne kadar doğrudur, takdirinize bırakıyorum. Artı bankaların maliyetleri, kart sahiplerinin hesaplarında da etkili olabilmektedir'' diye konuştu. 
     Kredi kartının, yapısı itibariyle teminatı çok kuvvetli olmayan bir enstrüman olduğuna da dikkat çeken BDDK Başkanı, faiz oranlarının bireysel, tüketici kredi faizlerinden yüksek olmasının bu anlamda normal karşılanmasını istedi. 
     Bilgin, bu konudaki bazı örnekleri de şöyle sıraladı 
     ''Örneğin ABD'de borçlanma faizleri yıllık yüzde 2-2.5 civarında. Ama kredi kartlarının nakit borçlanma faizleri yüzde 14'ler seviyesinde. Yaklaşık 6 katı. İngiltere'de 4.3'e 15. İtalya'da 2.3'e yüzde 8.7. Böyle bir uçurum var. Ama Türkiye'de böyle bir uçurumu hissediyorsanız, lütfen kendi alternatifinizi değerlendiriniz. 
     Faizdeki bir sınırlama, bankalarımızın başka enstrümanlar kullanmasına da yol açabilir. Promosyonlar, reklamlar. Bir şekilde bu sınırlamaya dolanabilir diye düşünüyoruz.'' 
     
     AYNI LİMİTLE BİRKAÇ BANKADAN KREDİ 
     Bilgin, bir başka soruyu yanıtlarken de, vatandaşların aylık ortalama gelirin 3 katı limitle birkaç bankadan ayrı ayrı kredi kartı alabileceğini belirtti. 
     Ancak taslakla getirilen skorlama, takip ve kurula verilen yetkiler ile hem bankalara müşteriyi izleme yükümlülüğü getirildiğini, hem de BDDK'ya bu olayların çok artması halinde elindeki araçları kullanma hakkı tanındığını anlatan Bilgin, şu açıklamada bulundu 
     ''Örneğin, Kuruma bırakılan bir yetki var. Şöyle bir yönetmelik veya düzenleme yapabilir kurum. Bütün bankalardan alacağınız kart limiti, aylık ortalama gelirin 3 katını aşamaz. Örneğin 3 tane ayrı bankadan kartınız var. Bir bankada 3 katını harcadınız 1 ayda. Limitinizi doldurdunuz. Diğer kartları da durdurabiliriz. Diğer kartlar işlemez hale gelebilir. Taslakta böyle bir hüküm yok, bu yetki kurula bırakılmış.'' BDDK Başkanı, 1 milyar liralık limit konusuna da açıklık getirerek, ''Eğer gelirinizi ispat edecek bir belgeniz yoksa, bankalar 1 milyara kadar limitli size kart verebilir. 1 milyarın mantığı budur'' dedi. Bilgin, gelen eleştiri ve tepkilere göre bu sınır üzerinde de değerlendirme yapabileceklerini sözlerine ekledi. 
     
</TEXT>
</DOC>
