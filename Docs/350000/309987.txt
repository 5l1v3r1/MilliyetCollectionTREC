<DOC>
<DOCNO> 309987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur11.html </URL>
<DATE> 2005/01/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Zümrüt Apartmanı davasında tek tutuklu kaldı 
</HEADLINE>
<TEXT>

     Kerem PULGAT- Zafer SAMANCI DHA 

      KONYA'da 2 Şubat 2004 tarihinde çökerek 92 kişiye mezar olan 11 katlı Zümrüt Apartmanı davasında, tutuklu sanıklardan taşeron İsmail Hakkı Canlıer de 5 bin YTL 5 milyar lira karşılığı kefaletle tahliye edildi. Hakkı Canlıer'in kefalet miktarında indirim isteği kabul edilmedi. 
     Konya 3'üncü Ağır Ceza Mahkemesi'nde görülen davaya tutuklu sanıklar fenni mesul Ali Vedat Kaya, taşeron İsmail Canlıer ile tutuksuz olarak yargılanan proje sorumlusu Halil İbrahim Elliki katıldı. İsmail Canlıer'in avukatı Cavit Öztürk, müvekkilinin 355 gündür tutuklu bulunduğunu ve İstanbul Teknik Üniversitesi'nden istenen bilirkişi raporlarının gecikmesi nedeniyle kefaletle serbest bırakılmasını istedi. Mahkeme heyeti Canlıer'in adresinin sabit olması ve tutuklu kaldığı süreyi dikkate alarak 5 bin YTL kefaletle serbest bırakılmasına karar verdi. Karar sonrası söz alan Canlıer, kefalet miktarının fazla olduğunu ve miktarda indirim yapılmasını istedi. Ancak Mahkeme Başkanı Celal Karakurt, indirim talebini reddetti. 
     
     TEK TUTUKLU KALDI 
     Önceki duruşmalarda, tutuklu bulunan Zümrüt Apartmanı'nın proje sorumlusu Halil İbrahim Elliki tutuksuz yargılanmak üzere serbest bırakılmıştı. Böylece Zümrüt Apartmanı ile ilgili davada tutuklu olarak sadece fenni mesul ve müteahhit Ali Vedat Kaya kaldı. Kaya'nın tahliye talebi ise delillerin tam toplanamaması ve sanığın güvenliği gerekçe gösterilerek reddedildi. 
     Karar sonrası açıklama yapan Canlıer'in avukatı Cavit Öztürk, mahkemenin baştan beri eksik yargılama yaptığını iddia ederek, "Karar son derece doğru ancak gecikmeli verildi. Bizim isteğimiz olayda sorumluluğu bulunun herkesin hakim karşısına çıkması'' dedi. 
     
     AVUKATTAN PROTESTO 
     Bu arada duruşma sırasında tahliye istemi kabul edilmeyen müteahhit Ali Vedat Kaya'nın avukatı Ömer Oğur, olayda sorumluluğu bulunduğunu iddia ettiği Selçuklu Belediyesi yetkilileri ve binanı kolonlarını kestikleri iddia edilen işyeri sahibinin yargı süreci dışında tutulmasını protesto etmek amacıyla, sanık avukatı masası yerine davayı Zümrützedeler ve ölenlerin yakınlarıyla birlikte izleyiciler bölümünde oturarak izledi. 
     
</TEXT>
</DOC>
