<DOC>
<DOCNO> 342335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur37.html </URL>
<DATE> 2005/05/13/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Antalya'da çiçek festivalinde dünya rekoru... 
</HEADLINE>
<TEXT>

     Antalya, bu yıl ilk kez düzenlenen çiçek festivali kapsamında, tramvayın iki vagonunu 100 bin çiçekle kaplayarak, "Dünyanın çiçekle kaplanan en fazla alanı rekoru" için Guinness’e aday oldu Antalya Çiçekçiler Odası, Antalya Ticaret Borsası ve Antalya Kesme Çiçek İhracatçıları Birliği tarafından düzenlenen, "1. Çiçek Festivali", dünyada bir rekor denemesine sahne oldu. Festival kapsamında, Antalya Büyükşehir Belediyesi’ne ait tramvayın iki vagonu yaklaşık 100 bin çiçekle kaplandı. 28 metre uzunluktaki iki vagonun toplam 246 metrekarelik alanı karanfillerle kaplanarak üzerine başka renk çiçeklerle "Antalya Çiçek Festivali" yazıldı. 
     Guinness Türkiye Fahri Temsilcisi Prof. Dr. Orhan Kural, böyle bir rekor denemesinin dünyada ilk kez yapıldığını belirterek, rekor için çiçekle süslenen alanın yüzey hesabının önem taşıdığını bildirdi. 
     Karanfillerle üzeri kaplanan tramvay, bando eşliğinde Işıklar Caddesi’nden Cumhuriyet Meydanı’na kadar getirildi. Yol boyunca ve tören alanında öğrenciler ile çiçekçiler 150 bin civarında çiçeği halka dağıttılar. 
     Cumhuriyet Meydanı’nda düzenlenen törende konuşan Büyükşehir Belediye Başkanı Menderes Türel, Antalya’nın bugün bir dünya rekorunu kırdığına dikkati çekerek, "Antalya ve çiçek özdeşleşerek, Guinness Rekorlar Kitabı’na girmek için ilk çalışmasını yaptı. Antalya son yıllarda parlayan mücevheri olan kesme çiçekçiliği bütün dünyaya bu festivalle gösteriyor" dedi. 
     Antalya’nın turizm sektöründen sonra kenti dünyaya tanıtan en iyi sektörün kesme çiçekçilik olduğuna da değinen Türel, düzenlenen festival ve dünya rekorunun, Antalya’nın tanıtımına önemli katkı sağlayacağını kaydetti. 
     Tören, yapılan konuşmaların ardından balonların uçurulması, konuk Litvanya, Kazakistan ve Arnavutluk ekiplerinin halk dansları gösterileriyle sona erdi. 
     
</TEXT>
</DOC>
