<DOC>
<DOCNO> 342163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun33.html </URL>
<DATE> 2005/05/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
43 milyon dolandırdığı iddia edilen Yalıncak'ın kefalet talebine red 
</HEADLINE>
<TEXT>

     ABD, iki banka hesabı üzerinden 43 milyon dolarlık dolandırıcılık yapmakla suçlanan New York Üniversitesi öğrencisi Hakan Yalıncak’ın kefalet başvurusu federal bir mahkeme tarafından reddedildi. 
     21 yaşındaki Yalıncak, sahte çek vermek suretiyle Bank of New 
     York’un Connecticut eyaleti Greenwich şubesini 17,78 milyon dolar, İsviçre’deki bir bankayıysa 25 milyon dolar dolandırmakla suçlanıyor. 
     Yargıç Joan G. Margolis’in kefalet talebini reddettiği Yalıncak, federal savcılar tarafından duruşmada, "topluma yönelik ekonomik bir tehlike" şeklinde tanıtıldı. Duruşmada, geçen hafta Yalıncak’ın evinde yapılan incelemelerde Lehman Brothers adına 8,78 milyon dolarlık sahte çek bulunduğunu, bu çeklerin Lehman Brothers’dan alınmış 878 dolarlık bir yasal çekle aynı seri numaraları taşıdığı belirtildi. 
     Evinde ayrıca Yalıncak adına 15, kız kardeşi Hale Yalıncak adına 4, babası Ömer Yalıncak adına 5 ve annesi Ayfer Afet Yalıncak adına 3 
     kredi kartı bulunduğu ve bu kredi kartlarının toplam limitinin 160 bin dolara ulaştığı kaydedildi. Mart ayında iki yatırımcı tarafından dolandırıcılıkla suçlanan Yalıncak’ın avukatıysa iddiaların geçersiz olduğunu, bu yatırımcılara ödemelerin faizleriyle birlikte yapıldığını söyledi. Ancak savcılar, iki yeni yatırımcının daha kendilerinin Yalıncak tarafından 2,75 milyon dolar dolandırıldığını ileri sürdüklerini belirtti. Yalıncak’ın avukatı Michael Sherman, savunmasında, müvekkilinin yaptığının ’kurbanı olmayan bir suç’ olduğunu iddia ederek, "Bugüne kadar parasını kaybeden hiç kimseyi duymadım. Şayet Yalıncak bir tehlikeyse kurbanları kim " diye sordu. 
     
</TEXT>
</DOC>
