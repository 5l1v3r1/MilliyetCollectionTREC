<DOC>
<DOCNO> 333020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo23.html </URL>
<DATE> 2005/04/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İtalyan basını İnter, bu ne rezalet 
</HEADLINE>
<TEXT>

     Şampiyonlar Ligi'nde dün gece 72. dakikadan itibaren mavi-siyahlı taraftarların sebep olduğu olaylar neticesinde, tamamlanamadan tatil edilen FC İnter-AC Milan karşılaşmasının ardından ev sahibi takım, bugünkü İtalyan basını tarafından eleştiri yağmuruna tutuldu. 
     La Gazzetta dello Sport, maçla ilgili ''sınırsız utanç'' diye manşet attı. UEFA'nın FC İnter'i 3-0 mağlup saymasının beklendiğine işaret edilen haberin spotunda ise şu cümlelere yer verildi 
     ''İnter taraftarlarından iğrençlik Sayılmayan gol sonrasında maçın tatil edilmesine sebep oldular. Sahaya her türlü yabancı madde yağdırıldı. Dida meşaleyle vuruldu. 
     Ağır bir ceza bekleniyor.'' Milano'nun San Siro semtindeki Giuseppe Meazza Stadı'nda dün gece yaşananlar, Corriere della Sera'nın manşetinde ise ''Son çılgınlık'' olarak nitelendi. Spotta ise ''İnter tribünlerinden sahaya meşale yağmuru. Dida isabet aldı. Skor 0-1 olduğu sırada İnter-Milan maçı tatil edildi'' ifadeleri kullanıldı. 
     Tuttosport ise ''İnter, bu ne rezalet '' manşetiyle çıktı. Alt başlıkta ise ''Milan yola devam ediyor. Mavi-siyahlı taraftarlar gemi azıya alınca maç da tatil edildi'' denilmekte. 
     Haberlerde, FC İnter'e UEFA tarafından verilecek cezanın para cezasıyla kalmayacağına işaret ediliyor. Kulübe ödetilecek bedelin, 3 gün saha kapatma cezasından Şampiyonlar Ligi'nden 1 yıl men edilmeye kadar uzanabileceği ileri sürülüyor. 
     FC İnterli taraftarların, 2 Mart 1983'te Real Madrid ile oynanan Kupalar Kupası maçında çıkarttığı olaylar, mavi-siyahlı ekibe 2 maç saha kapatma cezasını beraberinde getirmişti. 
     Alaves ile 22 Şubat 2001'de yapılan UEFA Kupası karşılaşmasında da taraftarlar oyunda 5 dakikalık bir duraksamaya neden olmuşlardı. UEFA da FC İnter'i 2 maç saha kapatma, 94 milyon liret tutarında da para cezasına çarptırmıştı. 

     
</TEXT>
</DOC>
