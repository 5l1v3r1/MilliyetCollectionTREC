<DOC>
<DOCNO> 317460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yazar/guclu.html </URL>
<DATE> 2005/02/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci affı neden genişletilsin 
</HEADLINE>
<TEXT>


Öğrenci affının yarın Meclis gündemine gelmesi ve yasallaşması bekleniyor. Yasa tasarısı, TBMM Genel Kurulu'nda görüşülürken ek önergelerle kapsamının genişletilmesinde sonsuz yarar var. Yoksa amacına ulaşmamış olur. 
Her şeyden önce şunun altını bir kez daha çizmekte yarar var Söz konusu kanun, her ne kadar af diye isimlendirilse de kesinlikle af değil. Sadece yeni bir sınav hakkı daha tanıyor. O kadar. Yani başaran öğrenci yoluna devam edecek, başaramayan yeniden atılacak. Tembelliğe prim, kesinlikle söz konusu değil. 
Çıkarılacak kanunun üç beş yıl sonra yeni gerginliklere ve yeni aflara kapı aralamaması için, üzerinde biraz daha çalışılması gerekiyor. Geri geçilip TBMM Milli Eğitim Komisyonu'nda yeni ele alınması çok iyi olur. Ama şu saatten sonra bu çok zor. Tek seçenek var o da Genel Kurul'da ek önergeyle kapsamını genişletmek. Bakalım bu gerçekleşecek mi 
Peki yasa teklifine ilave olarak neler getirilebilir Onları da tek tek ele alalım 
2000 sınırlaması kesinlikle kaldırılmalı ya da genişletilmelidir. Son af, 2000'de çıktı diye böyle bir başlangıç belirlemek yanlış olur. Bu bir bayrak yarışı mı ki bittiği yerde başlasın. Kaldı ki 2000 öncesinde atılıp da 2000 affından yararlanamayan çok sayıda öğrenci var. En azından onların önü açılmalıdır.Öğrencilere atıldıkları üniversitenin dışında farklı seçenekler de sunulmalıdır. Örneğin aynı üniversite içerisinde ÖSS puanının elverdiği fakültelere geçiş olanağı sağlanmalıdır. Bunun yanında yine ÖSS puanının elverdiği ölçüde farklı üniversitelerin aynı bölümüne geçiş hakkı verilmelidir. Bu gerçekleştiği takdirde afla dönen öğrencilerin başarı düzeyi çok daha yükseğe tırmanacaktır.Öğrenim harcını yatıramadıkları için kayıtları silinen öğrencilerin bir kez daha aynı nedenle atılmamaları için YURTKUR desteği sağlanmalıdır. Madem bir iyilik yapılıyor. Tam yapılsın.Üniversitelerle ilişiği kesildikten sonra sınava girip üniversiteyi kazananların, atıldıkları bölüme geçtiklerinde, aldığı mevcut derslerden uygun olanlar bir şekilde değerlendirmeye alınmalıdır.2004-2005 öğretim yılı sonunda ilişiği kesilme duruma gelecek olanlar da bu kapsama girmelidir.Açıköğretim Fakültesi ve askeri okullar da unutulmamalıdır. 

Haydi Gençler Okula 
Türk eğitimi sisteminin en büyük marifeti, okuma çağındakileri okul dışında bırakmak, Haydi Çocuklar Okula kampanyasını bu yüzden başlattık. Okurlarımızdan çok büyük ilgi gördü. Müthiş öneriler geliyor. Onları da bir bir sizlerle paylaşacağız. 
Nasıl ki zorunlu eğitim çağındaki çocukları, gerekçesi ne olursa olsun okul dışında bırakmak doğru değilse, üniversite son sınıfa kadar gelmiş gençleri de kapı önüne koymak o kadar hatalı. 
Üniversitelerden atılma durumuna gelmiş ve bu defteri kapatmış olanların zaten yeniden öğrenci olmak gibi bir isteği yok. İlle de af diyenler, çaresizlik ya da sistemin aksaklığı nedeniyle atılanlar. Fazlasıyla ders almış durumdalar. Ellerine geçen bu altın fırsatı en iyi şekilde değerlendirmek istiyorlar. Başaramazlarsa zaten yeniden atılacaklar. Ama içlerinden birkaç bini bile yeniden hayata dönse, kendileri ve aileleri için bundan daha büyük ne mutluluk olabilir ki .. 
Birilerini ille de cezalandırmak gerekiyorsa, o zaman önce 7.5 milyon insanımıza okuma yazma dahi öğretmeyenleri sorgulayalım. Yani hepimizi .. 
Özetin özeti Tembelliğe prim vermeyi hiçbirimiz savunmuyoruz. Ama hayatın her aşamasında önü tıkananlara yeni şanslar tanınmalıdır. Hele hele çocuklarımız ve gençlerimiz söz konusuysa, kesinlikle bu kadar katı olmamalıyız... 



</TEXT>
</DOC>
