<DOC>
<DOCNO> 348954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur11.html </URL>
<DATE> 2005/06/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dilenci bebeğini sopa gibi kullandı... 
</HEADLINE>
<TEXT>

     Niğde’de zabıtalarla dilenciler arasında yaşanan arbedede, bir dilenci, 2 yaşındaki bebeğini sopa gibi kullanarak, gazetecilere ve zabıta memurlarına saldırdı. 
     Niğde’nin en işlek caddesi olan Bor Caddesi’nde çevre illerden geldikleri belirlenen kadın ve genç kızlardan oluşan 8 dilenci, kaldırımlarda bebekleriyle dilenirken ihbar üzerine olay yerine gelen Niğde Belediyesi zabıta ekipleri, kadınlara müdahale etti. 
     Kaçarak ara sokaklara giren dilencilerle zabıta arasındaki kovalamaca sırasında, kadınlar terliklerini zabıtalara fırlattı. Olayı görüntülemek isteyen gazetecilere de sandalyelerle saldıran kadınlar, daha sonra kucaklarındaki bebekleri kalkan olarak kullanmaya başladı. 
     Bu sırada dilencilerden biri, başından tuttuğu 2 yaşındaki bebeğini sopa gibi kaldırıp gazetecilere ve zabıtalara vurmaya başladı. Bebeğinin ağlamasına aldırış etmeyen kadını, emniyet güçleri durdurabildi. 
     Polisler tarafından toplanan kadınlar, polis aracına bindirilerek şehir dışına bırakıldı. 
     
</TEXT>
</DOC>
