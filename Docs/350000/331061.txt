<DOC>
<DOCNO> 331061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun50.html </URL>
<DATE> 2005/04/07/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Tarihi yolculuk bitti, Keşmirli aileler 58 yıl sonra kucaklaştı 
</HEADLINE>
<TEXT>

     Hindistan ve Pakistan'ın Keşmir bölgeleri arasında 58 yıl aradan sonra ilk otobüs seferleri gerçekleşti. 
     Hindistan'ın Cammu Keşmir eyaletinden gelen 19 kişi, saldırı tehditlerine rağmen Pakistan tarafına geçerken, Pakistan'dan 31 kişi Hindistan tarafına geçti. 
     Keşmir'in Hindistan'daki kesiminden gelen Gulam Haydar Han, duygularını, ''80 yaşındayım, ama kendimi 12 yaşında gibi hissediyorum. 1947'den beri hiçbir akrabamı görmedim. Allaha şükür şimdi buradayım'' şeklinde dile getirdi. 
     Yine Hindistan'dan gelen Seyid Şerif Hüseyin, hayatında ilk kez gördüğü yeğeni Nesim'i bağrına bastı. Hüseyin, ''Onu yalnızca fotoğraflarında gördüm. O benim yeğenim'' derken, yeğeninden çocuklarını da Şrinagar'a getirmesini istedi. 
     Hindistan ve Pakistan'ın 1947'de İngiltere'den bağımsız olmasından kısa bir süre sonra Keşmir bölgesi iki ülke arasında bölünmüştü. Nükleer güce sahip bu iki ülke arasında ikisi Keşmir yüzünden 3 kez savaş çıkmıştı. 
     Son dönemdeki yumuşama, iki ülkenin Keşmir bölgeleri arasında ilk kez otobüs seferlerinin düzenlenmesini mümkün kıldı. 
     
</TEXT>
</DOC>
