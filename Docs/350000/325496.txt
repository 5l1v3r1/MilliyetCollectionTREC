<DOC>
<DOCNO> 325496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun32.html </URL>
<DATE> 2005/03/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kırgızistan'da muhalefet ayaklandı, bazı illerde kontrolü ele geçirdi 
</HEADLINE>
<TEXT>

     Kırgızistan'da genel seçimlerin ardından patlak veren olaylar tırmanırken, güneydeki iki büyük kent muhalefetin eline geçti. 
     Muhalefet, Calalabad'dan sonra Oş'ta da Valiliği yeniden işgal etti, her iki kentteki havaalanlarının kontrolünü ele geçirdi. 
     Bu arada, seçimlerin başlangıcından itibaren muhalefeti suçlayan açıklamalar yapan Devlet Başkanı Askar Akayev'in ''halkın isteklerini dinleyeceği'' bildirildi. 
     Alınan bilgilere göre, dün sabah düzenlenen bir operasyonla ülkenin ikinci başkenti Oş'ta işgal ettikleri eyalet valiliğinden çıkarılan göstericiler, bugün Valiliği yeniden işgal etti. Valiliği korumakla görevli 35 kadar polis, herhangi bir müdahalede bulunmadan binadan çıktı. 
     Göstericilerin valilik binasında ciddi zarara yol açtığı bildirildi. 
     Birkaç bin kişiden oluşan bir grup da aynı saatlerde havaalanına doğru yöneldi. Bu grubun, öğleden sonra havaalanının kontrolünü ele geçirdiği, dışarıdan gelebilecek takviye güçleri engellemek için pisti taşlarla doldurduğu öğrenildi. 
     Muhalif liderlerden Roza Otunbayeva, eski milletvekili Düyşönkul Çotonov ve ''halkın seçtiği'' vali Anvar Artıkov, kent merkezinde binlerce kişinin katılımıyla düzenlenen mitingde, güvenlik güçlerini, kendi saflarına çağırdı. 
     Kırgız Haber Ajansı'nın KABAR haberine göre, bazı ajansların Oş ve Calalabad'daki operasyonlar ve eylemler sırasında güvenlik güçleriyle göstericiler arasında ölenler olduğuna yönelik açıklamaları, muhalif liderlerden eski başbakan Kurmanbek Bakiyev tarafından yalanlandı. 
     Bakiyev, başta Başbakan Nikolay Tanayev ile Devlet Sekreteri Osmonakun İbraimov olmak üzere iktidarın ''düzenlenen operasyonlarda güvenlik güçleri silah kullanmadı, şiddete başvurmadı'' şeklindeki açıklamalarını da yalanladı. 
     Operasyonlar sırasında aralarında askerlerin de bulunduğu 23 kişinin yaralandığını ve hastaneye kaldırıldığını ifade eden Bakiyev, bunlardan ikisinin silahla yaralandığını, bir kişinin gazdan zehirlendiğini söyledi. 
     Muhalif lider Bakiyev, olaylara iktidarın kendisinin yol açtığını, ancak muhalefeti suçladığını dile getirdi. 
     İktidarın, ülkenin güneyinde Özbek ve Kırgızlar arasında etnik sorun çıkarmaya çalıştığını ifade eden Bakiyev, bölgede durumun çok ciddi olduğunu belirterek, özellikle güvenlik güçlerini halka karşı silah ve güç kullanmamaya çağırdı. 
     
     AKAYEV, HALKIN İSTEKLERİNİ DİNLEYECEK 
     Bu arada Devlet Başkanlığı Basın Sözcüsü Abdil Segizbayev, Devlet Başkanı Akayev'in, halkın isteklerini dinleyerek, Yüksek Mahkeme ve Merkez Seçim Komisyonu başkanı ile görüşeceğini açıkladı. 
     Devlet televizyonu KTR'de canlı yayında açıklama yapan Segizbayev, Oş ve Calalabad'daki durum hakkında bilgi verdi. 
     Akayev'in, halkın isteklerini dinleyeceğini ifade eden sözcü, gelişmelerin daha sonra belli olacağını söyledi. 
     Devlet Başkanı'nın ülkeyi terk ettiğine yönelik iddiaların ortaya atıldığını belirten Segizbayev, güneydeki durumun çok ciddi olduğunu ve kimsenin müdahale edemediğini dile getirdi. 
     Segizbayev, ''Bölgedeki gösterileri muhalif liderler de kontrol altına alamıyor'' dedi. 
     
</TEXT>
</DOC>
