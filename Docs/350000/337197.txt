<DOC>
<DOCNO> 337197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/axgun01.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
6. sınıf olmayınca 
</HEADLINE>
<TEXT>


Van Başkale'de oturan Ümran Bulut, 5. sınıfı 2 yıl önce bitirdi. Ama köyde 6. sınıf yok. Bildiklerini unutmasın diye eski sınıfını ziyaret ediyor 


Van'ın Başkale ilçesine bağlı Aşağı Darıca köyünde yaşayan Ümran Bulut, beşinci sınıfı 2 yıl önce bitirdi. 
Köyde 6. sınıf olmadığı için geçen yıl Başkale Yatılı Bölge İlköğretim Okulu'na kayıt yaptıran Bulut, ailesi istemediği için okuldan ayrılmak zorunda kaldı. Öğrendiklerini unutmamak, bilgilerini taze tutmak için zaman zaman evlerinin yakınında bulunan okula gittiğini anlatan Bulut, "Eğer Van YİBO'ya yerleştirilirsem eğitimime devam etmek istiyorum. Öğretmenlerimizin gösterdiği anlayışla zaman zaman okula gidiyorum. Bazen de 4. veya 5. sınıfa yeni geçmiş arkadaşlarıma yardımcı oluyorum. Böylece okuma özlemimi gideriyorum" dedi. 

Annesi de istiyor 
Anne Şerbet Bulut da, "Ümran'ın da okumasını istiyorum, ancak Başkale'de okumasını istemiyorum. Yardım edilmesi halinde kızımı Van'a gönderirim. Kızım da çok istekli" diye konuştu. 
Başkale Kaymakamı Arslan Yurt ise, Çaldıran köyünde bu yıl 10 derslikli ilköğretim okulunun hizmete gireceğini kaydederek, "Taşımalı eğitim kapsamında çevre köylerdeki öğrenciler buraya nakledilecek. Okumak isteyen her öğrenciye yardımcı oluyoruz. Bu kızımız Başkale merkezde ev kiralarsa, kirasını da karşılarız" şeklinde konuştu. 

Okuyan kız kuma olarak gitmez 

SİBEL KAHRAMAN Van 
Benazir solda ve Sevda Yıldız kardeşler, akranlarına göre şanslılar. Van Gürpınar Güzelsu YİBO'da 7. sınıftalar. Babaları her ikisini de okutmak istememiş, ancak öğretmen olan ağabeylerinin zorlamasıyla YİBO'da okuma şansını elde etmişler. İkisi de 14 yaşında. Aralarında sadece 2 ay var. Babaları 2 evlilik yapmış. Sevda'nın annesinin üzerine Benazir'in annesi kuma gelmiş. Aynı evde 17 çocuk, bir baba ve 2 anne yaşıyorlar. Benazir ve Sevda, Güneydoğu'nun en büyük sorunlarından birisi olan çokeşliliğe isyan ediyor ve "Okutun bizi. Okuyan kızlar ne kuma olmayı kabul eder, ne de evli biriyle evlenmeyi" diyor. 


</TEXT>
</DOC>
