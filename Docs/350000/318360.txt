<DOC>
<DOCNO> 318360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas23.html </URL>
<DATE> 2005/02/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bob Dylan, yeni rock gruplarına 'amatör' dedi 
</HEADLINE>
<TEXT>

     Amerikalı ünlü şarkıcı Bob Dylan, günümüzün rock gruplarını ''amatör'' olmakla eleştirdi. 
     Kitabında babaannesinin Trabzonlu olduğunu açıklayarak Türkiye'de sansasyon yaratan Bob Dylan, son Amerika turu için hazırladığı program notlarında, yeni rock gruplarını ''müziği bilmemekle'' suçladı. 
     ''Listelerin tepesinde rock'n roll ve müziğin kurtarıcıları olarak tanıtılan gruplar olduğunu biliyorum, ama bunlar amatörler. Müziğin nereden geldiğini bilmiyorlar'' diye yazan Dylan, müzik sitelerinde ve dergilerinde yer alan bu notlarında, şimdi doğsaydı müzisyen olmayacağını ifade etti. 
     Bob Dylan, ''Bu zamanlarda doğsaydım müzik yapmayı bile düşünmezdim... Belki matematik gibi bir şeye ilgi duyardım. Bu ilgimi çeker. Mimari ilgimi çeker. Bunun gibi bir şey'' diye yazdı. 
     Ünlü şarkıcının ''Never Ending Tour'' adlı konser turunun son ayağı, 7 Mart'ta Seattle kentinde başlayacak ve New York'un ünlü gösteri merkezi Beacon Theater 25-30 Nisan günlerinde 5 konserle sona erecek. 
     
</TEXT>
</DOC>
