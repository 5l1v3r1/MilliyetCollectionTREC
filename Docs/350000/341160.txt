<DOC>
<DOCNO> 341160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun26.html </URL>
<DATE> 2005/05/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rumlardan, mülk sorunu için ilk kez 3 Türk hakkında tutuklama emri 
</HEADLINE>
<TEXT>

     Güney Kıbrıs Rum Yönetimi, KKTC’deki 1974 öncesi Rum malını kullananlar hakkında mahkeme celpnamelerini 
     çıkarmasının ardından, ilk kez 3’ü Türk 4 kişi hakkında "Avrupa tutuklama emri" çıkardı. 
     Rum Fileleftheros gazetesinin haberine göre, tutuklama emirleri, Rum polis genel müdürünün talimatıyla ve Başsavcı Petros Kliridis’in onayıyla çıkarıldı. 
     Rum polisi, Girne’nin en büyük İngiliz emlakçısı Mark Unwin’i hakkında Rum malları üzerine Girne’de turistik tesisler yapmaktan "Avrupa tutuklama emri" çıkardı. Mark Unwin’in inşaat şirketi yöneticisi bir Türk hakkında da tutuklama emri çıkarıldı. Unwin aleyhindeki şikayetleri Hristos Matzios ile Yakavos ve Yeoryios Yakovos yaptı. 
     Rumlar ayrıca, KKTC’nin ünlü işadamlarından Aziz Kent hakkında, Girne’ye bağlı Lapta’da eski Rum arazisi üzerine otel kurduğu gerekçesiyle tutuklama emri çıkardı. 
     "Con Aziz" adıyla bilinen Aziz Kent’in Girne’de bir çok otel ve turistik tesisi bulunuyor. 
     Rumlar, celp krizinin çıkmasına neden olan ve halen mahkemesi devam eden Gazimağusa’daki Hurma Restoran’ın işletmecisi işadamı Hüseyin Çağıner hakkında da tutuklama emri çıkardı. Çağıner hakkındaki tutuklama emri, "evini restorana çevirdiği için" Panos Yoannidis’in şikayeti üzerine çıkarıldı. 
     Filelefetheros gazetesi, bu gelişmeden sonra söz konusu dört kişinin işinin zor olduğunu, çünkü KKTC ve Türkiye dışına çıkamayacaklarını, çıkmaları halinde ise tutuklanmaları tehlikesi bulunduğunu yazdı. 
     Rum mahkemelerine bireysel başvuruların bir ay içinde yüzü açtığı belirtiliyor. Rum mahkemelerinin önümüzdeki günlerde celpleri göndermeye başlayacağı ve tutuklama emirlerinin de takip edeceği bildiriliyor. 
     
</TEXT>
</DOC>
