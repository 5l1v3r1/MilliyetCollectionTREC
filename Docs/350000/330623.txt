<DOC>
<DOCNO> 330623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/yguven.html </URL>
<DATE> 2005/04/06/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Beni beğenmediniz mi .. 
</HEADLINE>
<TEXT>


Bu cümleyi sayın Nihat Özdemir kullanmış... Federasyon başkanının "sulh" yemeğine katılanlar, hayret dolu gözleriyle sayın Aziz Yıldırım'ı ararken "o gelmeyecek" demek yerine kendini harcamış. 
"Ne o, beni beğenmediniz mi " 
Estafurullah Nihat bey... Sadece Sayın Aktuğ, Canaydın, Demirören değil, hepimiz sizin ne değerli bir insan olduğunuzu biliriz. 
Lakin, söz konusu bir "harp" gerçekten varsa, siz politikanın mimarı değil, taraflardan birinin kurmaylarındansınız. 
Ve gerçekten "barış" yapılacaksa, en yetkili kişinin masaya oturması gerektiğini, siz bizden daha iyi bilirsiniz. 

Neden katılmamış olabilir sayın Aziz Yıldırım bu toplantıya .. Hangi mesajı vermek istemiş olabilir 
Rivayet muhteliftir ..Sayın Yıldırım ve Fenerbahçe açısından tüm ihtimaller "yüceltici" olabilir, ancak akla gelenlerin hiçbiri iç açıcı değildir futbolumuz adına. 

Bir ayağı topal toplantıdan birinci ve en önemli çıkarsama, Futbol Federasyonu başkanımız sayın Levent Bıçakcı'nın Fenerbahçe üzerinde hiçbir otoritesi olmadığı şeklindedir. 
Siyaseten göreve gelip, siyasi desteğini yitiren Federasyon Başkanı, koltukta kalma sürecini Sayın Yıldırım'ın sempatisine bağlamış ve Sayın Yıldırım da bu çaresizliği istediği gibi değerlendirmektedir. 
İkinci mesaj, dört büyüğün "üçüne"dir. Hani barış için federasyon binasına kadar gelip rakiplerinin yerine kurmaylarından biri ile karşılaşınca şaşıran başkanlara ve camialarına... 
Sayın Yıldırım açık açık demektedir ki, "benim statüm hepinizin üzerindedir. İstediğim zaman tartışırım, istediğim zaman barışırım. Hepiniz bu koşullara alışsanız işler kolaylaşır". 

Sayın Aziz Yıldırım'ın elinde kuvvetli bir koz daha vardır. O da havuzu bozmak. Ancak, akıllı bir manevra ile havuzu bozma işlemini bile rakiplerine yaptıracaktır böyle giderse. 
O kadar köşeye sıkışmışlardır ki kalan üç büyükler, havuz işinde de sayın Yıldırım'ın zamanlamasına uymak zorundadırlar. Bir yıl önce daha fazla para isteyen Fenerbahçe, şimdi daha az para için ısrar ederken, rakiplerinin ekonomik zorluklarını kendilerine karşı silah olarak kullanmaktadır. 
Ancak futbol denilen meşgale, karşısındakiler iflas edince galip gelinen bir "monopoli" oyunu değildir. 
Rakiplerle birlikte sürdürülen bir oyundur. Futbolda rekabet, ticaretteki gibi "rakibi piyasadan silerek" yapılamaz. Yapmaya çalışanlar kısa vadede kahraman olsalar da, yaptıklarını düzeltmeye çalışacak gelecek nesiller tarafından sevgiyle anılmayacaklardır. 

Masada kaybetmek bu 

Savaşın taraflarından biri gelmeyen barış yemeğinde üç başkan ne yapmalılardı 
En azından birer asbaşkanlarını sayın Nihat Özdemir ile bırakıp Federasyon'dan ayrılabilirlerdi. 
Toplantının başkanlar düzeyinde yapılacağını açıklayıp Nihat Bey'i ayırabilirlerdi. 
Açıklamayı üç kulübün adına ve tek taraflı olarak yapabilirler, olası tartışmalardan sayın Yıldırım ve Fenerbahçe'yi sorumlu tutabilirlerdi. 
Aziz Yıldırım ile masaya oturana kadar kavgaya devam edebilirlerdi. 
Hem bir işe yaramadı bu toplantı, hem de üç büyük kulüp bu kez masada yenildi. 

Avrupalı ve alaturka 

Lütfü Kırdar Kongre Sarayı'nda yeni sezonun lig ve kupa statüsü hazırlanıyor. Federasyonun fikir babalığı ettiği ve sayın Ersun Yanal'ın ısrar ettiği Rezerv Lig konusu da gündemde. 
Ama o da ne Yanal, Hagi ve Şenol Güneş yoklar 
Halef - selef milli takım hocalarıyla, Galatasaray gibi bir takımın teknik direktörü, ülke futbolunun geleceği ile ilgili "değerli fikirlerini" kendilerine saklarken, sayın Daum 7 sayfalık bir rapor koyuyor masaya. 
Seneye Fenerbahçe'de kalma ihtimali yüzde elliyi bile bulmayan, yakın gelecekte Türkiye'yi ancak turist olarak ziyaret etmesi söz konusu olan Daum, kafa patlatmış, raporunu yazmış, toplantıya yetiştirmiş olanca Avrupalı zihniyetiyle... Alaturkalar, Fransız takılmış. 
Hani siz babalar gününü unutursunuz da komşunun çocuğu babanıza kravat hediye eder ya, kıymetli hocalarımızın düştüğü durum bu işte. 



</TEXT>
</DOC>
