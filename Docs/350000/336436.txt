<DOC>
<DOCNO> 336436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy05.html </URL>
<DATE> 2005/04/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Veto rekortmeni Sezer... 
</HEADLINE>
<TEXT>

     TBMM'de, 27 Mayıs 1960 müdahalesi sonrasında 11 Kasım 1962 tarihinden bugüne kadar tutulan tutunaklara 
     göre, Cumhurbaşkanı Ahmet Necdet Sezer, veto ettiği 41 yasa ile "veto rekortmeni" ünvanını aldı. 27 Mayıs 1960 askeri müdahelesinin ardından halk oyuna sunulan ve kabul edilen Anayasa gereğince, 10 Ekim 1961'de yapılan seçimlerden sonra oluşturulan TBMM tarafından 11 Kasım 1962 tarihinde Cemal Gürsel Cumhurbaşkanı seçildi. ANKA'nın bu tarihten itibaren TBMM tutanaklarından derlediği bilgiye göre, Cumhurbaşkanı Ahmet Necdet Sezer, 41 yasayı TBMM'ye iade ederek veto rekortmeni oldu. Sezer, 41 vetosundan 32'sini Başbakan Tayyip Erdoğan hükümeti döneminde, 9'unu ise Başbakan Bülent Ecevit döneminde kullandı. Cumhurbaşkanı Sezer'i, 9 Kasım 1982-9 Kasım 1989 tarihleri arasında görev yapan yedinci Cumhurbaşkanı Kenan Evren 26 veto ile izlerken, sekizinci Cumhurbaşkanı Turgut Özal ise görev yaptığı 9 Kasım 1989-17 Nisan 1993 tarihleri arasında veto ettiği 18 yasa ile üçüncü sırada yer aldı. Tutanaklara göre 1962 yılından bugüne kadar görev yapan yedi Cumhurbaşkanı toplam 131 yasayı bir kez daha görüşülmek üzere TBMM'ye geri gönderdi. 1962 yılından bu yana görev yapan cumhurbaşkanları ve veto ettikleri yasa sayıları ise şöyle "Cemal Gürsel 2 , Cevdet Sunay 17 , Fahri Korutürk 13 , Kenan Evren 26 veto , Turgut Özal 18 veto , Süleyman Demirel 14 , Ahmet Necdet Sezer 41 veto ." 

ANKA 
     
</TEXT>
</DOC>
