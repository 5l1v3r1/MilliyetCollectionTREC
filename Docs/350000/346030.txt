<DOC>
<DOCNO> 346030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko22.html </URL>
<DATE> 2005/05/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
OYAK Türk Telekom, Tüpraş ve Erdemir'le ilgileniyoruz 
</HEADLINE>
<TEXT>

     Ordu Yardımlaşma Kurumu OYAK Genel Müdürü Coşkun Ulusoy, "Türk Telekom, Tüpraş ve Erdemir özelleştirmeleriyle ilgileniyoruz. Ancak özelleştirme takvimi çok sıkışık" dedi. 
     Oyak Genel Müdürü Ulusoy, kuruluşunun 43. yılı olan 2004’ün Oyak ve Oyak Grubu için rekorlar yılı olduğunu söyledi. 
     Coşkun Ulusoy, 220 bin üyeleri bulunduğunu, üyelerinin hesaplarına yatırdıkları aktüeryal meblağın Nema 2004 yılında 1 katrilyon liraya yaklaşarak 925.4 trilyon lira olarak gerçekleştiğini söyledi. 
     Ulusoy, böylece üyelerinin emekli olurken alacakları meblağın yüzde 40.3’lük arttığını, TÜFE yüzde 9.3 dikkate alındığında enflasyonun 4.3 katı nema oranı sağlanmış olduğunu bildirdi. 
     Coşkun Ulusoy, Oyak Grubu’nun da uluslararası finansal raporlama standartlarına göre hesaplanan konsolide sonuçlarla 744 trilyon liralık net konsolide kar elde ettiğini açıkladı. 
     Oyak’ın bir patronu olmayan, nevi şahsına münhasır değişik bir kuruluş olduğunu, temelde bir emeklilik fonu olduğunu kaydeden Coşkun Ulusoy, "Büyük holdinglerin faaliyet gösterdiği bir ortamda, Oyak Grubu’nun konsolide sonuçlarına bakıldığında karda, karlılıkta birinci olması Türkiye açısından bu modelin doğrulunu da ortaya koymaktadır. 
     Benzer gruplar arasında varlıklar açısından en büyük değiliz ama ticaretin son noktası olan kar ve karlılık oranları açısından Türkiye’nin birinci grubuyuz" dedi. 
     Ulusoy, kurumca 2004 yılında yönetilen nakit fonların toplamının 1.9 trilyon lira olduğunu da belirterek, holdingler arasında 2 
     katrilyon liraya yakın nakit likit kaynağı olan bir kuruluşu kendisinin bilmediğini söyledi. 
     
     ÖZELLEŞTİRMELER HARİÇ 1.2 KATRİLYON LİRA YATIRIM 
     Coşkun Ulusoy, Oyak Grubu’nun 2004 yılında 790 trilyon lira tutarında yatırım gerçekleştirdiğini, bu yıl planladığı yatırım tutarının ise özelleştirmelerden doğabilecek gelişmeler hariç 1.2 katrilyon lira olduğunu bildirdi. 
     Ulusoy soru üzerine, Oyak Grubu’nun TÜPRAŞ, ERDEMİR ve Türk Telekom özelleştirmeleriyle ilgilendiğini bildirdi. 
     Bütün bu özelleştirmelere bir bütün olarak baktıklarını ve gelişmelere göre karar vereceklerini aktaran Ulusoy, ancak her üç özelleştirmenin de özelleştirme tarihlerine dikkat çekerek özelleştirme takviminin çok sıkışık olduğunu vurguladı. Ulusoy, bu nedenle her üçüne de kaynak ayırmalarının doğru olmadığını ifade ederek bir seçim yapmak zorunda kalabileceklerini söyledi. 
     Ulusoy "Üçünü de alamazsanız bu sektörlere girer misiniz " şeklindeki bir soru üzerine, "Üçünü de alamayız diye bir şey düşünmüyorum" dedi. 
     
</TEXT>
</DOC>
