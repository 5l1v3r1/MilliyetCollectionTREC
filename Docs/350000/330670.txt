<DOC>
<DOCNO> 330670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun14.html </URL>
<DATE> 2005/04/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
The Independent Atina mayınları temizlemeyi ağırdan alıyor 
</HEADLINE>
<TEXT>

     LONDRA DHA 

      TÜRKİYE'den Yunanistan'a giriş yapan 2 kaçak göçmenin daha Yunan topraklarındaki mayınlara basarak ölmesi İngiliz basınında yankı buldu. The Independent gazetesinde konuyla ilgili yayımlanan haberde, Atina'nın kara mayınlarının yasaklanmasına yönelik anlaşmayı imzaladığı 1997'den bu yana, Yunan sınırındaki askeri bölgede 72 kişinin öldüğü ifade edildi. 
     Gazetedeki habere göre dün sabah 3 kaçak göçmen adam başı 800 euro ödedikleri Türk insan kaçakçıları tarafından tek sıra halinde sınırdan sokuldu. Burada mayınların temizlenmiş olduğu düşünülüyordu, ancak gruptaki Moritanyalı kaçak göçmenin mayına basması üzerine hem kendisi hem de Tunuslu bir kaçak göçmen öldü, beraberlerindeki bir Iraklı ise yaralandı. 
     MAYINLARI TEMİZLEMEK İÇİN 2 YILI KALDI Independent'taki haberde, Yunanistan'ın bölgedeki mayınları temizlemek konusunda 'ayak sürüdüğü' belirtilirken, anlaşma uyarınca Atina'nın bölgedeki kara mayınlarını temizlemesi için 2 yılı kaldığı ifade edildi. 
     1970'lerden bu yana Meriç Nehri boyunca yerleştirdiği mayınları muhafaza eden Yunanistan geçen yıl yaptığı açıklamada bölgede gömülü 24 bin 751 mayın bulunduğunu söylemişti. 
     
</TEXT>
</DOC>
