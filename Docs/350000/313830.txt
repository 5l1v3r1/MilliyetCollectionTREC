<DOC>
<DOCNO> 313830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko53.html </URL>
<DATE> 2005/02/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Arab Bank'ın ABD'deki faaliyetleri durduruldu... 
</HEADLINE>
<TEXT>

     Bülent Keneş AA 

Ortadoğu'nun önde gelen en büyük bankalarından Ürdün merkezli Arab Bank, ABD'deki faaliyetlerine son verdi. 
     Kara para akladığı ve terörist gruplara destek verdiği iddialarıyla ABD makamları tarafından yakın takibe alınan Arab Bank'ın İsraillilere karşı intihar saldırısı düzenleyen Filistinlilere yönelik bir 'hayat sigortası' planı bulunduğu da ileri sürülmüştü. 
     Arab Bank tarafından yapılan açıklamada, bundan böyle çalışmalarını Arap ülkeleri ve Avrupa'ya yoğunlaştıracağı için ABD'deki faaliyetlerini sona erdirdiği belirtilirken, ABD makamları tarafından yapılan takibatlar ve aleyhine açılan davalar yüzünden bankanın faaliyetlerine son vermekten başka seçeneğinin kalmadığı ifade edildi. 
     Arab Bank'ın Hamas ve İslami Cihad gibi örgütlere mali destek verdiği yolundaki iddialar bu bankaya yönelik tepkileri yükseltmiş, bu örgütler tarafından düzenlenen intihar saldırısının Amerikalı ve İsrailli kurbanları ve bu kurbanların yakınları geçtiğimiz yıl New York'taki bir federal mahkemede banka aleyhine 2 milyar dolarlık üç büyük tazminat davası açmışlardı. 
     Arab Bank ise bu konudaki iddiaları yalanlamıştı. 
     
</TEXT>
</DOC>
