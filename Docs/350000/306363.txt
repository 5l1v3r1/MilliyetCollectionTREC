<DOC>
<DOCNO> 306363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yazar/guclu.html </URL>
<DATE> 2005/01/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Erken tatil iyi mi oldu, kötü mü 
</HEADLINE>
<TEXT>


Yarıyıl tatilinin öne çekilmesi iyi oldu. Öğrenci, öğretmen ve veliler büyük bir eziyetten kurtuldu. Ayrıca bayram trafiği de rahatlamış olacak. 
Ekstra tatillere her zaman karşı çıkan biri olarak, 2.5 günlük bu piyangoyu alkışlıyorum çünkü boşuna zaman kaybı olacaktı. Pek çok okulda son yazılılar, son sözlüler çoktan bitti. Tatil programı olanlar da sanki okullar tatilmiş gibi günler öncesinden rezervasyonlarını yaptırdı. Geriye sadece bir yere gidemeyenler ve öğretmenler kalmıştı. Onlar da şimdi derin bir oh çekecekler. 
Bakan Çelik, 2.5 günlük sürenin, ikinci yarı yılda öğretim süresinin sonuna ekleneceğini söyledi ki bu da olumlu bir gelişme. 
Evet bugün karne günü. Yine milyonlarca evde fırtınalar kopacak. Veliler zayıfların hesabını soracak, öğrenciler de bahane üzerine bahane üretecek. Oysa tüm bu tatsızlıkların yerini sağduyu almalı. Boşuna geçirilecek her gün, ikinci yarıyıl derslerini de riske sokacaktır. 
Derslerin tümüne yakını, kırık da olsa ümit kesilmemelidir. Planlı programlı bir takviyeyle ikinci yarıyıla başlanırsa, yıl sonunda gülen taraf siz olursunuz. 
Yarıyıl tatilinde şu önerileri göz önünde bulundurmanızda da sonsuz yarar var 
Hemen yarın başlayacak şekilde mutlaka bir tatil programı yapın.Kaç gün dinleneceksiniz, günde kaç saat ders çalışacaksınız, kaç saat televizyon izleyeceksiniz, hangi filmlere gideceksiniz, hepsini k ğıt üzerine dökün.Her istediğinizi yapın. Ama bu bir düzen içerisinde olsun. 23 gün hiç bitmeyecek gibi gelir. Ama son üç güne girildiğinde öyle bir panik havası eser ki hiçbir şeyi l yıkıyla yapamazsınız. Bu da ikinci yarıyılda başınızı ağrıtır.En az birkaç kitap okumayı sakın ihmal etmeyin. ÖSS ve LGS gibi giriş sınavlarında çok kitap okuyanlar, okumayan ya da az okuyanlara göre çok daha başarılı oluyorlar. Bunu sakın aklınızdan çıkarmayın.Öğretmenler, ödevlerini yapan öğrencilere karşı her zaman için çok daha toleranslılar, bu nedenle eksik ödevlerinizi ve yeni verilenleri, en iyi şekilde hazırlamayı sakın ihmal etmeyin.Üç beş gün de olsa, tatilin bir bölümünü mutlaka farklı bir ortamda geçirin. Tatil olmasa bile yakınlarınızın yanına gidin.Yıl içerisinde zaman yetersizliği nedeniyle ertelediğiniz ne varsa bu tatilde aradan çıkarmalısınız. Erteleyeceğiniz üçüncü bir yarıyıl olmayacak 

Kolejler sınavı 
Milli Eğitim Bakanlığı'nın geçtiğimiz yıl içerisinde aldığı en isabetli kararlardan biri de lise giriş sınavlarını tek çatı altında toplamasıydı. Böylece veli ve öğrenciler, anadolu liseleri, fen liseleri, meslek liseleri, süper liseler ve kolejler arasında koşuşturma yaşamaktan kurtulacaktı. Ama ne olduysa oldu, kolejler kapsam dışında kaldı. 
Özel okulculuğu geliştirme yerine daha da gerilemesine neden olanlar, allem edip kallem edip merkezi sınavın dışında kalmışlar. Bakan Çelik, sadece bir yıllığına erteledik, gelecek yıldan itibaren onlar da kesinlikle merkezi sisteme girecekler diyor. Umarız dediği olur. 
Ama bu arada anadolu liseleri için getirilen kalite kriterleri özel okullar için de geçerli olmalı. Özel okulların yaygınlaşması ve öğrenci oranının artması için bu kesinlikle şart. Ödeme gücü olan pek çok veli, özel okullardaki eğitimden memnun olmadığı için çocuğunu bu okullara göndermiyor. Verdikleri paranın karşılığını aldıklarına inandıklarında, yönelme hızlanacaktır. 
Başbakan Erdoğan, özel okulculuğun gelişmesini istiyor ama bu konuda somut adımlar atmıyor. Her türlü verginin sıfırlanması, sıkı bir kalite denetimi ve temel değerlerden uzaklaşmadan atılacak her samimi adım, eğitim adına büyük kazanç olacaktır. 
Özetin özeti Özel okulculuğun neden gelişmediği, iyi irdelenmelidir 



</TEXT>
</DOC>
