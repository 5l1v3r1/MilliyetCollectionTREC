<DOC>
<DOCNO> 322774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/sazak.html </URL>
<DATE> 2005/03/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Medya ve iktidar 
</HEADLINE>
<TEXT>


Başbakan Erdoğan, kadınlara polis dayağının faturasını medyaya kesti "Medyamız reyting için Türkiye'yi Avrupa'ya ihbar etti." 
Erdoğan'a göre, Avrupa'yı ayağa kaldıran pazar günkü gösteriye polisin müdahalesi 'gazete ve televizyonlar tarafından haber yapılmasa' olay kapanacak, Türkiye de kınanmayacaktı 
AKP lideri, TGRT Haber'e yaptığı bu suçlamayı dün İspanya gezisine çıkarken daha da ileri götürdü 
"Adeta sanki Avrupa'ya buradan servis yapılıyor. 6 Mart'ta açıklanan bu bildiri neyle alakalıydı Eğer Dünya Kadınlar Günü ile ilgiliyse, Dünya Kadınlar Günü 8 Mart'tı. Niye acaba 8 Mart'ta bu açıklamalar yapılmadı da 6 Mart'ta yapıldı, diye benim basınım, milli basınım niye düşünmüyor Çünkü 7'sinde troyka toplanıyordu ve troyka toplantısından önce adeta bu olay provoke ediliyordu ve bir yerlere servis yapılıyordu." 
Başbakan Erdoğan, son aylarda medyadan rahatsız. İktidar eleştirildikçe Erdoğan'ın gazete ve televizyonlara bakış açısı da değişiyor. 
Benim basınım... Milli basınım... Dışarıya servis yapılıyor 
AKP lideri, bu sözlerle 'Matbuat, kanun dairesinde serbesttir' anlayışıyla sınırlı, 'yarı resmi' gazeteciliğe öykünüyor. 
Polis, birkaç saat sabretse kendiliğinden dağılacak göstericiyi, kadın erkek dinlemeden coplayacak, medya da bunu 'Avrupa duyarsa, aleyhimize olur' diye sansürleyecek. Bunun da adı gazetecilik olacak 
Erdoğan'a göre bu tür haber ve görüntü geçmek, televizyonlarda yayımlamak, 'dışarıya servis yapmak' anlamına geliyor 
Başbakan, son zamanlarda 'gazeteleri okumadığını' söylüyordu. Bundan böyle anlaşılan televizyon da seyretmeyecek. 
Okuduğu şiirden 3 ay cezaevine giren ve 'siyasi yasağını' AKP'nin iktidara gelmesinde dayanak olarak kullanan Tayyip Bey'in, AB sürecinde en güçlü olduğu düşünce ve ifade özgürlüğü alanını daraltarak, 'bindiği dalı kesmeye çalışmasını' anlamak mümkün değil. 
Polisin şiddet kullandığı gün, AB troykası Türkiye'de toplanmasaydı, Avrupa bunları duymasaydı yine de insanlar salt izinsiz gösteri yaptılar diye dövülecek miydi 
Bu bakış açısı, demokrasiden çok 'polis devleti'ni çağrıştırıyor. 
Her şey olup bitecek ancak 'ülke sınırları' içerisinde kalacak. 
Matbuatın bunları yazması da 'kanun dairesinde' serbest olacak 
Siyasi iktidarlar, medyadan yakınmaya başladıkları anda 'patinaj başlamış' demektir. Erdoğan'ın AB sürecinde kendisini destekleyen medyaya karşı sertleşmesi neden acaba 



</TEXT>
</DOC>
