<DOC>
<DOCNO> 324967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/siyaset/siy02.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mehmet Ağar espritüeldir' 
</HEADLINE>
<TEXT>


Polise yönelik eleştirileri yanıtlayan Bakan Aksu, Ağar'ın "Sorunu 1.5 ayda çözeriz" sözleri için, "Mehmet eski arkadaşımız. Espriyle söylemiş" dedi 

ANKARA Milliyet 


İçişleri Bakanı Abdülkadir Aksu, polisin 6 Mart'ta gösteri yapan kadınlara müdahalesiyle ilgili açılan soruşturmanın müdürleri de kapsadığını bildirdi. Polise yönelik eleştirileri yanıtlayan Aksu, DYP Genel Başkanı Mehmet Ağar'ın, "1.5 ayda sorunu çözeriz" yönündeki açıklamasına da, "Mehmet eski arkadaşımız. İlk bakanlığım döneminde İstanbul Emniyet Müdürü'ydü. Mehmet espritüeldir. Espriyle söylemiş olabilir" karşılığını verdi. CNN - Türk'te Gürkan Zengin'in sorularını yanıtlayan Aksu, 1 Nisan'da yürürlüğe girecek ceza yasalarını "kabuk değiştirme" olarak nitelendirdi. Aksu, "Birtakım sızlanmalar olabilir. Endişeler, yönetmelikle olmazsa yasa düzenlemesiyle giderilecek" yanıtını verdi. 
AB'ye en hazır kurumların başında güvenlik birimlerinin geldiğini anlatan Aksu, "Uygulamada bazı yanlışlıklar olabilir, bunlar ferdidir. Birkaç hatayı genelleştirmemek lazım" dedi. Aksu, Dünya Kadınlar Günü nedeniyle İstanbul'da yapılan gösteride yaşanan olayı da "ferdi" olarak değerlendirerek, "İnsan psikolojisi, o anki durumu var. Kötümser olmamak lazım" diye konuştu. 
Polisin uyuşturucu, kapkaç ve terörle mücadelede başarılı olduğunu savunan Aksu, "Türkiye'nin 35 bin, İstanbul'un 10 bin polise ihtiyacı var" şeklinde konuştu. Aksu, Ahmet Kaymaz ile oğlu Uğur Kaymaz'ın Kızıltepe'de öldürülmesi olayında açığa alınan personelin başka illere tayin edilmesiyle ilgili soruyu, "Tayin aklanma anlamına gelmez" diye yanıtladı. 


</TEXT>
</DOC>
