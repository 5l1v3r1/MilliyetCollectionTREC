<DOC>
<DOCNO> 302518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/spo02.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hesapta yoktu ' 
</HEADLINE>
<TEXT>


Fenerbahçe Teknik Direktörü Christoph Daum, Denizlispor karşısına çıkarken bu kadar farklı bir galibiyeti düşünmediğini söyledi, bir teknik adam olarak yedikleri golleri inceleyeceğini söyledi 


Denizlispor karşılaşmasından farklı galibiyetle ayrılan Fenerbahçe'nin Teknik Direktörü Christoph Daum, başarılı bir ilk yarının, başarılı bir sonucunu elde ettiklerini söyledi. 
Ligin ilk devresinin kapanmasına rağmen önlerinde önemli bir kupa maçı olduğuna dikkat çeken Alman çalıştırıcı, "Şu anda çok sevinmenin bir anlamı yok. Çünkü kupanın bizim için önemi büyük. Denizlispor karşısında altı tane gol atmak başarıdır. Çünkü maçtan önce hesabımızda böyle bir şey yoktu. Taraftar açısından böyle bir maç izlemek hoş, ancak biz antrenörler açısından yediğimiz gollerdeki hatayı değerlendirmek gerekiyor. Maçın ikinci yarısı daha iyiydi. Çünkü topsuz oyun açısından daha iyiydi. Dolayısıyla ilk yarıya oranla daha fazla gol attık ve daha fazla pozisyona girdik" dedi. 
Daum, Nurullah Sağlam'ın daha fazla pozisyona girdiği konusundaki görüşünün hatırlatılması üzerine ise şunu söyledi "Benim için atılan gol önemli. 10 tane pozisyona girip atamamaktansa, birini bulup değerlendirelim. Bu benim işime gelir." Gecenin kahramanı Semih'in antrenmanlarda da çok iyi olduğuna dikkat çeken sarı - lacivertlilerin teknik patronu, "Oynadığı toplam dakikalara ve attığı gollere bakılırsa, Türkiye'nin en tehlikeli santrforu diyebiliriz. Onun adına mutluyum" diye konuştu. 
Transfer konusunda yönetimle görüşeceğini vurgulayan Daum, buna rağmen kafasındaki futbolcu şablonunu ise şöyle açıkladı "Öncelikle takımın ve Türk futbolunun mentalitesine uyum sağlamalı. Elimdeki Türk oyunculardan da daha yetenekli olmalı. Gerek defansif, gerekse ofansif anlamda maçın kaderini belirleyebilecek, liderlik yapabilecek bir oyuncu tipi olması lazım. Yani klası olan bir oyuncu gerekiyor." 

Sağlam'ın tesellisi 

Denizlispor Teknik Direktörü Nurullah Sağlam, izleyicilere çok iyi bir maç seyrettirdiklerini söyledi. 6-2'lik skora rağmen maçın geneline bakıldığında kendilerinin daha fazla pozisyon bulduğunu iddia eden Sağlam, "Ama Fenerbahçe farkı. Herhalde, bu sezonun en fazla pozisyon yaşanan müsabakası oldu" diye konuştu. 

45 puanla rekor kırdı 

Sarı-lacivertli takım, Denizlispor'u yenerek bir rekora imza attı. 17 maç sonunda 14 galibiyet, 3 beraberlik alan Fenerbahçe topladığı 45 puanla, 3 puanlı sistemle 34 hafta üzerinden oynanan son 12 sezonun en fazla puan toplayan takımı oldu. 1995-96 sezonunda Trabzonspor 14 galibiyet, 2 beraberlik, 1 yenilgi ile 44 puan toplarken, 1996-1997'de ise Galatasaray aynı performansla yine 44 puan elde etmişti. Artı 26 averajda kalan sarı - lacivertli takım, maçı 6-0 kazansaydı, Beşiktaş'ın 1959-60 sezonunda 14 galibiyet, 3 beraberlik ve artı 28 averajlık derecesini de yakalayacaktı. 
Fenerbahçe namağlup unvanını da 17 maça çıkardı. Lider 2 maç daha kaybetmezse kendi rekorunu egale edecek. Bu arada Denizli karşısında sezonun en farklı skorunu elde eden sarı - lacivertliler, geçen sezon 21. haftada Kayserispor'u 7-0 yenmişti. 

Souleymanou'nun dramı 

Denizlispor'un file bekçisi Souleymanou maç öncesi acı bir haberle sarsıldı. Kamerunlu kalecinin iki gün önce ülkesinde doğum yapan eşi bir kız çocuğu dünyaya getirmişti. Ancak rahatsız olan minik bebeğin tüm uğraşlara rağmen kurtarılamadığı ve hayatını kaybettiği haberi dün sabah Denizli kampına geldi. İki günlük kızını kaybeden Souleymanou bu durumun takım arkadaşlarına söylenmemesini istedi. Kamerunlu futbolcu da, "Bu maçta oynamana gerek yok" denmesine rağmen kendi isteğiyle sahaya çıktı. Denizlili oyuncular da haberi maç sonu öğrendi. 

Uslu duramadı 

Maçın hakemi Oktay Demiray, 35. dakikada Alex'in düşürülmesine faul çalmayınca hem tribünlerin, hem de Fenerbahçeli yönetici Mahmut Uslu'nun tepkisini aldı. Tribünler dakikalarca ıslıklarla kararı protesto ederken, Şeref tribünü Mahmut Uslu'nun bağırıp çağırmaları ile inledi. Uslu, hakeme ve tam önünde oturan yorumcu Erman Toroğlu'na ciddi biçimde tepki verdi. Semih, Fenerbahçe'nin ikinci golünü attıktan sonra Mahmut Uslu yine havalara zıplayıp bağırmaya ve küfürlere devam edince, yanına gelen Başkan Aziz Yıldırım sakin olmasını istedi. 


</TEXT>
</DOC>
