<DOC>
<DOCNO> 301369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur17.html </URL>
<DATE> 2004/12/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD askerlerine taş ve yumurta atan 13 köylü yargı önünde 
</HEADLINE>
<TEXT>

     Mehmet HARBURCU-Barış DURAK ŞANLIURFA, DHA 

IRAK'ın işgali sırasında, Akdeniz'deki gemilerinden fırlatılan Tomahawk füzeleri parçalarının düştüğü Şanlıurfa'nın Büyük Mürdesi mezrasına giden ABD askerlerine, yumurta ve taş attıkları gerekçesiyle 3 yıla kadar hapis istemiyle tutuksuz yargılanan 13 köylü yargıç önüne çıktı. Köylüler, haklarında dava açılmasına anlam veremediklerini söyleyerek, "ABD, Irak'ta katliam yapıyor, kimsenin hesap sorduğu yok, ama biz protesto ettik diye dava açtılar'' diye yakındı. 
     Şanlıurfa 2'nci Asliye Ceza Mahkemesi'nde dün başlayan davanın duruşmasına, ABD askerlerine yumurta ve taş attıkları gerekçesiyle haklarında TCK'nun 464, 512 ve 522'inci maddeleri uyarınca 3 ay ile 3 yıl arasında değişen hapis cezası istemiyle haklarında dava açılan tutuksuz sanıklar Mustafa Karakuş, Mahmut Kaya, Hüseyin Abdan, Seyit Çakmak, Ali Demirel, Harun Üçer, Ahmet Kaya, Übeyit Kaya, Hüseyin Kaya, Hüseyin Aslan, İbharim Kaya, Hasan Aslan, Ali Deniz'ın yargılanmalarına başlandı. Sanıklardan Ali Deniz, Hasan Aslan, İbrahim Kaya, Hüseyin Kaya ve Hüseyin Aslan ilk duruşmaya katılmadı. 
     
     BAŞIMIZA FÜZE ATTILAR SESİMİZ ÇIKMADI 

     Aralarında köy muhtarı Mustafa Karakuş'un da bulunduğu sanıklar, haklarındaki suçlumaları kabul etmeyerek, ABD askerlerine yumurta ve taş atmadıklarını, protesto gösterisinde bulunduklarını söyledi. Sanıklardan köy muhtarı Mustafa Karakuş, "Bir hafta önce bize kağıt geldi. Bunun üzerine hakkımızda dava açıldığını öğrendik. Onlar başımıza füze attılar, biz sesimizi çıkarmadık. Ama biz yumurta attık diye yargılanıyoruz'' dedi. 
     Mahkeme heyeti, köylülerden şikayetçi olan 15 ABD'li askerin katılmadığı duruşmayı, gelmeyen diğer sanıkların da dinlenmesi için 20 Nisan 2005 tarihine erteledi. 
     Irak'a saldırı düzenleyen ABD'nin, Akdeniz'deki savaş gemilerinden 28 mart 2003 tarihinde fırlatılan Tomahawk adlı akıllı füzelerinden biri, Şanlıurfa'nın merkeze bağlı Dağyanı Köyü'nün Büyük Mürdesi mezrasına düşmüştü. Füze parçalarını almak ve incelemelerde bulunmak üzere 29 Mart 2003 tarihinde köylerine gelen ABD'li 15 askere, yumurta ve taşlarla saldıran köylüler, ABD'li bir subayın burnunu yaraladı. 

     
</TEXT>
</DOC>
