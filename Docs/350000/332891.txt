<DOC>
<DOCNO> 332891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun44.html </URL>
<DATE> 2005/04/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kırgızistan'da toprak işgallerini önlemek için arsa dağıtılacak 
</HEADLINE>
<TEXT>

     Kırgızistan'da geçici hükümet, başkent Bişkek ve çevresinde ''toprak işgallerini'' engellemek için ihtiyaç sahiplerine arsa tahsis edecek. 
     Konut yapımı için arsa tahsisini öngören Bakanlar Kurulu kararı, geçici Devlet Başkanı ve Başbakan Kurmanbek Bakiyev tarafından imzalandı. 
     Karar uyarınca başkent sınırları dışında yer alan tarım alanlarından 302.2 hektarlık bir bölüm, iskan amaçlı kullanılmak üzere ayrıldı. Bunun 260.2 hektarlık bölümü Bişkek Valiliği, 42 hektarlık bölümü de Sokuluk ilçesi tarafından kullanılacak. 
     Bu arada güvenlik güçlerinin, kendilerine ait olmayan topraklara yerleşen kişilere, bulundukları yeri sabaha kadar terk etmeleri, aksi halde polis zoruyla çıkarılacakları uyarısında bulundukları öğrenildi. 
     Öte yandan Başbakan Birinci Yardımcısı İşenbay Kadırbekov, başkentte cuma günü başlayan toprak işgalinin sorumlusunun devrik lider Askar Akayev olduğunu savundu. 
     Akayev iktidarının konut sorununu 15 yıldır göz ardı ettiğini öne süren Kadırbekov, başkentin genel yerleşim planının 1975'te hazırlandığını ve 1995 rakamlarına göre başkent nüfusunun 500 bin kişi olduğunu hatırlattı. 
     Bişkek'in nüfusunun günümüzde 1.5 milyon kişiye ulaştığını ifade eden Kadırbekov, ''Eski yönetim döneminde başkentin büyük bölümü özelleştirildi. Bu bölgeler hükümet tarafından korumaya alınmış olsaydı, işgal problemi ortaya çıkmazdı'' dedi. 
     
</TEXT>
</DOC>
