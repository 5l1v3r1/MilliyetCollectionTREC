<DOC>
<DOCNO> 302158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko07.html </URL>
<DATE> 2004/12/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
TİSK Asgari ücretin işverene maliyeti yaklaşık 1 milyar liraya çıktı 
</HEADLINE>
<TEXT>

     TİSK, örgütlü işyerlerinde asgari ücretin işverene maliyetinin yaklaşık 1 milyar liraya çıktığını bildirdi. 
     TİSK'ten yapılan yazılı açıklamaya göre, Asgari Ücret Tespit Komisyonu'nun 2005 yılında için belirlediği 488 milyon 700 bin liralık brüt asgari ücretin işverene maliyeti toplu iş sözleşmesi uygulanmayan işyerlerinde 593 milyon 770 bin lira oldu. Toplu iş sözleşmesi uygulanan işyerlerinde ise yeni asgari ücretin maliyeti 995 milyon 316 bin liraya ulaştı. 
     Toplu iş sözleşmesi uygulayan örgütlü işyerleri, sözleşmeleri gereğince çalışanlara düzenli olarak ikramiye, prim, sosyal yardım gibi ödemelerde bulunuyor. 
     TİSK, toplu iş sözleşmeleri uyarınca çalışanlara ödenen ikramiye ve sosyal yardımlar gibi yan ödemeleri ücret kabul etmeyen mevcut uygulamanın ''haksız rekabet'' yarattığını ileri sürerek, asgari ücret tespitinde, toplu iş sözleşmesi uygulanan ve uygulanmayan işyerleri için farklılaştırma yapılmasını istiyor. 
     
</TEXT>
</DOC>
