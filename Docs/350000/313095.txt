<DOC>
<DOCNO> 313095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun34.html </URL>
<DATE> 2005/02/07/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Karakış İran'da... Yoğun kar yağışı sürüyor 
</HEADLINE>
<TEXT>

     İran'da yoğun kar yağışı nedeniyle, batı, kuzey ve kuzeybatıdaki eyaletlerde yüzlerce köy yolu kapandı. 
     İRNA'nın haberine göre, yağış özellikle Kirmanşah, Kürdistan, Batı Azerbaycan, Doğu Azerbaycan, Zencan ve Gilan eyaletlerinde hayatı olumsuz etkiliyor. 
     Batı Azerbaycan Köy Hizmetleri yetkilileri, son iki günde eyaletin güney kesimini etkisi altına alan yoğun kar yağışı nedeniyle Mahabad, Serdeşt ve Piranşehir kentlerine bağlı 520 köyün bu kentlerle karayolu ulaşımının kesildiğini söylediler. Yetkililer, Mahabad ve Şerdeşt'in bazı yüksek kesimlerinde kar kalınlığının 2 ila 3 metreye ulaştığını belirttiler. 
     Kürdistan eyaletinde yaklaşık 800 köy yolu ulaşıma kapanırken, yüksek kesimlerde kar kalınlığının 60 santimetre ila 2 metre olduğu belirtildi. Kirmanşah eyaletinde 190 köyün karayolunun ulaşıma kapandığı, kar kalınlığının yer yer 2 metreyi bulduğu kaydedildi. 
     Batı Azerbaycan, Kürdistan, Doğu Azerbaycan, Kirmanşah ve Gilan eyaletinde ilk ve orta dereceli okullarda eğitime ara verildi. 
     Başkent Tahran'da dün başlayan kar yağışı yüzünden kentin kuzeyindeki Elborz dağlarının eteklerinde bulunan semtlerde trafikte sıkıntılar yaşanıyor. 
     Meteroloji yetkilileri, İran'da son birkaç yılda ilk kez bu yoğunlukta kar yağışı olduğunu söylediler. 
     
</TEXT>
</DOC>
