<DOC>
<DOCNO> 314005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/spo02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano müjdesi 
</HEADLINE>
<TEXT>


Fenerbahçe'nin Brezilyalı yıldızının, İstanbulspor maçında takımdaki yerini alabileceği öğrenildi. Samsun deplasmanında forma giyemeyen Sambacı dün takımla birlikte çalıştı 


Sakatlığı tamamen geçti 
SARI-Lacivertli takımın Samsun ile deplasmanda oynadığı maçta eksikliğini çok hissettiği Luciano'nun, İstanbulspor karşılaşmasında forma giyebileceği açıklandı. Ç.Rizespor maçında sakatlanan Sambacı dün takımla birlikte antrenmana çıkarak kendini test etti. Son MR'larında da durumunun iyi olduğu tespit edilen Luciano'nun, ilk on birde görev yapabileceği bildirildi. 

Servet'in durumu belirsiz 
SAVUNMANIN bir diğer kritik ismi Servet Çetin'in durumu ise belirsizliğini koruyor. Luciano gibi Samsunspor maçında takımdan uzak kalan yıldız futbolcu için maç gününde karar verileceği açıklandı. Bu arada Fenerbahçe, İstanbulspor maçının hazırlıklarını sürdürdü. Yoğun kar altında yapılan çalışmada futbolcuların hırsı teknik kadronun yüzünü güldürdü. 

Biletlerde indirim 

FENERBAHÇE'DE, İstanbulspor maçı 3 puan savaşının yanısıra taraftarların Anelka ile ilk randevusu olarak da ayrı bir önem taşıyor. Sarı-Lacivertli yönetimin, büyük buluşma için bilet fiyatlarında indirim yapma kararı aldığı öğrenildi. 

Nobre'ye erteleme 

FENERBAHÇE, kiralık olarak forma giyen Nobre konusunda sezon sonuna kadar bekleme kararı aldı. Yöneticilerin, Teknik Direktör Daum'un hazırlayacağı rapora göre Sambacı'nın transferine nokta koymayı planladığı öğrenildi. 

Samba şov 

BREZİLYA, Alex'in de penaltıdan gol attığı maçta Hong Kong'u 7 - 1 yendi. 60. dakikada Ronaldinho'nun yerine oyuna giren Alex, şık hareketleriyle beğeni topladı. Bu arada R.Carlos'un gol sevinci sırasında üç arkadaşını kucağında taşıması dikkat çekti. 


</TEXT>
</DOC>
