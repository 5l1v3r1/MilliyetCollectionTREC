<DOC>
<DOCNO> 313512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo02.html </URL>
<DATE> 2005/02/08/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Samsunspor, Konyaspor maçı hazırlıklarına başaldı 
</HEADLINE>
<TEXT>

     Samsunspor'da, hafta sonu deplasmanda yapılacak Konyaspor maçı hazırlıklarına başlandı. 
     Nuri Asan Tesisleri'nde teknik sorumlu Ertuğrul Sağlam gözetiminde yapılan akşam çalışmasına Ümit Milli Takım kadrosuna çağrılan Caner ile El Yasa katılmadı. 
     Fenerbahçe maçında alınan beraberlik nedeniyle futbolcuların neşeli olduğu gözlenen çalışma, yaklaşık 1.5 saat sürdü. 
     Teknik sorumlu Sağlam, çalışma öncesi yaptığı açıklamada, Fenerbahçe'nin, ligin en iyi kadrosuna sahip takım olduğunu ve bu nedenle de alınan bir puandan mutlu olduklarını söyledi. 
     İkinci yarının ilk 2 maçında alınan 4 puanın kendileri için iyi bir sonuç olduğunu anlatan Sağlam, ''İnşallah yakaladığımız bu istikrarı bundan sonra da sürdürürüz. Bu puanların tesadüfi olamadığını göstermek için Konyaspor maçında da bunu sürdürmemiz gerekir'' dedi. 
     Sağlam, cezalı ve sakat oyuncu bulunmaması nedeniyle çalışmaların eksiksiz sürdürüleceğini ifade ederek, Konyaspor maçında sahaya en iyi 11'i çıkaracaklarını sözlerine ekledi. 
     
</TEXT>
</DOC>
