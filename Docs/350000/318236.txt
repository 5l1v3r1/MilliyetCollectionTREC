<DOC>
<DOCNO> 318236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy05.html </URL>
<DATE> 2005/02/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Başmüzakerecilik için 4 aday 
</HEADLINE>
<TEXT>

     ABDULLAH KARAKUŞ Ankara 

Türkiye'nin AB ile görüşmelerini yürütecek başmüzakereciyi hala belirlememesi eleştirilen hükümet, kritik kararını açıklamanın arifesine geldi. Bugün Çankaya Köşkü'nde Cumhurbaşkanı Ahmet Necdet Sezer ile Başbakan Recep Tayyip Erdoğan'ın yapacağı görüşmede de gündeme gelmesi beklenen başmüzakerecilik için Devlet Bakanı Ali Babacan, AKP Genel Başkan yardımcıları Şaban Dişli ve Murat Mercan ile eski Dışişleri Bakanı Yaşar Yakış'ın adı öne çıkıyor. 
     Babacan ile İngilizce, Fransızca ve Hollandaca bilen Dişli'nin şansı daha yüksek gösteriliyor. 
     BABACAN 1967 Ankara doğumlu. ABD'de finans sektöründe üst düzey yönetici danışmanlığı yaptı, serbest ticaretle uğraştı. IMF ile yürüttüğü çalışmalarla dikkat çekti. Hem TÜSİAD'ın, hem Abdullah Gül'ün desteklediği bir aday. 
     MERCAN AKP'de medyadan sorumlu genel başkan yardımcısı. Gül'le yıllarca beraber çalıştı. Avrupa'daki aktif etkinlikleriyle dikkat çekiyor. Avrupa Komisyonu Parlamenterler Meclisi ve Avrupa Halk Partisi Grubu'nda EPP başkan yardımcılığı yapıyor. 
     DİŞLİ AKP dış ilişkilerden sorumlu genel başkan yardımcısı. Erdoğan'ın dış gezilerinde "beyin takımı"nda yer alıyor. Yurtdışı Bankalar Birliği kurucusu ve yönetim kurulu üyesi. Türkiye - AB Karma Parlamento Komisyonu üyesi. 
     YAKIŞ TBMM AB Uyum Komisyonu Başkanı. Büyükelçilik görevinde bulundu. 58. hükümette Dışişleri Bakanlığı yaptı. Fransızca, İngilizce ve Arapça biliyor. 
     
     İki "alternatif" 
     CHP İstanbul Milletvekili Kemal Derviş'in adı da, iş dünyasının çizdiği portreye uyuyor ve adı kulislerde dile getiriliyor. Ancak Erdoğan'ın muhalefet partisinden bir isme sıcak yaklaşmayacağı kaydedilerek, Türkiye'nin Roma Büyükelçisi ve eski Dışişleri Bakanlığı Müsteşarı Uğur Ziyal "plase" olarak gösteriliyor. 
     
</TEXT>
</DOC>
