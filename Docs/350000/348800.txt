<DOC>
<DOCNO> 348800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/siyaset/siy04.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de yeniden yargılama istemiyor 
</HEADLINE>
<TEXT>


Avukatı Aysel Tuğluk, Öcalan'ın, "yeniden yargılanması durumunda tarafsız yargılanmayacağını düşündüğünü" söyledi 


Avrupa İnsan Hakları Mahkemesi'nin AİHM adil yargılanmadığına karar vermesinin ardından yeniden yargılanıp yargılanmayacağı tartışma konusu olan Abdullah Öcalan, avukatlarına Türkiye'de yeniden yargılanmak istemediğini söyledi. 
Avrupa'da uluslararası bir mahkemede yargılanması için çaba gösterilmesini isteyen Öcalan, yetkililerin "Yargılansa da sonuç değişmez" açıklamalarının da Avrupa Konseyi'ne iletilmesini talep etti. 

'Kesin talimat verdi' 
Öcalan'ın avukatlarından Aysel Tuğluk, İmralı'da önceki gün yaptıkları görüşmede, Öcalan'ın yeniden yargılama yönünde başvuru yapılmaması için kesin talimat verdiğini ifade etti. Tuğluk, Öcalan'ın yeni İnfaz Yasası gereği görüşmeye 3. kişinin katılarak ses cihazına kaydetmesine ve notlara el konulmasına sert tepki gösterdiğini ve birkaç açıklamayla yetindiğini kaydetti. 

'Tarafsız olmaz' iddiası 
Tuğluk, Öcalan'ın anlattıklarını şöyle aktardı 
"Başbakan'dan Kara Kuvvetleri Komutanı'na kadar, iktidarı ve muhalefetiyle tüm devlet 'bin defa yargılansa da sonuç değişmez' dedi. Askerler, 'Biz tarafız' açıklaması yaptı. Devlet kendisini taraf olarak ortaya koydu. AİHM, bağımsız ve tarafsız bir mahkemede yeniden yargılamadan söz ediyor. Devlet bunları söylüyorsa, mahkemeler nasıl tarafsız ve bağımsız olabilir O halde bizim taraf olarak kabul edilebileceğimiz bir yargılama konseptinin geliştirilmesi gerekir." 

Öcalan, Avrupa gündeminde 

GÜVEN ÖZALP Brüksel 

Avrupa İnsan Hakları Mahkemesi'nin AİHM 12 Mayıs'ta aldığı teröristbaşı Abdullah Öcalan kararı, Avrupa Konseyi Bakanlar Komitesi'nin 5 - 6 Temmuz'da düzenlenecek "insan hakları" konulu olağan toplantısında görüşülecek. Böylece, kararı uygulamaya ilişkin denetleme süreci de başlayacak. Ancak ilk toplantıda bir karar alınması beklenmiyor. Tartışmanın Türkiye'deki gelişmeler doğrultusunda şekilleneceği belirtiliyor. Bu çerçevede Öcalan kararına ilişkin toplantıda görüşmenin ertelenme olasılığı da bulunuyor. 


</TEXT>
</DOC>
