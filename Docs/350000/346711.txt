<DOC>
<DOCNO> 346711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo01.html </URL>
<DATE> 2005/05/28/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Şampiyon İstanbul'da... Onbinlerce taraftar kutlamalarda 
</HEADLINE>
<TEXT>

     2004-2005 sezonunun son maçını deplasmanda Konyaspor’la yapan Birinci Süper Futbol Ligi’nin şampiyonu 
     Fenerbahçe, İstanbul’a geldi. 
     Ligin 33. haftasında Galatasaray’ı 1-0 yenerek şampiyonluğu garantileyen sarı-lacivertliler, Konya’daki sezonun son maçından sonra şampiyonluk kupasını alarak, uçakla İstanbul’a döndü. 
     Fenerbahçe kafilesini Sabiha Gökçen Uluslararası Havaalanı’nda coşkulu bir taraftar topluluğu karşıladı. Takımlarını tezahüratlar eşliğinde karşılayan taraftarlar, açtıkları pankartlar, bayraklar ve yaktıkları meşalelerle havaalanı çevresinde renkli görüntüler oluşturdu. 
     Futbolcular, teknik heyet ve yöneticilerden oluşan Fenerbahçe kafilesi, coşkulu karşılamanın ardından üstü açık çift katlı bir otobüse bindi. 
     Havaalanında bir süre bekleyen otobüsün içindeki futbolcular, şampiyonluk kupasını defalarca havaya kaldırarak taraftarlarını selamladı. 
     Kafilenin içinde bulunduğu otobüs, daha sonra kutlamaların devamı için Bağdat Caddesi’ne hareket etti. 
     Bu arada, havaalanına araçlarıyla gelen çok sayıda taraftar da yaklaşık 250 araçlık konvoy oluşturarak Fenerbahçe kafilesini takip etti. 
     Öte yandan, sakatlığı nedeniyle Konya’ya götürülmeyen Fenerbahçeli futbolcu Kemal, çift katlı otobüsün üzerinde meşale yakarak havaalanına geldi. Kemal, takım arkadaşlarının otobüse binişleri esnasında üzerlerine şampanya patlattı. 
     
     
     Kupa Bağdat Caddesinde 

     Otobüste şampiyonluk kupasını taşıyan sarı-lacivertlilere, caddenin Bostancı girişinden itibaren taraftarları sevgi gösterisinde bulundular. 
     Kafileyi taşıyan otobüs, taraftarların yoğun ilgisi nedeniyle ilerlemekte güçlük çekti. 
     Caddeyi adeta sarı-lacivertli renklere boyayan taraftarların yaktıkları meşaleler geceyi aydınlattı. 
     Otobüsün etrafını saran taraftarların tezahüratlarına eşlik eden futbolcular, şampanyalar patlatarak şampiyonluk coşkusunu doyasıya yaşadılar. 
     Fenerbahçelilerin Bağdat Caddesi’ndeki coşkulu kutlamaları, sabahın ilk ışıklarının gözükmesine rağmen halen daha devam ediyor. 

     
</TEXT>
</DOC>
