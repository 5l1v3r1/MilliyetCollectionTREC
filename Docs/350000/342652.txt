<DOC>
<DOCNO> 342652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/gun02.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem için en yakın tarih 2016 
</HEADLINE>
<TEXT>


Bayındırlık Bakanlığı'nın araştırmasına göre Marmara Denizi'ndeki deprem beklentisi, Orta Marmara Fayı üzerinde yoğunlaşıyor 

Önay Yılmaz 

Bayındırlık Bakanlığı Afet İşleri Genel Müdürlüğü Deprem Araştırma Dairesi, yüzyıllara göre Marmara Denizi'nde olan depremlerin tarihlerini inceledi. Araştırmada Orta Marmara Fayı üzerinde 1766'dan bu yana deprem olmadığına dikkat çekildi. Buna göre, bu fay üzerinde 6.5 ile 7.5 büyüklükleri arasında deprem beklendiği belirtildi. En yakın tarih olarak 2016 tahmin edildi. İncelemede, depremlerin faylar üzerinde tahmini gerçekleşme tarihleri şöyle 
Ganos fayı üzerinde depremin yinelenme aralığı 280 - 300 yıl. En son 1912'de deprem olduğuna göre, bir dahaki depremin oluş tarihi 2192 - 2212.Adalar fayı üzerinde depremin yinelenme aralığı 150 - 250 yıl. En son 1894'te deprem olduğuna göre, bir dahaki depremin oluş tarihi 2044 - 2144.Doğu Marmara fayı üzerinde depremin yinelenme aralığı 150 - 200 yıl. En son 1963'te deprem olduğuna göre, bir dahaki depremin oluş tarihi 2113 - 2163.Orta Marmara fayı üzerinde depremin yinelenme aralığı 250 - 300 yıl. En son 1766'de depremler olduğuna göre bir dahaki depremin oluş tarihi 2016 - 2066. 
İTÜ Avrasya Yer Bilimleri Enstitüsü Müdürü Prof. Dr. Okan Tüysüz, merhum Prof. Dr. Aykut Barka ile Fransız yerbilimci Prof. Rolando Armijo'nun, Marmara Denizi'nde fayların çok parçalı, Fransız yerbilimci Prof. Xavier Le Pichon ile Prof. Dr. Celal Şengör'ün ise tek parça olduğu görüşünü savunduğunu hatırlattı. Fayın tek parça olması ile çok parçalı olmasının deprem gerçeğini değiştirmediğini anlatan Tüysüz, şöyle dedi "Çok parçalı veya tek parça olması Marmara Denizi'nde beklenen deprem gerçeğini değiştirmiyor. 17 Ağustos'ta meydana gelen depremde 5 parça ardı ardına kırıldı. Marmara Denizi'nde de çok parçalı kırılsa bu faylar büyük deprem üretecek. Parçaların her biri 7 ve 7 üzeri büyüklüklerinde deprem üretecek potansiyele sahip. " 

'Korkunç deprem 
Yerbilimci Prof. Tom Parsons da, "Journal of Geophysical Research" dergisinde yayımladığı makalesinde, önümüzdeki 30 yıl içinde yüzde 53 olasılıkla "korkunç bir deprem" gerçekleşeceğini savundu. 
Tüysüz, Parsons'ın bu çalışmasının yeni olduğunu belirterek, "Barka ile birlikte yaptıkları eski çalışmanın bir yenisi. Çok az bir değişiklikle eskisinin aynı. 30 yıl içinde yüzde 62 olasılık, yüzde 53'e düşmüş" diye konuştu. 

Endonezya 6.9'la sallandı 

DIŞ HABERLER 
Endonezya'nın Sumatra Adası'nın batı kesimlerinde dün Richter ölçeğine göre 6.9 büyüklüğünde bir deprem oldu. Yerel saatle 12.05 olan depremin ardından halk, tsunami oluşacağı endişesi ile evlerini terk edip yüksek kesimlere kaçtı. Depremin, okyanusun derinliklerinde meydana gelmesinden dolayı tsunami oluşması ihtimalinin az olduğunun açıklanması üzerine rahat nefes alan insanlar, evlerine döndü. Depremde can kaybı olup olmadığı ise gazetemiz baskıya girdiği saatlerde henüz belli değildi. 


</TEXT>
</DOC>
