<DOC>
<DOCNO> 307444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun28.html </URL>
<DATE> 2005/01/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rum Kesimi Türkiye, 3 Ekim'den önce GB protokülünü imzalamalı 
</HEADLINE>
<TEXT>

     Güney Kıbrıs Rum yönetimi Sözcüsü Kipros Hrisostomidis, ''Türkiye'nin, Avrupa Birliği'nin AB tüm üye ülkeleriyle gümrük birliği protokolünü 3 Ekim'den önce imzalaması gerekiyor'' dedi. 
     Hrisostomidis, gazetecilerin sorularına yanıtlarken, ''Avrupa Konseyi'nin sonuç tasarısında Türkiye'nin AB üyesi ülkelerle gümrük birliği imzalaması gerektiğinin ifade edildiğini'' söyledi. 
     Sözcü, ''Türkiye'nin AB ile müzakere süreci tasarısında açık bir biçimde ifade edildiği gibi, Türkiye'nin, AB'nin tüm üye ülkeleriyle gümrük birliği protokolünü 3 Ekim'den önce imzalaması gerekiyor'' diye konuştu. 
     Hrisostomidis, Adalet Bakanı Cemil Çiçek'in ''Ankara'nın koruması gereken kırmızı çizgilerinin bulunduğu'' yönündeki açıklamasının sorulması üzerine de ''Türk hükümetinin kırmızı çizgilerde ısrar etmesinin Türkiye'nin Kıbrıs politikasında hiçbir siyasi ya da tutum değişikliği olmayacağı anlamına geldiğini'' söyledi. 
     Rum gazeteleri de Çiçek'in açıklamasını, ''Türk Hükümeti Kıbrıs'tan Çıkmayacağını İfade Ediyor'', ''Ankara İçin 2005 Kıbrıs Yılı'', ''Ankara Kırmızı Çizgiler Geçilmeden Çözüm İstiyor'' başlıklarıyla okuyucularına aktardı. 
     
</TEXT>
</DOC>
