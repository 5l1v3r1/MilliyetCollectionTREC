<DOC>
<DOCNO> 315923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/ekonomi/eko03.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika onaylı malzeme ile günde 200 ameliyat 
</HEADLINE>
<TEXT>


Dünya Göz Hastanesi, 'Işıksız göz kalmayacak' sloganıyla başlattığı indirimle ameliyat fiyatını 950 YTL'ye çekti. Hedef, ABD onaylı malzeme ile günde 200 katarakt ameliyatı 

ÖZLEM BAY 

Dünya Göz Hastanesi Yönetim Kurulu Başkanı Eray Kapıcıoğlu, kapasite artışı ve maliyetlerdeki düşüş sonucu indirime gittiklerini, daha önce bin 650 YTL'ye 1 milyar 650 milyon lira yaptıkları katarakt ameliyatını artık 950 YTL'ye 950 milyon lira yaptıklarını söyledi. 
'Işıksız göz kalmayacak' sloganı ile indirim kampanyası başlatan Dünya Göz Hastenesi, günlük ameliyat sayısını 200'e çıkarmayı hedefliyor. Yönetim Kurulu Başkanı Eray Kapıcıoğlu, "Kapasitemizdeki artış ve döviz kurlarındaki gelişmeler maliyetleri aşağıya çekti. Biz de fiyatları kırma yoluna gittik. 1.650 bin YTL olan katarakt ameliyatını indirimle birlikte 950 YTL'ye yapıyoruz. Günde 350 ameliyat yapabilecek kapasiteye ve teknolojiye sahipken günde 80 ameliyat yapıyorduk. Neden fiyatları indirerek bu sayıyı 200'e çıkarmayalım dedik ve 'Işıksız göz kalmayacak' sloganıyla kampanyamızı başlattık" dedi. 
Hedeflerinin daha uygun fiyatlarla daha çok insana ulaşmak olduğunu belirten Kapıcıoğlu, kampanyaya başlatmalarında, indirim isteyen hastalardan gelen mektupların yanı sıra göz tarama bulgularının da etkili olduğunu söyledi. 

180 dolarlık lens 
Çanakkale ve Çan'da Mobil Tır Göz Kliniği ile 10 gün göz taraması yaptıklarını ve bunun sonucunda yüzde 87 oranında göz hastalığı verisine ulaştıklarına değinen Eray Kapıcıoğlu şöyle devam etti 
"Sekiz yıldır katarakt hastası olan bir kadına neden ameliyat olmadığını sordum, 'maddi sıkıntılar yüzünden' dedi. Bunun gibi pekçok kişi vardı. Neler yapabiliriz diye düşündük. Malzeme aldığımız firmalara kampanyayı anlatıp indirim istedik, kabul ettiler. Amerika'nın onayı olmayan hiçbir malzemeyi kullanmıyoruz. Sağlık Bakanlığı 40 dolarlık lensleri bile kullanmaya izin verirken biz katarakt ameliyatlarımızda 180 dolarlık ömür boyu giden lensleri kullanıyoruz." 

5 bin 700 yabancı ameliyat oldu Geçen yıl 5 bin 700 yabancıyı ameliyat ettiklerini, Berlin ve Amsterdam'da açtıkları şubeleriyle bu sayıyı daha da artırmayı amaçladıklarını belirten Kapıcıoğlu, 40'a yakın ülkeye paketler halinde ameliyat sattıklarını söyledi. "Yabancılara ülkelerinin üçte bir fiyatına ameliyat satıyoruz. O ülkelerde 4 bin euro olan bir lazer ameliyatını biz bin 400 euroya yapıyoruz" diyen Kapıcıoğlu, paketler içinde ameliyat, uçak gidiş - dönüş bileti ve beş yıldızlı otelde üç gün konaklamanın da bulunduğunu belirtti. 
Halen Levent, Bağdat Caddesi ve Ataköy'de hastanelerinin bulunduğunu belirten Kapıcığolu, Etiler'de, Altunizade ve Ankara'da da şube açacaklarını söyledi. "Şu anda 50 milyon euroya yakın yatırım yaptık. Yatırımları tamamlandıktan sonra 45 bin metrekare ile dünyanın en büyük entegre göz hastanesi olacağız" diyen Kapıcıoğlu, böylece yılda 200 bin ameliyat yapabilecek kapasiteye geleceklerini kaydetti. 


</TEXT>
</DOC>
