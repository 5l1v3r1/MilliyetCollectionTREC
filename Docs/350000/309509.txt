<DOC>
<DOCNO> 309509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun62.html </URL>
<DATE> 2005/01/26/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
KKTC başbakanı Talat Brüksel'de... 
</HEADLINE>
<TEXT>

     AB yetkilileriyle görüşmeler yapmak üzere Brüksel'e gelen KKTC Başbakanı Mehmet Ali Talat, Arı Hareketi ve Avrupa Politika Merkezi'nin işbirliğiyle hazırlanan panele katıldı. 
     Panelde konuşma yapan Talat, Kıbrıs sorununun geçmişiyle ve sürecin aşamalarıyla ilgili bilgi vererek ''Kıbrıs, çözülmesi çok zor bir siyasi sorun halindedir. Yıllardır bu zorluklarla yaşıyoruz, ancak buna bir çözüm bulacağımıza inanıyorum'' dedi. 
     Talat, KKTC'ye uygulanan izolasyonun kaldırılmasıyla ilgili verilen sözlerin tutulması gerektiğini, birleşik bir Kıbrıs istediklerini ve bunun için müzakerelere başlayabilecekleri sözlerini yineledi. 
     KKTC Başbakanı Talat, Brüksel'deki temasları çerçevesinde, AB Komisyonu'nun genişlemeden sorumlu üyesi Olli Rehn ve ardından AB Ortak Savunma ve Dış Politika Yüksek Temsilcisi Javier Solana ile bir saat süren görüşmeler yaptı. 
     Talat, bu görüşmelerden sonra basına açıklamada bulunmadı. AB yetkilileri de, görüşmeler hakkında açıklama yapmadı. 
     Talat, yarın TSİ 12.00'da Brüksel'den ayrılarak, İstanbul üzerinden KKTC'ye dönecek. 
     
</TEXT>
</DOC>
