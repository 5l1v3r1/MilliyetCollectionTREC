<DOC>
<DOCNO> 338698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur02.html </URL>
<DATE> 2005/05/01/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Geç fark edilen miras... 
</HEADLINE>
<TEXT>

     Konya'nın Karapınar İlçesi'nde yaşayan 4'ü erkek 7 kardeş, yaklaşık 6 ay önce ölen babalarından kalma, toplam değeri 1 milyon YTL'nin üzerinde, çok sayıda tahvil buldu. Ancak, varisler, mirasa zaman aşımı nedeniyle sahip olamadı. 
     AA muhabirinin edindiği bilgiye göre, Karapınar'ın İpekçi Mahallesi'nde oturan ve 1944 yılında manifaturacılığa başlayan Şevki Karakaya, işlerini çocuklarına devrettiği 1986 yılına kadar bu işle uğraştı. 
     Yaklaşık 6 ay önce 86 yaşında geçirdiği bir rahatsızlık sonucu ölen Karakaya, 4'ü erkek 7 çocuğuna geçimlerini sağlayabilecekleri düzeyde miras bıraktı. 
     Aradan geçen zaman içinde babalarından kalan eşyaları gözden geçiren kardeşler, bir sandık içinde 1965 ve 1966 yılından kalma çok sayıda tahvil buldu. Tahvilleri bulduklarında çok şaşırdıklarını ve hemen Merkez Bankası Konya Şubesi'ne götürdüklerini belirten kardeşlerden Yakup Karakaya, şunları söyledi 
     ''Babam ve amcam ticaretle uğraştıkları için, çok iyi gelirleri vardı. Bize de ilçede bizim çocuklarımıza bile yetecek düzeyde miras bıraktı. Sandık içindeki tahviller de babamın ileriye dönük yaptığı yatırımlardır. Tahvillerden aldığımız örneklerle Merkez Bankası'na gittik. 1965-66 yılında Maliye Bakanlığı'ndan alınmış 100 liralık Kalkınma İstikrarı Tahvili'nin 20 yıllık kullanma süresi olduğunu öğrendik. Yani, 20 yıl geçtiği için, tahviller, Hazine'ye aktarılmış.'' Ellerinde yaklaşık 300 adet tahvil bulunduğunu ve yetkililerin tahvillerin bugünkü toplam değerinin 1 milyon YTL'yi aştığını söylediğini bildiren Karakaya, şöyle dedi 
     ''Geç fark ettiğimiz bir miras. Gerçekten çok büyük bir para, ancak yasal süresi geçtiği için bu dakikadan sonra yapacak birşey yok. Zaten tahvil üzerinde de 20 yıllık yazıyor. Babam zamanında yatırım için alıp bir sandığa bırakmış, ancak unutmuş.'' Karakaya, babasından kalan tahvilleri hatıra olarak saklayacaklarını vurgulayarak, ''Tahvillerin süresinin geçmesi bizi fazla üzmedi. Zaten babamız sayesinde şu anda maddi durumumuz gayet iyi'' diye konuştu. 
     
</TEXT>
</DOC>
