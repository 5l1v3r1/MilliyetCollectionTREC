<DOC>
<DOCNO> 328325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/ekonomi/aeko.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'i alınca bölgeye yayılacağız' 
</HEADLINE>
<TEXT>


TeliaSonera CEO'su Anders Igel, Turkcell'i alarak, şirketin bölgedeki olanakları üzerinden eski Sovyetler Birliği ülkelerinde yeni yatırımlar yapacaklarını belirtti 

ŞÜKRÜ ANDAÇ - EVRİM ERGİN 

Turkcell'in yüzde 27'sini alarak, çoğunluk hissesine sahip olmayı planlayan yabancı ortak TeliaSonera'nın CEO'su Anders Igel, anlaşmanın ardından Turkcell'in Ukrayna ve Kazakistan gibi ülkelerdeki yatırımları üzerinden bölge ülkelerine yayılacaklarını söyledi. 
Dün, dünya basını ve telekom analistlerinin sorularını yanıtlayan Igel, yayılma stratejisiyle ilgili olarak, "Öncelikle bir platform oluşturulmasına bakacağız. Daha sonra da Turkcell'in diğer şirketleri üzerinden Turkcell'in stratejisini devam ettireceğiz. Ve Turkcell'in bulunduğu coğrafyalarda genişlemeyi sürdüreceğiz. Önümüze çıkan fırsatları da görüp değerlendireceğiz. Eski Sovyet ülkelerine yapılacak yatırımları genellikle Turkcell üzerinden tasarlıyoruz. Ancak bu ülkelerdeki duruma göre diğer şirketlerimiz adına da yatırım yapabiliriz. Görüyoruz ki, bu anlaşmanın Sonera'ya etkisi sadece Türkiye pazarında olmayacak. Etki Ukrayna, Kazakistan, Azerbeycan, Kuzey Kıbrıs, Moldova, Kazakistan ve Gürcistan'da da olacak" diye konuştu. 
Çukurova Grubu ile uzun zamandır bu konuları konuştuklarını ve ilişkilerde ilerleme kaydettiklerini anlatan Igel, şöyle konuştu 
"Biz daha önce hiç başka bir ülkede küçük ortak olmadık. Ancak Türkiye'de iş yapma modeli bu olduğu için Türkiye'de bu seviyede kaldık. Çünkü bu metod Turkcell'in daha pozitif bir şekilde kendini geliştirebilmesine olanak sağladı. 
Türk pazarı oldukça ilgi çekici konumda. Bizim anlaşma ile çoğunluk hissesine sahip olacağımız Turkcell ise üç operatör arasında Türkiye'nin birincisi. Turkcell ayrıca Ukrayna başta olmak üzere başka bölgede güçlü konumda. Bu anlaşma ile tüm operasyonlarımızla birlikte toplam 39 milyon müşteri sayısına ulaşacağız. 3.1 milyar doları peşin ödeyeceğiz. Anlaşmayı ise gerekli izinlerin alınmasının ardından en kısa sürede tamamlayacağız. Türkiye'de penetrasyon 2002'de yüzde 34.5'lerden 2004 sonunda yüzde 47.9'lara çıkmış durumda, yükselme trendi var. Bu dönemde Turkcell'in gelirlerinde de önemli bir artış görülüyor. Hızlı bir şekilde Due Diligence sürecini tamamlayacağız. Çukurova ile dokümanlar üzerinde anlaşmaları tamamlayacağız. Ayrıca regülatörlerle ilgili sürecin tamamlanmasını bekleyeceğiz." 

'Çağrı muafiyeti olmazsa olmaz' CEO Anders Igel, Turkcell için yaptıkları ilk açıklamada, 'özellikle çağrı muafiyeti' üzerinde durdukları hatırlatılarak, 'Eğer, SPK muafiyet tanımazsa anlaşma gerçekleşmeyecek mi ' şeklindeki soruya karşılık verdiği yanıtta, çağrı muafiyeti koşulunu yineledi. Igel, şöyle dedi 
"Eğer çağrı muafiyeti uygulanmazsa bizim planımız uygulanmaz ve anlaşma bozulur." 

'Diğer şartları şimdi açıklayamam' Anders Igel, çağrı muafiyeti dışında, satın alma ile ilgili başka koşulların olup olmadığının sorulması üzerine , "Şu anda anlaşmanın detayları üzerine bir yorumda bulunmak istemiyorum. Birçok olmazsa olmaz madde bulunuyor. Çağrı muafiyeti bunlardan sadece bir tanesi. Ancak bu maddeleri bu aşamada açıklayamam." 

'Anlaşma bitti teknik ayrıntılar var' Anlaşmanın tamamlandığını belirten Igel, "Teknik açıdan ne yapacağımıza oturup karar vereceğiz. Bizim açımızdan TeliaSonera'nın toplam riskini artırmayacak ancak holdingin olanaklarını artıracak kararalar almamız gerekiyor. Turkcell yönetimi ile bir araya gelip onların nasıl çalışabileceklerini anladıktan sonra bir açıklama yapabilirim" diye konuştu. 

'Çukurova ile ortaklığa devam' Çukurova ile geçtiğimiz yıl genel kurul dolayısıyla yaşanan anlaşmazlıkların hatırlatılması üzerine Igel, "Turkcell'de uzun dönemli ortaklık yapısının temellerini atacağız. Bu süreçte Çukurova Grubu ili işbirliğini de sürdüreceğiz. Çünkü bizim için Çukurova oldukça iyi bir partner. Ayrıca Turkcell'deki halihazırdaki yönetim yapısının devamını sağlayacağız. Ancak yönetim kurulunda bazı değişikliklere de gideceğiz. Çukurova ile ilişkilerimizden bugüne kadar yaşadığımız sıkıntılara rağmen bir pişmanlık duymadık ve son derece iyi bir ilişkimiz oldu" dedi. 

'Telsim'i değil Turkcell'i istiyoruz' Igel, Turkcell'e başka bir alıcının daha yüksek fiyat vermesi halinde ne tür bir reaksiyon gösterecekleri ve Telsim seçeneğini değerlendirip değermlendirmeyeceklerine ilişkin soruya yanıt olarak, "Biz şu anda Turkcell için anlaşma yaptık. Başka bir seçenek düşünmüyoruz" diye konuştu. 


</TEXT>
</DOC>
