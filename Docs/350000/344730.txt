<DOC>
<DOCNO> 344730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy03.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkücüler solculara özendi 
</HEADLINE>
<TEXT>


Ülkücüler, Irak işgalini protesto için kullandıkları "Kahrolsun faşizm"den sonra, şimdi de ÖDP'nin, "İnadına aşk, inadına devrim" sloganından esinlenerek, "İnadına Türk'üz, inadına ülkücüyüz" sloganını üretti 

BELMA AKÇURA İstanbul 


Ülkücü hareket, artık solun sloganlarını kullanmaya başladı. ABD'nin Irak'ı işgalini protesto etmek amacıyla, "Kahrolsun Faşizm" ve "Kahrolsun emperyalizm" gibi sloganlar atan ülkücüler, şimdi de Özgürlük ve Dayanışma Partisi'nin ÖDP , "inadına aşk, inadına devrim" sloganından kopya çekerek, "İnadına Türk'üz, inadına ülkücüyüz" pankartı hazırladı. Ülkücülerin, İstanbul Bağcılar Meydanı'na astığı pankarttaki slogan, solcular tarafından "zaaf" olarak değerlendirildi. ABD'nin Irak'ı işgali sırasında "faşist" olmakla suçlanan ülkücülerin, "Kahrolsun faşizm" sloganını kullanmasına tepkiler gelmişti. Bunun üzerine Ülkü Ocakları, "Biz de faşizme karşıyız" açıklaması yapmıştı. 

'İnatla değil, inayetle' 
ÖDP Genel Başkanı Hayri Kozanoğlu, sloganlarının daha önce de çeşitli kesimlerce defalarca kullanıldığını hatırlatarak, "Biz, 'inadına aşk, inadına devrim, inadına sosyalizm' derken, 12 Eylül döneminde susturulmak istenen bir kuşağın toplumu değiştirme arzusunu ısrarla devam ettirdiğini, bitti denilen sosyalizme sahip çıkışımızı anlatıyoruz. Halbuki derin devletten her zaman yardım görmüş iktidar olma fırsatı bulmuş ülkücü hareket, inatla değil, inayetle ayakta duruyor" dedi. 

'Trajikomik bir durum' 

78'liler Başkanı Celalettin Can ülkücü, faşist hareketlerin solun yöntem ve sloganlarını kullanmasının yeni olmadığını, halkı kazanmak için bu yola başvurduklarını savundu. Can, "Bugün solun sloganlarını ödünç alıyorlarsa, bu solun yarattığı sloganların gücünü ve doğruluğunu ortaya koyar. Ülkücülerin kullanması trajikomik bir durum" dedi. 
Emeğin Partisi Genel Yönetim Kurulu Üyesi Mustafa Yalçıner de ülkücülerin halkı, işçileri etkileyen sloganlara eğilim gösteriyor olmalarının yeni bir şey olmadığını belirtti. Yalçıner, "Hitler'in partisinin adı bile Nasyonal Sosyalizm'di" diye konuştu. 

'Müthiş yaratıcılık'' 
ÖDP Yönetim Kurulu Üyesi Saruhan Oluç'un yorumu da şöyle 
"Müthiş bir yaratıcılık. Ülkücü hareket belli ki büyük bir zafiyet ve zayıflık içinde. Soğuk Savaş bittiğinden bu yana her alanda tıkanma yaşıyorlar. Türkiye'nin çokkültürlü olduğu gerçeğini gördüler, Turan hayaline yaptıkları yatırım karşılığını bulamadı. İç tartışmalarına gönderme yapıyorlar." Ülkü Ocakları yetkilileri konuya ilişkin açıklama yapmaktan kaçınırken, bu sloganı 1980 yılından bu yana kullandıklarını iddia etti. 


</TEXT>
</DOC>
