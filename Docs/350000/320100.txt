<DOC>
<DOCNO> 320100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur22.html </URL>
<DATE> 2005/03/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bu köyde cem evi ve cami aynı binada... 
</HEADLINE>
<TEXT>

     Kırıkkale'nin Sulakyurt İlçesi'ne bağlı Akkuyu Köyü'nde, cem evi ve mescit aynı binayı paylaşıyor. 
     AA muhabirinin aldığı bilgiye göre, Sulakyurt'a 12 kilometre uzaklıkta 80 nüfuslu Akkuyu Köyü'nde, Akkuyu Kültür ve Yardımlaşma Derneği tarafından 2 yıl önce Akkuyu Kültür Merkezi hizmete açıldı. 
     Merkezde toplantı, konuk ağırlama salonlarının yanı sıra vatandaşların ibadetlerini yerine getirebilmeleri için mescit, kültürlerini yaşatmaları için de cem evi bulunuyor. 
     Akkuyu Köyü Muhtarı Rıza Akkuş, AA muhabirine yaptığı açıklamada, köyü nüfusunun çoğunluğunun Ankara'da yaşadığını, ancak bu kişilerin büyük bölümünün yaz mevsimini köyde geçirdiğini söyledi. 
     Mescidi cem evinden ayrı düşünmedikleri için Kültür Merkezi'nde böyle bir uygulama yaptıklarını ifade eden Akkuş, şunları kaydetti 
     ''Mescidi ve cem evini ayrı yerler gibi gösterip aramıza nifak tohumları saçmaya çalışanlara bu uygulamamızla iyi bir cevap verdiğimizi düşünüyorum. Çünkü biz cem evini, camiyi ve mescidi bir kilimin motifleri olarak görüyoruz. Mescidi kullananların da cem evini kullananların da cenazeleri aynı yerden kaldırılıyor, aynı yere defnediliyor. Düğünümüz aynı yerde yapılıyor. Yani acımızı da sevincimizi de birlikte yaşıyoruz.'' Akkuyu Kültür Merkezi'ni ziyaret eden Sulakyurt Kaymakamı Deniz Pişkin de, cem evi ile mescidin aynı çatı altında olmasının toplumun hoşgörü kültürünü çok iyi idrak ettiğini gösterdiğini belirterek, ''Bu durum, Anadolumuzun her zaman barış ve huzur içinde yaşanılan bir kültür mozaiği olduğunun ispatıdır'' dedi. 
     
</TEXT>
</DOC>
