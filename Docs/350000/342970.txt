<DOC>
<DOCNO> 342970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko31.html </URL>
<DATE> 2005/05/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
ABD'nin kota getirmesine Çin'den tepki Politikaya alet edilmemeli 
</HEADLINE>
<TEXT>

     Çin Başbakanı Wen Jiabao, ABD’nin bu ülkeden yapılan bazı tekstil ürünlerinin ithalatında yeniden kota uygulama kararı almasına, "Konu politikaya alet edilmemeli" sözleriyle eleştirdi. 
     Şinhua Ajansı’nın haberine göre, ABD Ticaret Bakanlığı yetkililerinden oluşan heyete konuşan Çin Başbakanı Wen, iki ülke arasında bazı ticari sorunlar olduğunu kabul etti. 
     Çin’in dolara karşı çok dar bir aralıkta işlem görmesine izin verdiği yuanın revalüe edilmesi konusunda "Şartlar elverişli olduğunda daha esnek kura geçiş hedefimize bağlıyız" diyen Wen, ABD başta olmak üzere bu konuda ülkesine yapılan baskılar konusunda ise tepkisini şu sözlerle gösterdi 
     "Para birimimiz yuanda reform yapılması Çin’in egemenliğindedir. 
     Bu konuda yapılacak baskılar ya da ortaya konulacak medya oyunları, problemlerin çözümüne katkı sağlamayacaktır. Koşullar uygun olmadığı sürece, dış baskılar olsa da ihtiyatsız davranmayacağız." ABD’nin Çin’den ithal edilen pamuklu pantolon, pamuk dokuma gömlek ve iç çamaşırları için kota uygulanacağını açıklamasına da tepki gösteren Çin Başbakanı Wen, "İki ülke arasında bazı ticari sorunlar mevcut. Fakat ekonomik meseleler politikaya alet edilmemeli. ABD’nin bu adımı ikili ticaretin geliştirilmesi için sağlıklı değil" diye konuştu. 
     ABD Ticaret Bakanı Carlos Guitierrez, cuma günü yaptığı açıklamada, kotaların kalkmasıyla 1 Ocak’tan bu yana, ABD tekstil piyasasının Çin ürünleri tarafından istila edildiğini ve bu durumun ABD’deki tekstil sektörünü ve binlerce tekstil işçisini tehdit ettiğini bildirmişti. 
     Konuya yakın kaynaklar, ABD’nin asıl amacının yuanda revalüasyon yapılmasını sağlamak olduğunu belirterek, bazı Çin tekstil ürünlerine kota getirilmesinin önemli bir etki doğurmaktan daha çok pazarlık gücünü artırmak için atılmış bir adım olduğunu belirtiyorlar. 
     
</TEXT>
</DOC>
