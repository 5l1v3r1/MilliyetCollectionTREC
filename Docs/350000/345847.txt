<DOC>
<DOCNO> 345847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas32.html </URL>
<DATE> 2005/05/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Mi5'in telekulağı açık artırmadan çıkarıldı 
</HEADLINE>
<TEXT>

     İnternette açık artırmaya çıkarılan İngiliz istihbarat servisi Mi5’in dinleme cihazının satışından vazgeçildi. 
     Cihazı satışa çıkaran Kuzey İrlanda’nın en büyük partisi Sinn Fein İRA örgütünün siyasi kanadı , parti merkezinin yer döşemelerinin altında geçen eylülde bulunan "telekulağın" Ebay internet sitesindeki satışından vazgeçtiğini açıkladı. 
     Partinin genel sekreteri Mitchel McLauglin, "telekulağı" satmaktan vazgeçme gerekçesini açıklarken, İngiliz servislerini "beceriksizce sansür uygulamakla" suçladı. Genel sekreter, "Açık artırma, İrlanda ve diğer ülkelerde büyük ilgi uyandırmıştı. Anlaşılan bu Mi5’i rahatsız etti" dedi. 
     Sinn Fein lideri Gerry Adams’ın mektubunun iliştirildiği dinleme sistemi, uzun ömürlü bataryayla çalışan alıcı ve vericiden oluşuyor. 
     Sistem, 1,5 m boyunda bir kutunun içinde bulunuyor. Adams, mektupta dinleme cihazının bulunuşuyla ilgili ayrıntılı bilgi veriyor ve Mi5 sorumlusu Eliza Manninham-Butler’in, dinleme cihazını kendilerinin yerleştirdiğini geçen ocakta kabul ettiğini anlatıyordu. 
     "Telekulağa" teklif edilen miktar, dün akşam bin doları aşmıştı. 
     Açık artırmadan gelecek para, Sinn Fein’in "İrlanda’nın özgürlük ve birliği uğrundaki mücadelesinde kullanılacaktı." 
     
</TEXT>
</DOC>
