<DOC>
<DOCNO> 316555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur51.html </URL>
<DATE> 2005/02/18/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Arıtman, Barbaros Çocuk Köyü'nü ziyaret etti 
</HEADLINE>
<TEXT>

     CHP İzmir Milletvekili Canan Arıtman, Barbaros Çocuk Köyü'nü ziyaret ederek yöneticiler ve köyde kalan çocuklarla görüştü. 
     Arıtman, basın mensuplarının alınmadığı ziyaretin ardından yaptığı açıklamada, yöneticilerden ve çocuklardan sorunlar hakkında bilgi aldığını söyledi. 
     Çocukların hepsinin yaşananlardan dolayı çok travmatik bir durumda olduğunu ifade eden Arıtman şunları kaydetti 
     ''Çocuklar çok büyük bir haksızlığa uğradıklarını düşünüyorlar. Haksız yere damgalandıklarını düşünüyorlar ve bunun getirdiği psikolojik sarsıntıyı aşmaya çalışıyorlar. Köyde, çocuklara hem psikolojik hem de psikiyatrik desteğin verilmeye başlandığını öğrendim.'' Arıtman, çocukların şu anki en büyük korkularının köyden, birbirlerinden ve anneleri olarak görev yapan bakıcı kadınlardan ayrılmak olduğunu belirterek, ''Gerçekte masum olan bu çocuklara tüm toplumun, sevgi, şefkat ve anlayışla yaklaşarak sahip çıkması gerektiğini'' söyledi. 
     
</TEXT>
</DOC>
