<DOC>
<DOCNO> 305305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/siyaset/siy01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in bileti kesildi 
</HEADLINE>
<TEXT>


CHP lideri Baykal, kurultay öncesi Livaneli'nin genel başkanlığa adaylığı yönünde kulis yapan Derviş'e Parti Meclisi'nde yer vermeme kararı aldı 

ANKARA Milliyet 


Yerel seçim sonrası parti politikalarını sert şekilde eleştirerek genel başkan yardımcılığı görevinden istifa eden CHP İstanbul Milletvekili Kemal Derviş, 29 Ocak'taki olağanüstü kurultay öncesi muhaliflerle teması nedeniyle CHP Genel Başkanı Deniz Baykal'ın kara listesine girdi. 
Baykal, İstanbul Milletvekili Zülfü Livaneli'nin genel başkanlığa adaylığı yönünde milletvekilleri arasında kulis yapan Derviş'e kurultayda yenilenecek Parti Meclisi'nde PM yer vermeme kararı aldı. Derviş'e yakın isimlerden İstanbul Milletvekili Zeynep Damla Gürel de PM'de yer almayacak. 
Yönetimin kararı Derviş cephesinde, "Doğal bir karar, sürpriz olmaz" diye karşılandı. Derviş, 23- 24 Ekim 2003'teki kurultayda Baykal'ın delegelere sunduğu isimler arasında liste başında yer aldı. Baykal, 1021 oyla PM'ye giren Derviş'i genel başkan yardımcısı olarak görevlendirdi. Gürel de, Derviş'in "kontenjanından" 1068 oyla PM'ye girdi. Derviş'in görevinden istifa etmesinden bu yana Derviş ve Gürel, PM toplantılarına katılmadı. 
CHP İstanbul Milletvekili Memduh Hacıoğlu da, yarışın, kurultay günü turlar sonunda şekil alacağını, 2 isim arasında geçmesi gerektiğini söyledi. 


</TEXT>
</DOC>
