<DOC>
<DOCNO> 325229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/ygokce.html </URL>
<DATE> 2005/03/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kaptanın gururu 
</HEADLINE>
<TEXT>



Beşiktaş - Trabzon derbisi beklenen tempoyla ve beklenen futbolla oynanmadı. İki takımın da mutlak galibiyete gereksinimi vardı ama birbirlerine karşı uzatma dakikalarına kadar üstünlük kuramadılar. Beşiktaş Carew'siz, lidersiz kadrosuyla, Çalımbay'ın savunma tercihi, adam markajına dayalı oyunuyla üretmekten çok, rakibi baskı altına alıp tüketmeye, durdurmaya yönelik bir oyun anlayışıyla sahadaydı. Trabzonspor ise daha zengin ve oturmuş kadrosuyla elbette şansını deniyordu. Ancak Yattara, Gökdeniz ve Fatih, Beşiktaş'ın sıkı savunma düzenini bozacak, sarsacak beceriyi gösteremediler, zamanı, alanı ve şansı bulamadılar. Özellikle Yattara bu maçın kilit adamıydı. Önce sağ kanatta şansını denedi. İbrahim Üzülmez ve ona yardım eden arkadaşlarının markajıyla umduğunu bulamadı. Sol kanada geçti, orada da Ali Güneş devreye girdi. Zaten Toraman ve Mustafa Doğan, adam adama markajla görevlerini eksiksiz yapıyorlardı. Markajı aşıp şuta dönüşen ataklarda da Cordoba fırsat vermedi. 

Ahmet Dursun etkiliydi 
Beşiktaş'ta Ahmed Hassan, Tümer ve İbrahim Akın, kendilerinden beklenen etkili oyuncu kimliğini gösteremediler. Yerlerini Pancu, Veysel ve Okan'a bıraktılar. Ahmet Dursun, daha baskılı ve daha enerjik bir maç çıkartıyordu. Maçın sonlarına doğru Pancu'nun derin pasıyla buluştu ama yüzde yüz gollük fırsatı Petkovic'in ellerine teslim etti. 
Beşiktaş'ın, Trabzonspor karşısında tek üstünlüğü kornerlerdi 6 - 1 . İşte günü de son korner atışı belirledi. 90 3'te köşeden gelen topa müthiş bir kafa vuruşu. Vuruşu yapan Kaptan. Gemiyi kurtaran Kaptan. Yeni heveslere ve yeni hedeflere yelken açan da Beşiktaş 
Şimdi zirvede yığınla olasılık var. İsteyen, istediği hesabı yapabilir. Ucu açık bir lige doğru gidiyoruz. Başka ne denir 



</TEXT>
</DOC>
