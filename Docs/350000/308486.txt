<DOC>
<DOCNO> 308486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur10.html </URL>
<DATE> 2005/01/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Marmaris'te 48 yıl sonra dolu yağdı 
</HEADLINE>
<TEXT>

     Gülşah GÜYÜK DHA 

      MUĞLA'nın Marmaris İlçesi, 48 yıl sonra yağan dolu ve ardından etkili olan sağanak yağmurla göle döndü. 
     Yetkililerin ifadesine göre Marmaris'te 1957 yılından bu yana ilk kez önceki gece dolu yağdı. Ardından başlayan yağmur gece ve dün gün boyunca devam etti. Yağmur zaman zaman yerini kısa süreli dolu yağışına bıraktı. 
     İlçenin cadde ve sokakları mazgalların tıkanması nedeniyle göle dönerken özellikle Kemal Seyfettin Elgin Bulvarı'nda trafik durdu. Belediye ekiplerinin müdahalesiyle tıkanan kanallar açılıp biriken sular tahliye edildi ve yol trafiğe açıldı. 
     Öte yandan Marmaris- Muğla Karayolu'nun Karadere Mevkii, Aksaz yolu ve İçmeler mevkiinde yağmurun etkisiyle yamaçlardan kopan kayalar yola yuvarlandı. Yoldaki kayalar iş makineleriyle temizlenerek tehlike yaratması önlendi. Meteoroloji yetkilileri bölgede yağışın devam edeceğini bildirdi. 
     
</TEXT>
</DOC>
