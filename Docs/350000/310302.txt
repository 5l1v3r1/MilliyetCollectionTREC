<DOC>
<DOCNO> 310302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo14.html </URL>
<DATE> 2005/01/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Adanaspor'da üç imza 
</HEADLINE>
<TEXT>

     İkinci Futbol Ligi A Kategorisi takımlarından Adanaspor, kadrosunu 3 yeni transferle güçlendirdi. 
     Başkan Çağdaş Ergin ile İcra Kurulu üyeleri Ali Akdemir, Ali Hikmet Gülgil ve Tevriz Dura'nın hazır bulunduğu kulüp lokalindeki törende, Bursaspor'dan Ümit Ozan ile Samsunspor'dan Ertan ve Emre, bir yıllık sözleşme imzaladılar. 
     Çağdaş Ergin, İcra Kurulu ile uyum içinde çalıştıklarını, hedeflerinin ligin ikinci yarısında başarılı sonuçlar alarak, bulundukları A Kategorisi'nde kalmak olduğunu söyledi. Ergin, şöyle dedi 
     ''Sezon sonunu kadar kulübün faaliyetlerini yürütmek üzere Büyükşehir Belediye Başkanı Aytaç Durak ve AK Parti İl Başkanı Abdullah Doğru'nun çabası sonucu oluşturulan İcra Kurulu ile uyum içinde çalışıyoruz. Adanaspor'da beklenmedik gelişmeler yaşandı. Ligin ikinci yarısında takımın toparlanacağına inanıyorum. Herkes üzerine düşen görevi yaparsa takımın yerini koruyacağına inanıyorum. Tüm Adanalıların desteğiyle daha iyi yerlere geleceğiz.'' Teknik Direktör Şevket Kesler de zor görev üstlendiklerini, kadronun yeni sporcularla güçlenmesiyle bulundukları kategoride kalma şanslarının artığını ifade ederek, şöyle konuştu 
     ''İcra kurulu, teknik heyet ve taraftar derneklerinin çabalarıyla kulüpte güzel gelişmeler yaşanıyor. Adanaspor'a sempati duyan ve bütçemize uygun sporcuları renklerimize bağlıyoruz. Bir forvet oyuncusu alarak transferi tamamlayacağız. Kayseri deplasmanında karşılaşacağımız Erciyesspor'a rahat teslim olmayacağız.'' Bursaspor'dan transfer edilen golcü oyuncu Ümit Ozan ise geçen sezon başında Adanaspor'da oynadığını, Adana'yı çok sevdiğini, takıma yararlı olmak için yeniden sözleşme imzaladığını söyledi. 
     
</TEXT>
</DOC>
