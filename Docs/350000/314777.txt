<DOC>
<DOCNO> 314777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/ekonomi/ekoz1.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardan korkan manav hale gitmedi Ama zammı ihmal etmedi 
</HEADLINE>
<TEXT>


BÜLENT YARDIMCI 

İstanbul kara alışık değil. Kar yağınca 'bereket yağıyor' diye sevineceğimize, feleket yağıyormuş gibi üzülüyoruz. 
Neden 
Çünkü aşırı büyüyen İstanbul'un alt yapısı kentin yükünü taşımıyor. Bırakın kar yağmasını, biraz yağmur yağınca İstanbul'un ana yolları, kavşakları kilitleniyor. 
Geçtiğimiz pazar günü yağan kardan sonra da böyle oldu. Okullar tam 5 gün açılamadı. Çünkü İstanbul, kara alışık değil, karla birlikte yaşamayı bilmiyoruz. 
İstanbul Meyve Sebze Komisyoncuları Derneği İMESKOM Başkanı Burhan Er, dün açıkladı. Karlı günlerde İstanbul'un manavları, pazarcıları, marketçileri Sebze - Meyve Hali'ne gidip mal almamışlar. Sayısı 300 den fazla olan semt pazarlarının çoğu karlı günlerde açılmamış. Bu nedenle halde bulunan sebze - meyve satılamadığı için ya çürümüş ya da donmuş. 
Burhan Er, karlı günler boyunca 2 milyon 660 bin YTL değerindeki 560 ton sebze - meyvenin bozularak çöpe atıldığını söylüyor. 

Zincir yok, zam var 
Pazarcının, manavın, marketçinin hale gidip aldığı malı taşıyacağı taşıtı var ama karlı günlerde takacağı zinciri yok. Ya da zinciri de var ama, takmaya üşeniyor. "Bugün de domates satmayayım" diye düşünerek tembellik yapıyor. Hale gidip yeni mal almaya üşeniyor ama tezgahtaki ucuz malın etiketine kar zammı yapmayı ihmal etmiyor. 
Er, Bayramşapa ve İçerenköy halleri ile sadece İstanbul halkına değil Trakya bölgesine de hizmet verdiklerini, hatta Yunanistan, Bulgaristan, Romanya ve Makedonya gibi bazı Balkan ülkelerinden bile müşterileri olduğunu söylüyor. Çünkü İstanbul Sebze - Meyve Hali, Doğu Avrupa ve Ortadoğu'nun en büyüğü... Burada tropik ve egzotik meyveler de dahil yok yok... 

Markette pahalı 
Halde yok yok ama İstanbul sebze - meyve piyasasında da rekabet yok. İstanbul halkı sebze - meyveyi pahalı yiyor. 
Başkan Burhan Er, 8 Şubat tarihinde halde kilosu 80 kuruş olan domatesin süpermarketlerde 2.5 - 3 YTL'den satıldığını öne sürüyor ve "Sebze - meyve halde ucuz, markette pahalı" diye konuşuyor. "www.sebzemeyve.com" internet sitesinden İstanbul Hali'ndeki günlük toptan fiyatları öğrenebilirsiniz. Dünkü cumartesi hal fiyatları ise aşağıda. Listeyi kesip cebinize koyun ve çarşıya gidip bakın bakalım, sebze - meyve perakende kaça satılıyor 

İstanbul halinde meyve sebze fiyatları Ürün Kg. YTL Domates 0.80 - 1.30 Çarliston 1.50 - 1.70 Patlıcan 1.30 - 1.50 Fasulye 2.50 - 3.50 Pırasa 0.50 - 0.60 Karnıbahar adet 0.50 - 070 Bakla 1.90 - 2.20 Ispanak 0.20 - 0.50 Portakal 0.40 - 0.70 Mandalina 0.60 - 1.10 Havuç 0.15 - 0.35 Kuru soğan 0.15 - 0.18 


</TEXT>
</DOC>
