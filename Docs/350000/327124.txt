<DOC>
<DOCNO> 327124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur14.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk bayrağı çıkartmasını kazıyan avukata dayak 
</HEADLINE>
<TEXT>

     Turaç TOP- Bahri KARATAŞ İZMİR, DHA 

      İZMİR Barosu avukatlarından Nedim Değirmenci, internet kafe girişine yapıştırılan Türk bayrağı çıkartmasını kazıdığı gerekçesiyle işyeri sahibi ve kardeşi tarafından tekme tokat dövüldü. 3 dişi ve çene kemiği iki yerinden kırılan avukat Değirmenci, kaldırıldığı hastanede tedavi altına alınırken, internet kafe sahibi ve kardeşi, savcının talimatıyla serbest bırakıldı. 
     Olay, saat 01.00 sıralarında Yeşilyurt Semti, 502 2 Sokak, 26 numaradaki Arslan İnternet Kafe' önünde meydana geldi. İnternet kafenin sahibi 35 yaşındaki Bülent Arslan ve kardeşi 27 yaşındaki Necmettin Arslan, iddiaya göre, işyerinin girişindeki duvara yapıştırdıkları, üzerinde, Türk milleti beydir. Beylerin ağası olamaz' yazan Türk bayrağı çıkartmasının, aynı binada oturan İzmir Barosu avukatı Nedim Değirmenci tarafından kazınmaya çalışıldığını gördü. Olaya tepki gösteren Arslan kardeşler, kendilerine küfür ettiğini öne sürdükleri avukat Değirmenci'yi tekme tokat dövdü. Çevre sakinlerinin ihbarı üzerine olay yerine gelen polis, avukat Değirmenci'yi çağırılan ambulansla hastaneye gönderirken, Arslan kardeşleri gözaltına aldı. Atatürk Eğitim ve Araştırma Hastanesi Plastik Cerrahi Servisi'nde tedavi altına alınan Değirmenci'nin, üç dişi ile çene kemiğinin iki yerinden kırıldığı belirlendi. Hayati tehlikesi bulunmayan ve konuşmakta güçlük çeken Değirmenci'nin ameliyat edileceği bildirildi. Haklarında yasal işlem yapılan Bülent Arslan ve kardeşi Necmettin Arslan, savcının talimatıyla serbest bırakıldı. 
     
     GEREKENİ YAPTIK 
     İnternet kafe sahibi Bülent Arslan, "Bir yıl önce, işyerimizin girişinin iki yanına çıkartma Türk bayraklarını yapıştırdık. Bayraklardan birine 7-8 defa sürekli zarar verildi. Ancak bir türlü kimin yaptığını bulamadık. Gece geç saatlerde gelen sesler üzerine dışarı çıktığımızda bir kişinin bayrağı elindeki cisimle kazıdığını gördük ve hemen müdahale ettik. Sonradan avukat olduğunu öğrendiğimiz kişiye Sen Türk değil misin ' diye sorduk. O da bize, hakaretler yağdırıp küfür etti. Biz de gerekeni yaptık. Karşılıklı şikayetçi de olduk. Mersin'deki olayın ardından öyle bir hassasiyet var ki, kimse ne olacağını bilemiyor. Türkler'in tarihte neler yaptığını herkes gördü. Yetkilileri göreve çağırıyoruz'' dedi. Arslan'ın kardeşi Necmettin Arslan da böyle bir girişimde bulunan kişinin avukat olmasının düşündürücü olduğunu söyledi. 
     
     ÇAĞDAŞ HUKUKÇULAR KINADI 
     Bu arada, olayla ilgili yazılı açıklama yapan Çağdaş Hukukçular Derneği İzmir Şubesi, avukat Değirmenci'ye yapılan saldırıyı kınadı. Açıklamada, son günlerde ortaya konan provakasyonun uzantısı olan bu olayın son olması, halkı kin ve nefrete sürükleyen açıklamaları yapanların soruşturmaya tabi tutulması ve yürütülen linç kampanyasının son bulması gerektiği vurgulandı. 
     
</TEXT>
</DOC>
