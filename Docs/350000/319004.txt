<DOC>
<DOCNO> 319004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/asik.html </URL>
<DATE> 2005/02/27/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Anakent çalışıyor 
</HEADLINE>
<TEXT>


İstanbul Belediye Başkanı Kadir Topbaş, geçen perşembe Moskova'ya gitti. Yanında dış ticaret şirketi sahibi oğlu Ersan Topbaş, tekstilci damadı Faruk Kavurmacı ve 2 müteahhit vardı. Damat Kavurmacı, 27 Nisan 2004 tarihli Yeni Şafak'ta dışa açılmaktan söz ediyordu. Herhalde Moskova'da yararlı temaslar yapmıştır. 
Kadir Topbaş, geçenlerde TÜGİAD'da yaptığı konuşmada çocuklarının devletle iş yapmaması konusunda özellikle duyarlı olduğunu anlatmıştı. O yüzden önceki gün gazetemizdeki haberi görünce şaşırdık. 

Moda'da "Cafe Teras" adlı bir çay bahçesiyle yanında bir otopark vardır. Sakız Adası'ndan gelen Rumlar bu arsaya köşk yapmış, bahçesine sakızağaçları ekmişler. Köşk yıkılmış, ağaçlar ayakta kalmış. Moda'da 70 yıldır halkın nefes aldığı açık alandır burası. Geçmişte bira bahçesiydi, şimdi çiçek serası, kahve ve lokanta... Büyükşehir Belediye Meclisi geçen hafta bu alana, Anıtlar Kurulu'nun yasak kararına rağmen, imar izni verdi. Büyükşehir Meclisi'ndeki CHP grubu, imar iznine karşı çıktı. Ne var ki, sayıları yetmedi. Kadıköy Belediye Başkan Yardımcısı Gürsel Tekin, telefonda Kadıköylüleri bu alanı ve hukuku savunmaya çağırırken 
- Yeşil alanı ortadan kaldıran tüm plan değişiklikleri, AKP'lilerin oylarıyla hemen Meclis'ten geçiyor, dedi. 
Şaşırmadık... 

Sümerbank, SEKA, Tekel, Denizcilik İşletmeleri IMF'nin parasıyla mı kuruldu ki, IMF'nin talimatıyla satılıyor 
Akif Kökçe 

Hayırlı i ler... Başbakan Tayyip Erdoğan, şimdi de CHP Grup Başkan Vekili Kemal Anadol'a dava açmaya hazırlanıyor. Erdoğan, geçenlerde "CHP'nin geçmişi kirli" deyivermiş, Kemal Anadol buna 
- CHP'ye dil uzatma küstahlığında bulunan Erdoğan bunun altında kalır, cevabını vermişti. 
Erdoğan'ın avukatı, Kemal Anadol'a gönderdiği mektupta, "Ya küstahça sözünü geri al ya dava açacağız", demiş. Anadol sözünü geri almıyor. Küstah "sıra, saygı tanımayarak terbiyesizce ortaya atılan" anlamına geliyor. 

Sisli uzaklardan... Mustafa Kemal Erdemol, Londra'da çalışan soylu bir gazeteci. Geçenlerde kitabı yayımlandı Donkişot Yayınları'ndan "Lordlar Kamarası'nda Taranmak Yasak"... Birbirinden hoş denemeler yer alıyor kitapta. Ve uzaklarda yaşanan hayatlardan ayrıntılar. 
Leeds United taraftarı, Tottenham Hotspur taraftarını "Tısss" diye bir ses çıkararak kızdırırmış. Çünkü Tottenham'ı Yahudiler kurmuş. Ve Yahudilere gaz odalarında musluktan çıkan sesi anımsatırlarmış böylece. Bir maç uğruna ne acımasızlık... 

Dünya üzerinde hicvin son bulması, bütün kötülüklerin ortadan kalkmasıyla mümkün olabilir. 
John Dryden 

Mizah ilaçtır... Fransız devrimi sonrası... 1830'lu yıllar... Fransa Kralı Louis Philippe için her şey iyi gidiyor. Kral yiyor içiyor, sarayda keyfine bakıyor. Derken Charles Philipon adlı ünsüz bir ressam, "La Caricature" adında bir mizah dergisi yayımlamaya başlıyor. Dergide Kral Philippe'in yüzünün giderek armuda dönüştüğü 4 karelik bir karikatür "saray"ın canını fena halde sıkıyor. Dergi toplatılıyor. Karikatürist Philipon, "Kral'ın şahsına hakaret"ten mahkemeye çıkarılıyor. Yaptığı konuşmada söylediklerini piyasaya yeni çıkan "Statü Korkusu" adlı kitaptan aktaralım 
"Philipon'a göre armuda benzeyen her şey bulunup tutuklanmalıydı armutların kendilerini bile mahk m etmek gerekiyordu. Fransa'da armut ağaçlarında ne kadar armut varsa hapsi boylamalıydı." 
Philipon, 6 ay hapis cezası almış. Buna rağmen armut biçimli karikatürü başka bir dergide yayımlayınca cezası 2 yıla çıkarılmış. 
Mizah en güçlü eleştiri yollarından biridir. Karikatür ve mizahın hedefe isabet ettiğini, hedef aldığı şahsın öfkesinden anlayabilirsiniz. 
Sigmund Freud, eleştiriler espri yoluyla iletildiği takdirde, esprinin ele aldığı kişinin de bundan katı söze oranla çok daha fazla etkilendiğini anlatıyor. Aziz Nesin ise diyor ki 
"Halk, kendini ezenlere karşı başkaldırmak için yeterince gücü, yürekliliği dayanışması olmadığı için, onlara karşı mizahı bir başkaldırma silahı olarak kullanmakla yetinmez, aynı zamanda baskı altında ve ezilirken de yaşayabilmek için, yaşama gücünü elde edebilmek için mizah yoluyla boşalıp psikolojik olarak rahatlar..." 
Üst katlarda dönen onca dolaba, halka yönelik onca aşağılamaya, yapılan onca yanlış işe karşı aşağıdakilerin tek silahı var Mizah. Elden bırakmayalım. 



</TEXT>
</DOC>
