<DOC>
<DOCNO> 342788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo12.html </URL>
<DATE> 2005/05/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Alonso İstanbul'da iyi bir netice alacağımıza inanıyorum... 
</HEADLINE>
<TEXT>

     Formula 1 Dünya Şampiyonası’nda yarışan Renault takımının pilotu Fernando Alonso, 21 Ağustos’ta yapılacak İstanbul’daki yarışta başarılı olacağına inandığını söyledi. 
     Sezonun geride kalan 5 yarışının ardından sürücüler klasmanında 44 puanla lider durumda bulunan İspanyol pilot, Otomobil Sporları Federasyonu Başkanı Mümtaz Tahincioğlu ve Renault Mais Genel Müdürü İbrahim Aybar ile birlikte Sultanahmet Hipodrom Meydanı’nda gerçekleştireceği "Roadshow" öncesinde basın toplantısı düzenledi. 
     İstanbul’a gelmekten dolayı çok memnun olduğunu anlatan Alonso, ilk önce Tahincioğlu’nun sorularını yanıtladı. Alonso’nun konuşmalarına tercümanlık yapan Tahincioğlu, basın mensuplarından soruları almadan önce, sadece Alonso ve organizasyon için soru yöneltmelerini, diğer takımlarla ilgili soru sorulmamasını istedi. 
     
     SPEEDPARK İÇİN İDDİALI 
     Alonso, 21 Ağustos’taki Türkiye Grand Prix’ine ilk kez ev sahipliği yapacak İstanbul Speedpark pisti hakkındaki görüşlerinin sorulması üzerine, "Pistin saat yönünün tersinde olması bizim için fark etmiyor. Fiziksel olarak boyun kaslarımız ters çalışacaktır. Buna hazırlıklı olmamız lazım. Bu hazırlığı yapıp öyle geleceğiz. Bizim aracımız sıcak havalara uygun. İstanbul Speedpark’ta iyi bir netice alacağımıza inanıyorum" dedi. 
     Fernando Alonso, bu spora ilginin artması için ilk koşulun bu tip organizasyonlar düzenlemek olduğunu vurgulayarak, "21 Ağustos’ta F1’in Türkiye’de yapılacak olması, Türkiye’de bu spora olan ilgiyi artıracaktır. Şu anda sizde motor sporlarında kaç kategori olduğunu bilmiyorum. Kategoriler artarsa, Formula 1 için Türk pilot da yetişebilir" diye konuştu. 
     
     "HATA YAPMAZSAK, ŞAMPİYONLUĞU GÖĞÜSLEYECEK DURUMDAYIZ" 
     Alonso, "Şu anda şampiyonluğa en yakın adaylardan birisiyiz. Hem takım, hem de sürücüler açısından iyi motive edildik. Herhangi bir hata yapmazsak, şampiyonluğu göğüsleyecek durumdayız. Ama bu sporda her şey olabilir" dedi. 
     Dünya şampiyonluğu için favori gösterilmesinin üstünde baskı kurup kurmadığıyla ilgili bir soruya da Alonso, "Geçen yıldan daha rahat konumdayız. Renault genç bir takım. Bu pozisyonu korumaya çalışacağız. 
     Bu pozisyonda olmak gurur verici. Arkamda kimin olduğu önemli değil, benim için geçilmemek önemli" diye yanıt verdi. 
     Alonso bugünkü etkinlikle ilgili olarak da "Bu tip organizasyonlar benim için çok ilgi çekici oluyor. Halkla iç içe, gözlerinin içine baka baka yarışmak çok güzel" dedi. 
     
     "ÇOK ÇALIŞIYORUZ" 
     Kış aylarında takımın çok iyi çalıştığını, başarıya ulaşacak bir otomobil yaptığını vurgulayan Alonso, "Bu başarının elde edilmesi için hem ben, hem de diğer sürücüler çok çalıştık, işin hakkını vermeye çalışıyoruz. Şu andaki durumumuz çok çalışmaktan geliyor" diye konuştu. 
     İspanyol pilot, kendisini bu sezon en çok Kimi Raikonnen’in zorladığını, Imola pistinin de en zorlu pist olduğunu anlattı. 
     Fernando Alonso, İstanbul’daki gibi yeni pistlere nasıl hazırlandıklarının sorulması üzerine de, "Genellikle yeni pistlerin hakkında bilgi alıyorum. Yeni yerlere 4-5 gün erken gidiyoruz. Her bilgiyi topluyoruz. İstanbul’a da 4-5 gün önce geleceğiz" dedi. 
     Fernando Alonso ayrıca, risk almayı sevdiğini, Formula 1’in kendisi için bir tutku olduğunu sözlerine ekledi. 
     
     GÜLER VE TOPBAŞ DA İZLEDİ 
     Basın toplantısını Turizm Bakanlığı Müsteşarı Ali Alp, İstanbul Valisi Muammer Güler ile İstanbul Büyükşehir Belediye Başkanı Kadir Topbaş da izledi. 
     Toplantıya basın mensupları da yoğun ilgi gösterdiler. Toplantının yapıldığı basın çadırı tamamen dolarken, bazı gazeteciler de ayakta kaldı. 
     Bu arada, toplantının ardından Alonso, Sultanahmet Camii önünde F1 aracıyla birlikte basın mensuplarına poz verdi. 
     
</TEXT>
</DOC>
