<DOC>
<DOCNO> 321774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun29.html </URL>
<DATE> 2005/03/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Suriye askerleri, Lübnan'da yeniden konuşlandırılmaya başlandı... 
</HEADLINE>
<TEXT>

     Suriye askerlerinin, Lübnan'dan çekilme kararı doğrultusunda, ülkenin doğusuna yeniden konuşlandırılmaya başladığı bildirildi. 
     Lübnanlı bir güvenlik kaynağı, Suriye birliklerinin, iki evreli planın ilk aşamasına uygun olarak Bekaa Vadisi'ne konuşlandırılmasının başladığını belirtirken, bu birliklerin hangi bölgelerden çekildiğine ilişkin açıklama yapmadı. 
     Suriye Devlet Başkanı Beşşar Esad ile Lübnan Devlet Başkanı Emil Lahud, dün bir araya gelerek, Suriye birliklerinin mart sonuna kadar Bekaa Vadisi'ne çekilmesini onayladıklarını açıklamış, ancak Lübnan'dan tamamen çekilmenin ne zaman tamamlanacağını bildiren bir takvim sunmamıştı. 
     Adının açıklanmasını istemeyen bir Suriyeli yetkili de AFP'ye yaptığı açıklamada, Suriye'nin, askeri istihbaratçılar dahil, bütün birliklerini Lübnan'dan çekeceğini söylemişti. 
     
</TEXT>
</DOC>
