<DOC>
<DOCNO> 339738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy05.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnold İstanbul'a geliyor 
</HEADLINE>
<TEXT>


California'da 24 Nisan'ı "Ermeni soykırımını anma günü" ilan eden Schwarzenegger, Erdoğan'la temmuz ayında düzenlenecek enerji konulu konferansta 'karşılaşacak' 

GÜLÇİN ÜSTÜN Ankara 


Ermeni iddialarına destek vererek 24 Nisan'ı "soykırımı anma günü" ilan eden California Valisi Arnold Schwarzenegger, 13 - 15 Temmuz'da düzenlenecek Uluslararası Hidrojen Enerjisi Konferansı'na katılmak için İstanbul'a gelecek. Başbakan Recep Tayyip Erdoğan, ABD ziyaretinde görüşmeyebileceğini açıkladığı Schwarzenegger'le açılış konuşmasını yapacağı konferansta karşılaşacak. 
"Terminatör" lakaplı Hollywood yıldızı Schwarzenegger'in Ermeni soykırımı iddialarıyla ilgili kararı, Türk kamuoyunda büyük tepki toplamıştı. 5 - 7 Haziran'daki ABD ziyaretinde California'ya da gideceğini belirten Erdoğan ise, "Tribünlere oynuyor. Kendisiyle görüşüp görüşmeme konusunu değerlendiriyorum" diye konuşmuştu. Ancak Schwarzenegger'in, Erdoğan'ın da katılması beklenen Uluslararası Hidrojen Enerjisi Konferansı'na geleceği ortaya çıktı. Schwarzenegger'in toplantıda konuşma yapacağı da kaydedildi. 
Kongre Başkanı Prof. Dr. Engin Türe, hidrojen enerjisine büyük önem veren Schwarzenegger'e, 'Türkiye'de sert tepkiyle karşılaşırsın" diyenlerin olabileceğini söyledi. Schwarzenegger'in Türkiye'ye gelmesini istediklerini kaydeden Türe, "Gerçekleri öğrenmesini istiyoruz. Gelirse iddialar hakkında fikri değişir" şeklinde konuştu. 


</TEXT>
</DOC>
