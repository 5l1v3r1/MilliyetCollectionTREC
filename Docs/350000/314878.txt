<DOC>
<DOCNO> 314878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko06.html </URL>
<DATE> 2005/02/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fiat için kritik günler... 
</HEADLINE>
<TEXT>

     İtalyan Fiat ile dünyanın en büyük otomobil üreticisi General Motors GM arasındaki satış görüşmelerinin anlaşmazlıkla sonuçlanması, Fiat Yönetim Kurulu'nu harekete geçirdi. 
     Corriere della Sera gazetesinin haberine göre acilen toplantıya çağrılan Fiat Yönetim Kurulu, şirketin General Motors'a satışını görüşecek. 
     Gazeteye göre Fiat Başkanı Luca Cordero di Montezemolo, olağandışı yönetim kurulu toplantısına katılabilmek için Hindistan ziyaretini iptal ederken, CEO Sergio Marchionne, GM İcra Kurulu Başkanı Rick Wagoner'le görüşmek için New York'a hareket etti. 
     Fiat tarafından konuyla ilgili yapılan son açıklamada, GM ile 2000 yılında imzalanan anlaşma uyarınca saklı tutulan satış seçeneğiyle ilgili görüşmelerin sonuç vermediği bildirilmişti. 
     2000 yılındaki söz konusu anlaşmayla Fiat'ın yüzde 20'sini satın alan ve kalan yüzde 80 hisseyi 2004 yılından itibaren almak zorunda kalabileceğini öngören anlaşmaya imza atan GM, Fiat'ın bu opsiyonu zorlaması karşısında ''Şartlar değişti'' diyerek uzlaşmayı bozmuştu. 
     GM'ye göre Fiat'taki yüzde 20 hissesinin sermaye artırımı sırasında yaklaşık yüzde 10'a düşürülmesi ve Fiat'ın finans birimini satması, 2000 yılındaki anlaşmanın geçerliliğini kaldırdı. Fiat tarafı ise bu iddiaları reddediyor. 
     2000 yılından bu yana mali yapısı daha da bozulan Fiat'ı bünyesine katmak istemeyen GM'nin, satış opsiyonunun kullanılması karşılığında İtalyanlara 1.5-1.8 milyar avro aralığında para önermeye hazır olduğu ifade ediliyor. 
     Fiat ise otomobil birimini daha önce belirlenen fiyatla GM'ye satma konusunda 24 Temmuz 2010 tarihine kadar opsiyona sahip olduğunu, gerekirse bunu kullanabileceğini ifade ediyor. 
     Son yıllarda zarar etmekten kurtulamayan ve pazar payı önemli ölçüde gerileyen Fiat'ın hissedarları, GM'ye satışı iyi bir seçenek olarak görse de, milliyetçi çevreler ve işçi sendikaları, son büyük İtalyan sanayi devinin yabancıların eline geçmesini istemiyor. 
     
</TEXT>
</DOC>
