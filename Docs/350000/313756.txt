<DOC>
<DOCNO> 313756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun45.html </URL>
<DATE> 2005/02/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KKTC'de seçime doğru... Serdar Denktaş babasının hayır duasını aldı 
</HEADLINE>
<TEXT>

     KKTC Cumhurbaşkanı Rauf Denktaş, seçim yarışında milletvekili adaylarını ''birbirlerine kazık atmamaya'', vatandaşları da sandığa gitmeye ve partilerine mühür vurmaya çağırdı. 
     ''Sandığa gitmemek enayiliktir, karma oy hikayedir'' diyen Denktaş, seçimlerden sonra başlayacak yeni süreçte milletvekilleriyle halka bağımsızlığa sahip çıkma çağrısını da yineledi. 
     Demokrat Parti DP milletvekili adayları ve gençlerden oluşan kalabalık bir heyet bugün Denktaş'ı ziyaret etti. Marşlar ve sloganlar eşliğinde Cumhurbaşkanlığı'na gelen DP heyeti, Denktaş'a destek ve güven belirtti. 
     Başbakan Yardımcısı, Dışişleri Bakanı ve DP Genel Başkanı Serdar Denktaş başkanlığındaki milletvekili adaylarını kabul eden Rauf Denktaş, daha sonra kapı önüne çıkarak avluda slogan atan DP'li gençlere hitap etti, devleti ve bağımsızlığı korumalarını istedi. 
     
     OĞUL DENKTAŞ'A HAYIR DUASI 
     Kabulde kısa bir konuşma yapan DP Genel Başkanı Serdar Denktaş, yeni süreçte görevi ne olursa olsun Cumhurbaşkanı Denktaş'a desteklerinin süreceğini belirtti ve onun görüşlerinden, önerilerinden yararlanacaklarını söyledi. Serdar Denktaş, partisinin adaylarını tanıttıktan sonra, babası Rauf Denktaş'tan ''hayır duası'' istedi. 
     ''Evlatlarımın siyasete girmemesi için uğraştım, ama kanında vardı. Ağabeyinden oluşan boşluğu doldurmak için heyecanla atıldın. Seni yakından izledim, ama etkilemedim'' ifadesini kullanarak, oğlu Serdar Denktaş'a ''Hayır duam seninle, Allah senden razı olsun'' diyen Cumhurbaşkanı, DP kadrosundan duyduğu memnuniyeti de dile getirdi. 
     
     ''CTP İLE KOALİSYON GÜNAH DEĞİL'' 
     Denktaş, isim vermeden, bir parti başkanının Serdar Denktaş'ı, ''CTP ile koalisyon konusunda yalan söylemekle'' suçladığına işaret ederek, bunun doğru olmadığını kaydetti. Cumhurbaşkanı Denktaş, DP'nin CTP ile koalisyona gitmesi konusunda, ''Görüşmeler yapıldı ve sonuçta en makulü oldu. CTP ile koalisyon günah değil. Bunu kendileri de CTP'ye daha bol öneriler yaparak ispat ettiler'' ifadelerini kullandı. 
     Demokrat Parti'nin milli davada sağlam duran, doğru çizgide bir parti olduğunu belirterek bundan duyduğu memnuniyeti belirten Cumhurbaşkanı Denktaş, Kıbrıs konusu ile iç konulara yönelik önerilerde de bulundu. 
     İyi bir idare ile içte yaşanan problemleri çözmelerini ve partizanlık yapmamalarını isteyen Denktaş, Kıbrıs konusunda önerilerde bulunurken de özetle şunları kaydetti 
     ''Uzlaşma diyenler, artık nasıl bir uzlaşma istediklerini açıklamalıdırlar. Rumun niyeti yok, önüne diz çöküp uzlaşma dilenciliği yapmanın anlamı yok. Anlaşmaya ihtiyacı olan Rumdur, AB'dir. Bağımsızlıktan vazgeçerek anlaşma olmaz. Planı canlandırıp tekrar masaya getirirlerse, bu, Rumun daha da tahakkümünü kurmak, Türkü daha da azınlık yapmak içindir. Dik durun. Türkiye, Kıbrıs'ı bırakmadı ve bırakmaz. Bıraksa da Türkiye bırakır, ama Kıbrıs Türkü teslim olmaz.' 
     
     ''DENKTAŞ AYNI DENKTAŞ'' 
     Cumhurbaşkanlığından ayrılmasından sonra da Kıbrıs konusunda mücadeleye devam edeceğini ifade eden Denktaş, ''Genç bir avukat olarak yola çıktığımızda makam yoktu. Zaman içinde bizi halkımız lider yaptı. Davaya inandığımız için burada oturduk. Saray dedikleri bu 90 yıllık evden çıkıyorum, ama dava aynı dava, Denktaş aynı Denktaş. Bağımsızlığı ortadan kaldıracaklar karşısında arkadaşlarımla mücadelemiz devam edecek. Ben konuşmaya devam edeceğim, dinleyen dinleyecek'' diye konuştu. 
     Türk basınının Kıbrıs meselesinin tartışılmasını engellediğini de yineleyen Denktaş, Türkiye için büyük tehlike yaratan bu durumu tarih kitaplarının bir gün yazacağını kaydetti. 
     Rauf Denktaş, DP milletvekili adaylarına, Kıbrıs sorununa ilişkin İngilizce kitaplar ve bir profesörün Annan planının sakıncalarını içeren yazısını dağıtmasının ardından, kapıya çıkarak DP'li gençlere seslendi. 
     Kıbrıs'la ilgili mücadelesinin kısa özetini yaptıktan sonra, gençleri azınlık olmamak için bağımsızlığa sahip çıkmaya çağıran Denktaş, seçim yarışında diğer partilerden gençlerle çatışma içine girmemelerini ve hizmet için yarışmalarını da istedi. 
     
</TEXT>
</DOC>
