<DOC>
<DOCNO> 333430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur23.html </URL>
<DATE> 2005/04/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Avcılar'da olaylı yıkım... Ekipler geri çekildi... 
</HEADLINE>
<TEXT>

     Avcılar'da Hazine arazisi üzerine kaçak olarak yapılan 15 binadan sadece birini yıkabilen belediye ekipleri, olaylar nedeniyle geri çekilmek zorunda kaldı. 
     Firuzköy Yeşilkent Mahallesi Fatih Caddesi'nde Hazine arazisi üzerine yapılan 15 binayı yıkmak için bölgeye gelen belediye ekipleri, yaklaşık 2 bin kişinin taşlı saldırısı nedeniyle sadece cadde üzerindeki bir binanın yıkımını gerçekleştirebildi. 
     Polisin panzer desteğiyle tazyikli su ve biber gazı sıkarak müdahalesine rağmen grubun taşlamayı sürdürdüğü belediye ekipleri, çalışmaları durdurmak zorunda kaldı. 
     Belediye ekipleri caddenin başına kadar geri çekilirken, polis yetkilileri de megafonla uyarılarda bulunduğu grubu sakinleştirmeye çalıştı. 
     Olaylar sırasında, gruptan bazı kişilerin polis panzerleri önüne oturarak yıkımı engellemeye çalıştığı, cadde boyunca polisin kurduğu barikatları aşarak caddenin sonuna kadar yürüdükleri, topladıkları malzemeleri ateşe verdikleri ve bazılarının da Türk Bayrağı açtığı gözlendi. 
     ''Yeşilkent bizimdir bizim kalacak'' ve ''Başkan istifa'' şeklinde sloganlar atan grup, alkışlarla protesto ettikleri belediye ekipleri ve polisin üzerine taş atmayı sürdürdüler. 
     Polisin, cadde üzerindeki sağlık ocağı önünde durdurduğu grubun bekleyişi devam ediyor. 
     Olaylarda, çok sayıda belediye aracı ve Yeşilkent Mahalle Muhtarlığı binası zarar gördü. Taş isabet eden güvenlik görevlilerinden 5'inin de hafif şekilde yaralandığı belirtildi. 
     Bu arada gruptan bazı kişiler, bölgedeki binaların Hazine arazisi üzerinde olmadığını, belediyenin kendilerine her türlü altyapı hizmetini verdiğini ve kaçak yapılarından dolayı daha önce verilen para cezasını da ödediklerini iddia ettiler. 
     Belediye ekiplerinin Yeşilkent Mahallesi'nde 29 Mart 2005 tarihinde gerçekleştirmek istediği yıkım da yine engellemeler sonucu ertelenmişti. 
     
</TEXT>
</DOC>
