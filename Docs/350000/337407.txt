<DOC>
<DOCNO> 337407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy19.html </URL>
<DATE> 2005/04/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Anadol Kaya istifa ettirildi, dokunulmazlığı kaldırılsa yol açılacaktı 
</HEADLINE>
<TEXT>

     CHP Grup Başkanvekili Kemal Anadol, Enerji ve Tabii Kaynaklar Bakanlığı'ndaki yolsuzluk iddialarına ilişkin soruşturma sürecinde AK Parti Ağrı Milletvekili Cemal Kaya'nın partisi tarafından istifa ettirildiğini öne sürdü. Anadol, ''Bu işin tek kurbanı Cemal Kaya mı Enerji Bakanı ve BOTAŞ Genel Müdürü niye yerinde oturuyor Onlar da derhal istifa etmelidir'' dedi. 
     Anadol, TBMM'de düzenlediği basın toplantısında, sözlerine, BM Kalkınma Programı Başkanlığına UNDP seçilen CHP İstanbul Milletvekili Kemal Derviş'le kıvanç duyduklarını söyleyerek başladı. Karar sonrasında kendisini tebrik etmek için aradığını ancak ulaşamadığını belirten Anadol, ''Sizin aracılığınızla kendisini kutluyorum ve CHP'li bir milletvekilinin bu göreve seçilmesinden onur duyduğumuzu belirtiyorum'' diye konuştu. 
     2005 yılı başından itibaren 4 ay içinde benzine 10. kez zam yapıldığını ve bu zamların diğer hizmet ve mallara doğrudan yansıdığını kaydeden Anadol, '' Lüks mallara zam yapıyoruz diyorlar, tıraş köpüğü lüks mal mı Cep telefonunu halk kullanmıyor mu Hükümet vergi alması gereken yerden alamadığı için dolaylı vergilerle bunu halkın sırtına yıkıyor'' dedi. 
     
     ''MECLİS'E GETİRECEĞİZ'' 
     Erdemir'in blok satışına ilişkin tepkilerini her platformda dile getirmeye devam edeceklerini bildiren Anadol, ''göz göre göre altın yumurtlayan tavuğun kesilmek istendiğini'' söyledi. CHP'nin bu konuyu ulusal bir sorun olarak gördüğünü ve bu nedenle TBMM gündemine getireceğini belirten Anadol, bunu hangi yöntemle yapacaklarına henüz karar vermediklerini söyledi. 
     Erdemir'in, hükümetin kırılma noktası olduğunu ve Ereğli halkının çok büyük bölümünün artık ''hükümet istifa'' dediğini öne süren Anadol, ''Bu konuyu Maliye Bakanı'nın keyfine bırakmayacağız. Meclis'e getireceğiz ve milletin karşısında 'evet' ya da 'hayır' desinler'' diye konuştu. 
     
     ''BUMİN'E HAKARET'' 
     CHP'nin türban konusunda toplumu germemek ve gereksiz tartışmalara girmemek için çok büyük hassasiyet gösterdiğini belirten Anadol, bu tavırlarını sürdürmeye devam edeceklerini söyledi. Anayasa Mahkemesi Başkanı Mustafa Bumin'in açıklamalarının bulunduğu görevin hassasiyeti içinde değerlendirilmesi gerektiğini ifade eden Anadol, ''İktidar sözcülerinin Bumin'in sözlerini 'eline verileni okudu' şeklinde değerlendirmeleri hakarettir. Bunlar yakışıksız değerlendirmelerdir ve bu üslup terk edilmelidir'' dedi. 
     
     ''GİDER YARGILANIR'' 
     Anadol, CHP Genel Saymanı, Şanlıurfa Milletvekili Mahmut Yıldız hakkında düzenlenen fezleke ve Cemal Kaya'nın istifasının kabul edilmesi ile ilgili soruyu ise şöyle yanıtladı 
     ''Cemal Kaya milletvekilliğinden istifa ettirilmek zorunda kaldı. Madem Cemal Kaya masumdu niye dokunulmazlığını kaldırma yoluna gitmediler de istifa ettirdiler. Bunun yanıtı çok açık. Çünkü öyle yapsalardı dokunulmazlıkların kaldırılmasının yolu açılacaktı. Ama onlar istifa ettirme yolunu seçtiler. 
     Bir milletvekilinin, yargılanmak için dokunulmazlığının kaldırılması yolu varken niye istifa etsin Mahmut Yıldız olayı çok basittir. Fezlekesi Meclis'e geldiğinde dokunulmazlığı kaldırılır ve gider yargılanır. Yargının vereceği karara herkes saygı duyar. Bakalım AKP'liler bu kez nasıl davranacaklar.'' AK Parti'nin RTÜK ile ilgili Anayasa değişikliği teklifine CHP'nin nasıl baktığını soran bir gazeteciyi de Anadol, ''Kişisel düşüncem, bu üyelerin hükümet yerine Meclis tarafından seçilmesinin daha demokratik ve uygun olduğudur'' diye yanıtladı. 
     
</TEXT>
</DOC>
