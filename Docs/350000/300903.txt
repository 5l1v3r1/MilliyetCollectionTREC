<DOC>
<DOCNO> 300903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo05.html </URL>
<DATE> 2004/12/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Daum'un galibiyet yüzdesi 70.9 
</HEADLINE>
<TEXT>

     Fenerbahçe, geçen sezondan itibaren çalışmaya başladığı teknik direktör Christoph Daum yönetiminde geride bıraktığı 1.5 yıllık süre içinde yaptığı resmi maçlarda yüzde 70.9 galibiyet oranı tutturdu. 
     Bu performansıyla sarı-lacivertli ekipte en başarılı teknik direktörler arasındaki yerini alan Daum, takımıyla çıktığı 62 resmi maçta 44 galibiyet elde etti. 
     Daum ile Birinci Süper Lig, Türkiye Kupası ve Avrupa Şampiyonlar Ligi'nde toplam 62 maça çıkan sarı-lacivertliler, 10 maçta rakiplerine yenilirken, 8 de beraberlik aldı. 
     Daum yönetiminde rakip filelere toplam 150 gol atan Fenerbahçe, kalesinde 71 gole engel olamadı. 
     Sarı-lacivertli ekip, Daum yönetiminde bugüne dek 51 lig, 5 Türkiye Kupası ve 6 Avrupa Şampiyonlar Ligi maçına çıktı. 
     
     TÜRKİYE KUPASI'NDA YARI FİNAL 
     Christoph Daum, ilk sezonunda geçen yıl ligde şampiyon yaptığı Fenerbahçe'ye, Türkiye Kupası'nda da yarı final oynattı. 
     Bu sezon da şampiyonluk mücadelesinde takımını önde tutan Alman çalıştırıcı, Fenerbahçe ile ilk kez katıldığı Avrupa kupalarında ekibini Şampiyonlar Ligi'nde gruptan çıkaramadı, ancak grupta elde edilen üçüncülükle, UEFA Kupası'nda yoluna devam etme hak kazandı. 
     
     DERBİLERDE DENGELİ DAĞILIM 
     Daumlu Fenerbahçe'nin ezeli rakipleriyle yaptığı derbi maçlarda galibiyet, mağlubiyet ve beraberlik sayıları eşit. 
     Fenerbahçe, Daum yönetiminde Beşiktaş ve Galatasaray ile 1.5 yılda yaptığı 6 derbi maçta 2 kez kazanırken, 2 yenilgi, 2 de beraberlik aldı. 
     Geçen sezon rakipleriyle yaptığı ilk 2 maçta beraberlik elde eden Daum, ligin ikinci yarısındaki karşılaşmalarda 2 galibiyet, bu sezonun ilk yarısında da 2 yenilgi aldı. 
     
</TEXT>
</DOC>
