<DOC>
<DOCNO> 301586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko19.html </URL>
<DATE> 2004/12/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
GSM operatörleri deprem bölgesindeki vatandaşlarımızı arıyor... 
</HEADLINE>
<TEXT>

     Türkiye'deki GSM operatörü şirketlerin Güney Asya'daki deprem bölgesinde bulunan ve ulaşabilen aboneleri, durumlarının iyi olduğunu bildirirken, diğer aboneleri arama çalışmaları sürüyor. 
     Turkcell'den alınan bilgiye göre, müşteri hizmetleri biriminden oluşturulan 25 kişilik ekibin bölgedeki abonelerini arama çalışmaları devam ediyor. Şimdiye kadar ulaşılan abonelerin hiçbirinden kötü haber alınmadığı, hepsinin iyi olduğu ve aramaların bu akşam saatlerine kadar devam edeceği bildirildi. 
     Deprem bölgesindeki abonelerin telekomünikasyon açısından problemleri bulunmadığı, normal iletişimlerinin sağlandığı belirtilerek, kendileri adına bir ya da iki kişiyle iletişim kurabilecekleri söylenen abonelerden sadece birkaç kişinin yakınlarına ulaşılarak iyi olduklarının bildirilmesini istedikleri kaydedildi. 
     Bölge ülkelerinden sinyal alınan 2 bin 500 Turkcell abonesinin tamamının depremi birebir yaşayan ve etkilenen kişiler olarak algılanmaması gerektiğine dikkat çeken yetkililer, bunların arasında deprem bölgesinden uzakta olan, dolayısıyla depremden etkilenmeyen kişilerin de bulunduğunu vurguladılar. 
     
     TELSİM VE AVEA 
     Güney Asya'daki depremin ardından bölgede 450 abonesi bulunduğunu tespit eden Telsim'in de bu kişilere ulaşma çalışmaları sürüyor. 
     Telefon aramalarının bölgedeki tüm abonelere ulaşılıncaya kadar devam edeceğini belirten Telsim yetkilileri, ulaşılan aboneler arasında zor durumda olanın bulunmadığını kaydettiler. 
     Aboneleriyle sürekli iletişim halinde olduğunu bildiren Avea'nın Hindistan'da 96, Tayland'da 72, Endonezya'da 67, Malezya'da 37, Sri Lanka'da 17 ve Maldiv Adaları'nda 5 olmak üzere deprem bölgesinde toplam 294 abonesi bulunuyor. 
     Avea abonelerinin hatlarının bulundukları bölgeden kaynaklanan bir kesinti olmadıkça sürekli açık olduğu, kontör yükleme veya hat kesilmesi gibi sıkıntıların yaşanmadığı kaydedildi. 
     
</TEXT>
</DOC>
