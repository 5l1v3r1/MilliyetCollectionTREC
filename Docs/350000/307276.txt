<DOC>
<DOCNO> 307276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur39.html </URL>
<DATE> 2005/01/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Diyanet İşleri Başkanı 20 hacı adayımız hayatını kaybetti 
</HEADLINE>
<TEXT>

     Diyanet İşleri Başkanı Ali Bardakoğlu, hac farizası için kutsal topraklara gelen Türk hacı adaylarından 20'sinin hayatını kaybettiğini belirtti. 
     Bardakoğlu, düzenlediği basın toplantısında, hac farizasına ve Diyanet İşleri Başkanlığı'nın hac organizasyonuna ilişkin bilgiler verdi. Bardakoğlu, ''Şu ana kadar ciddi bir sıkıntı yaşamadık. 20 hacı adayımızı kaybettik, yakınlarına başsağlığı diliyorum'' dedi. 
     Türkiye ve dünyanın diğer ülkelerinden gelen 2.5 milyon Müslüman'ın hac için Mekke'de toplandığını belirten Bardakoğlu, hac ibadeti içinde önemli bir yeri olan Arafat Vakfesi için yarından itibaren intikallerin başlayacağını bildirdi. 
     Bardakoğlu, 2.5 milyon Müslüman'ın bir arada olacağı Arafat'ta adeta yeni bir şehir kurulacağını vurgulayarak, daha sonra Müzdelife'ye hareket edileceğini, oradan da Mina'ya geçilerek şeytan taşlanacağını, kurbanların kesileceğini söyledi. Arafat Vakfe'si ve sonrasındaki intikallere ilişkin her türlü hazırlıkların tamamlandığını belirten Bardakoğlu, ''Diyanet İşleri Başkanlığı olarak amacımız Türkiye'yi burada birikimine, onuruna yakışır bir şekilde temsil etmek. Hac farizasının en az kayıpla, en iyi şekilde yapılmasını sağlamak'' diye konuştu. 
     
     ARAFAT'A İNTİKAL 
     Bardakoğlu, Türk hacı adaylarının yarından itibaren Arafat Vakfesi için otobüslerle Arafat'a taşınacağını bildirdi. 
     Bardakoğlu, Türk hacı adaylarının, din görevlileri tarafından Arafat Garajı'ndan alınacak otobüslerle, yarın saat 14.00'ten itibaren Türkiye'ye ayrılan yollardan Arafat'a götürüleceğini ve çadırlarına yerleştirileceğini bildirdi. 
     Hacı adaylarının Arafat Vakfe duasının okunması sonrasında güneşin batmasıyla birlikte belli bir plan ve program içinde kafileler halinde Müzdelife'ye intikale başlayacağını, Müzdelife vakfesini yapan kafilelerin gece yarısından sonra Mina'daki çadırlara ya da istedikleri takdirde Mekke'deki evlerine yürüyerek intikal edeceklerini anlatan Bardakoğlu, sözlerini şöyle sürdürdü 
     ''Başkanlığımız hac hizmetlerinin daha profesyonel ve çağdaş yürütülebilmesi için çalışmalar yapmaktadır. Başkanlığımız haccın bir turizm ve ticaret olarak değerlendirilmesinden ziyade ibadet, eğitim ve hizmet yönüne önem vermektedir. 
     Amacımız ömründe bir defa bu mübarek beldeleri ziyaret etme arzusuyla yanıp tutuşan insanımıza sağlıklı bilgiyle doğru ve zamanında hizmet sunmaktır. Bununla birlikte hacıya hizmetin de bir ibadet olduğuna inanarak onun dini duyarlığının gelişmesine katkıda bulunmak, kendisiyle, ailesiyle, toplumla ve dünyayla kucaklaştığı ve çevresiyle barışık olan insanın yüce yaratıcıyla barışık olacağı bilincini kazanmasını sağlamaya çalışmaktır.'' 
     
</TEXT>
</DOC>
