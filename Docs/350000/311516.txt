<DOC>
<DOCNO> 311516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/ekonomi/eko05.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar bono almaya doymuyor 
</HEADLINE>
<TEXT>


Dün ikinci el piyasada adeta Türk bonolarını kapışan yabancılar, faizi yüzde 18.5 seviyesine çekti. Yabancı hem döviz satıyor hem de borçlanıp bono alıyor 

Finans atölyesi SONGÜL HATISARU 

Dün bono piyasasında yoğun miktarda yabancı alımı vardı. Yabancı alımının hızlanmasıyla piyasada yerli oyuncular, "Acaba bir faiz indirimi beklentisi mi satın alınıyor, yoksa not artırımı haberi mi alındı " sorusunu soruyordu. 
Dün yabancı alımlarıyla bono faizi, bonoda fonlama maliyeti olan 18.50 seviyesine yaklaştı. Piyasada çok fazla satıcının bulunmaması da faizlerin hızlı düşmesinde etkili oldu. 
Yabancıların mütemadiyen Türkiye riski almasında bazı yabancı yatırım bankalarının ihraç ettiği TL cinsi bonolara oluşan ilginin etkili olduğunu sanıyoruz. Yani yabancılar buradan topladıkları kaynağı Türkiye piyasasına yönlendiriyor olabilir. Bu bağlamda yabancılar bazı müşterileri adına da alım yapıyor olabilir. 

400 milyon YTL 
Dün piyasada gösterge olan 9 Ağustos 2006 vadeli bonoda gerçekleşen yaklaşık 2 milyar YTL işlem hacminin 400 trilyonunun yabancı alımları olduğu tahmin ediliyor. Dün yabancılar hem TL borçlanarak hemde döviz satarak bonoda pozisyon aldı. Yabancıların bono alımlarının yoğunluğu "Acaba yeni bir faiz indirimi de" gündeme gelebilir mi sorusunu yarattı. Bizim bu konuyla ilgili olarak beklentimiz perşembe günü açıklanacak ocak ayına ilişkin enflasyon rakamlarının faiz indirimi beklentilerine ışık tutacağı yönünde. 
Dün İTO tarafından açıklanan ocak ayı İstanbul Tüketici Fiyatları'nın yüzde 0.5 oranında düştüğünün ortaya çıkması ve resmi TÜFE rakamlarıyla bu veriler arasında azalan bir trendde olmasına karşın yine de yüksek bir korelasyon olması ocak ayında enflasyonun beklentilerin altında çıkabileceğini gösteriyor. Öte yandan önceki gün açıklanan ve 10 milyar doların üstünde olduğu anlaşılan aralık ayı ithalat rakamının dahi piyasada etki yaratmadığı görüldü. 

Piyasa takmadı 
Bu boyutta bir dış ticaret açığı ve ithalat aralık ayı cari açığını üç milyar dolar düzeyine taşıyabilir. Bunun yanı sıra yine dün mevsimsel etkilerle olmakla birlikte aralık ayında ciddi bir faiz dışı açık verilmesi veya TİM kayıtlarına göre geçici ocak ayı ihracat verilerinin ihracat artış hızının ciddi şekilde yavaşladığının ortaya çıkmasının da yatırımcılar tarafından dikkate alınmadığı görüldü. 

Not artırımı ve faiz indirimi beklentisi Bize göre dünkü alımların arkasında YKB'de satış haberiyle Standard Poor's S P yetkililerinin Türkiye'de bulunmaları arasında kurulan ilginin de etkisi vardı. S P daha önce yaptığı değerlendirmelerde Türkiye'ye yabancı ilgisinin olduğunu ancak bankacılık sektöründeki iyileşmenin henüz istenilen boyutta olmadığına dikkat çekmişti. 
YKB'de satış işleminin gerçekleştirileceğine yönelik gelen güçlü sinyalle S P'un dikkat çektiği risklerden birisi ortadan kalkmış oldu. Bunun da piyasada bir not artırımı beklentisini kuvvetlendirdiğini düşünüyoruz. 
S P not artırırsa Türkiye'nin BB- seviyesinde bulunan notu BB seviyesine yükseltilecek. Bu da Türkiye'nin yatırım yapılabilir ülke kategorisine bir kademe daha yaklaşmasını sağlayacak. Ancak biz S P not artırımı ihtimaliyle ilgili olarak öncelikle görünümün durağandan olumluya çekilmesi gerektiğini ve not artırımının bundan sonra gerçekleşebileceğini düşünüyoruz. Ayrıca aynı şekilde Moody's'in S P'dan önce görünümü olumluya çevirmesini bekliyoruz. 
Not artırımı konusunda kısa vadede JCR'dan bir açıklama bekliyoruz. Ancak dün eurobond piyasasında önemli bir hareket gözlenmemesi piyasada olası bir not artırımından çok yeni bir kotasyon indirimi beklentisinin öne çıktığını gösteriyor. 


</TEXT>
</DOC>
