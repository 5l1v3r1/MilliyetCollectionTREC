<DOC>
<DOCNO> 314688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/soneko07.html </URL>
<DATE> 2005/02/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Babacan Uluslararası firmaların Türkiye'ye ilgisi yoğun... 
</HEADLINE>
<TEXT>

     Devlet Bakanı Ali Babacan, uluslararası firmaların Türkiye'ye ilgisinin yoğun olduğunu, artık bir günde şirket kurulabildiğini bildirerek, ''Türkiye'ye önümüzdeki 3 yılda toplam 15 milyar dolarlık yabancı sermaye gelmesini öngörüyoruz'' dedi. 
     Babacan, Atılım Üniversitesi tarafından Kocatepe Kültür Merkezi'nde düzenlenen ''19. Türkiye Endüstri Mühendisliği Öğrencileri Buluşması'' konulu konferansta yaptığı konuşmada, Türkiye'ye önümüzdeki 3 yılda toplam 15 milyar dolarlık yabancı sermaye gelmesini öngördüklerini bildirdi. 
     Siyasete atılmadan önceki iş hayatında yabancı bir ortakla iş kurmak istediklerini anlatan Babacan, yabancı ortağın Türkiye'ye para transferi için iki buçuk ay izin beklediğini ve bu gecikmenin nedenini anlayamadıklarını, konuyu araştırdıklarında da hiçbir nedeninin olmadığını gördüklerini söyledi. 
     Babacan, 2003 yılı Haziran ayında çıkardıkları yasa ile yerli yabancı şirket ayrımını ortadan kaldırdıklarını ve bir günde şirket kurulabilir hale getirdiklerini kaydetti. 
     Ali Babacan, ''Bir Amerikalı, bir İngiliz şirket kursa niye kuruyorsun diye sorulmuyor. Şirket kurulma süresi bakımından birçok AB üyesi ülkeden daha öndeyiz'' şeklinde konuştu. 
     
     AB-TÜRKİYE 
     Babacan, AB-Türkiye süreci konusunda şunları kaydetti 
     ''Eğer Avrupa Birliği, Türkiye konusundaki kararında bu kadar tereddüt ettiyse ve zorlandıysa, Türkiye'nin ilerde getireceği yük nedeniyle değildir. Türkiye'nin büyük bir ülke olması, büyük nüfusunun olması, aramıza aldığımız zaman acaba AB'de neler olur, hangi dengeler değişir kaygısındandır. Zor kararın önemli sebebi budur.'' AB etiketi alalım diye Avrupa Birliği'ne girmek istemediklerini anlatan Babacan, ''Önümüzdeki 10 yıllık süreçte önemli olanın Türkiye'nin transformasyonunu sağlamaktır. Bu transformasyon sağlandıktan sonra AB'ye üye olmak ya da olmamak çok önem taşımıyor'' şeklinde konuştu. 
     
     ''İŞSİZLİĞİ BÜYÜME DÜŞÜRECEK'' 
     Babacan, önümüzdeki 3 yıllık dönemde yıllık yüzde 5 büyüme hedefleri olduğunu belirterek, bu sayede 3 yılda 1 milyon 650 bin kişiye istihdam sağlanmasını öngördüklerini kaydetti. 
     Yüzde 5'lik büyüme ile işsizliğin her yıl yüzde 0.7 oranında gerileyeceğini anlatan Babacan, büyümenin yüzde 5'in üzerinde olması halinde işsizliğin daha hızlı geriletileceğini ifade etti. 
     
     AVRUPA'DAKİ OTOMAT MAKİNELERİ 
     Babacan, metal YTL paralarının bazı Avrupa ülkelerindeki otomatlarda avro yerine kullanılarak alışveriş yapıldığı iddialarının hatırlatılması üzerine, ''Eğer avro ila TL'yi karıştıran bir makine varsa, o makine çok demode ve eski demektir. Otomat üretimi yapan firmalarla görüştük. Bunları yeniledikleri bilgisini bize verdiler. Bir çok ülkede bulunan eski otomatlar değiştiriliyor. Bazı eski otomatlara metal parça da atsanız para sanıyor. Yenilenen otomat oranı yüzde 90-95'tir'' şeklinde konuştu. 
     
     ''MEDENİYETLER ÇATIŞMASI GÜNDEMDEN KALKTI'' 
     11 Eylül'den sonra medeniyetler çatışması tezinin gündeme geldiğini hatırlatan Babacan, son dönemde bu çatışmanın gündemden düştüğünü, bunda da Türkiye'nin katkıları bulunduğunu ifade etti. 
     Babacan, ''Halkının yüzde 99'u Müslüman olan ve aynı zamanda da işleyen bir demokrasiye sahip Türkiye, medeniyetler çatışması düşüncesinin değişmesinde etkili oldu'' dedi. 
     Ali Babacan, konferansın yapıldığı Kocatepe Kültür Merkezi'nden ayrılırken bir vatandaş yüksek sesle para istedi. Korumaların söz konusu kişiyi uzaklaştırmaya çalıştığını gören Babacan, ''bırakın gelsin'' tepkisini verdi. Babacan'dan 20 milyon isteyen vatandaşa korumalar para vererek uzaklaştırdı. 
     
</TEXT>
</DOC>
