<DOC>
<DOCNO> 301996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur35.html </URL>
<DATE> 2004/12/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Uzanlar'a vergi davası... 
</HEADLINE>
<TEXT>

     Halen gıyabi tutuklu olarak aranan Kemal ve Yavuz Uzan'ın da aralarında bulunduğu 14 sanık hakkında, İmar Bankası'nda toplanan mevduatlara ilişkin vergilerin ödenmesi sırasında hileli işlemler yapılarak 833 trilyon lira verginin beyan edilmediği iddiasıyla 33 yıla kadar hapis cezası istemiyle dava açıldı. 
     İstanbul Cumhuriyet Savcısı Emin Ateşağaoğlu tarafından hazırlanan iddianamede, Kemal Uzan'ın İmar Bankası Yönetim Kurulu Başkanı, Yavuz Uzan'ın Yönetim Kurulu Başkan Vekili, Hilmi Başaran'ın bankanın Yönetim Kurulu üyesi ve Genel Müdürü, Yaşar Avni Güral, Birol Çilingir, Gürol Demirkol, Erol Hürbaş ve Ethem Alay'ın Yönetim Kurulu üyeleri, Sadık Karagöz ve Nuray Özel'in Genel Müdür Yardımcıları, Mustafa Akar'ın Grup Müdürü, Yeşim Öztürk'ün Mali İşler Kontrol Müdürü, Nurettin Sivlim ve Fikri Akyüz'ün de teftiş görevlileri oldukları belirtildi. 
     İddianamede, bankaya Tasarruf Mevduatı Sigorta Fonu tarafından el konulmasının ardından 1999 ile 2003 yılları arasında mevduat faizleri üzerinden kesilen gelir vergileri ile repo işlemlerine ilişkin inceleme yapıldığı ifade edildi. 
     İnceleme sonucunda, 1999 yılından 2003 yılı Mayıs ayına kadar olan dönemde bankada toplanan Türk Lirası ve döviz cinsinden mevduatlarda tahakkuk eden faizlerden kesilen gelir vergisi, fon payı ve özel işlem vergileri belgelerinin değiştirilip, vergi dairesine azaltılarak verildiğinin anlaşıldığı belirtilen iddianamede, 1999 yılında Sermaye Piyasası Kurulu'nca izin verilmemesine rağmen repo işlemleri yapıldığı, bu işlemlere ait kesilen gelir vergisinin büyük çoğunluğunun da kayıtlara intikal ettirilmediği ve beyanda bulunulmadığı öne sürüldü. 
     İddianamede, sanıkların, azaltılarak gösterilen ve beyan edilmeyen vergilere paralel olarak düzenledikleri sahte belgeleri resmi kurumlara verdikleri anlatıldı. 
     Bankanın yönetici ve yetkilileri olan sanıkların, yaptıkları hileli işlemlerle mevduat tutarını az gösterdikleri, mudilerden kesilen vergilere ilişkin düzenlenen belgeleri maniple edip yeniden düzenledikleri, bu şekilde vergileri vergi dairelerine yatırmayarak mevduat maliyetlerinin azaltılmasını sağladıkları belirtilen iddianamede, sanıkların, bunların gerçekleştirilmesi için de birden fazla defter düzenledikleri, kayıtlarda hesap ve muhasebe hileleri yaptıkları, defterlere kaydı gereken hesap ve işlemleri başka kayıt ortamlarında tuttukları iddia edildi. 
     Sanıklarca, hileli işlemlerin gerçekleştirilmesi amacıyla bilgisayar programları hazırlandığı belirtilen iddianamede, yapılan işlemlerle 833 trilyon 157 milyar 272 milyon lira verginin beyan edilmediğinin anlaşıldığı belirtildi. 
     
     33'ER YIL HAPİS İSTEMİ 
     İddianamede, sanıkların eylemlerinin, ''sahte belge düzenlemek'', ''defter ve kayıtlarda hesap ve muhasebe hileleri yapmak, deftere kaydı gereken hesap ve işlemleri vergi matrahının azalması sonucunu doğuracak şekilde başka defter belge veya diğer kayıt ortamlarına kaydetmek'' ve ''vergi kanunlarına göre tutulması ve muhafazası gereken, incelenmek üzere istendiğinde ibraz etme mecburiyeti bulunan defter ve belgeleri ibraz etmeyerek vergi kaçakçılığı yapmak'' suçlarını düzenleyen 213 sayılı Vergi Usul Kanunu'nun 359. maddesine aykırılık oluşturduğu belirtildi. 
     Sanıkların hakkında, 5 yıllık işlemler nedeniyle Vergi Usul Kanunu'nun ilgili maddesinin 5'er kez uygulanması istenilen iddianamede, bu nedenle sanıkların 11 ile 33'er yıl arasında hapis cezasına çarptırılmaları talep edildi. 
     
</TEXT>
</DOC>
