<DOC>
<DOCNO> 327350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy16.html </URL>
<DATE> 2005/03/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
AB'den Kıbrıs mektubu geldi 
</HEADLINE>
<TEXT>

     Türkiye'nin 3 Ekim'de müzakerelere başlayabilmesi için Avrupa Birliği'nce şart koşulan ve Gümrük Birliği'ni Kıbrıs Rum kesimini de kapsayan 10 yeni üyeye genişleten uyum protokolünün imzası açısından kilit öneme sahip 'mektup,' Ankara'ya iletildi. Türkiye onay verdiğinde AB, uyum protokolünün imzalanabilmesi için gerekli süreci başlatacak. 
     Türkiye'de paraf sürecinin bulunmaması nedeniyle 'mektup teatisi' yönteminin benimsenmesinin ardından gerçekleştirilen müzakereler sonucunda üzerinde anlaşılan metin, 17 Mart'ta Ankara'ya iletildi. Hükümet son değerlendirmelerini bu metin üzerinde gerçekleştirdi. Dışişleri Bakanlığı'nın ilgili birimleri metne ilişkin görüşlerini üst makamlara iletti. AB zirvesi için Brüksel'e gelen Dışişleri Bakanı Abdullah Gül, dönüşte Türkiye'nin AB Daimi Temsilcisi Büyükelçi Oğuz Demiralp'i de yanında getirdi. Konu Ankara'da bir kez daha değerlendirilirken, Brüksel'le de temas halinde kalındı. 
     
     Brüksel işaret bekliyor 

     Bu sürecin sonunda kaleme alınan mektup AB Komisyonu tarafından önceki gün Ankara'ya iletildi. İmzayla sonuçlanacak sürecin başlayabilmesi için Brüksel, Ankara'nın 'işaretini' bekliyor. 
     Ankara'nın onayının ardından Türkiye 'imzaya hazır hale gelecek' ve AB'nin onay sürecini tamamlamasını bekleyecek. Komisyon öncelikle belgeyi üç çalışma diline çevirecek ve Konsey'e gönderecek. Konsey'e gelen belge bu kez resmi dillerin tümüne çevrilecek. Bunun ardından Konsey belgeyi Avrupa Parlamentosu'na AP gönderecek. AP, belge konusunda 'uzlaşı' içinde olduğunu bildirecek. Bunun ardından belge tekrar Konsey'e gidecek ve onaylanacak. 
     Bu onayın ardından ise Türkiye, AB Dönem Başkanı'yla uyum protokolüne imza atacak. İmza aşamasına gelinmesinin en az iki ay alacağı belirtiliyor. 
     
     Limanlar metinden çıktı 

     Türkiye ile AB Komisyonu arasındaki görüşmelerde, Gümrük Birliği'nin Güney Kıbrıs'a genişletilmesi durumunda Türk liman ve havaalanlarının Kıbrıs bayraklı uçak ve gemilere açılmasını öngören maddeler protokol metninden çıkartıldı. AB'nin bu yöndeki talebine karşın Ankara, "Bu protokolü imzalamamız Kıbrıs'ı tanıma anlamına gelmez. Kıbrıs bayraklı gemi ve uçakların Türk limanlarını kullanması tamamen egemenlikle bağlantılı" dedi. 

     
</TEXT>
</DOC>
