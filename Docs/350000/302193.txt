<DOC>
<DOCNO> 302193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko42.html </URL>
<DATE> 2004/12/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Nazif Zorlu Tüpraş için ihale yapılırsa tabii ki gireriz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, TÜPRAŞ için tekrar ihale yapılması durumunda, ihaleye yine Taftnett ile gireceklerini bildirdi. 
     Zorlu, Denizbank'ın Olağanüstü Genel Kurul Toplantısı sırasında gazetecilerin sorularını yanıtladı. 
     TÜPRAŞ sürecine ilişkin sorular üzerine Zorlu, ''Biz önceden yolumuza devam edeceğimizi açıklamıştık. Ancak yola devam ederken de dikkatli olmak lazım'' dedi. Ahmet Nazif Zorlu, ''TÜPRAŞ için tekrar ihale yapılırsa girecek misiniz Girerseniz aynı grupla mı girersiniz '' sorusuna da ''Evet tabii ki gireriz. Başka grupla girmemiz mümkün olmaz'' yanıtını verdi. 
     Yapılacak ihalede, fiyat konusunda ne gibi tavır sergileyecekleri sorusunu da Zorlu, ''Tavrımız orada belli olur. Şimdiden hayali bir şey söylemek yanlış olur'' diye yanıtladı. 
     Zorlu, 2005'te Türkiye ekonomisine ilişkin beklentiler ve özelleştirmeye dair sorular üzerine ise şunları kaydetti 
     ''Türkiye'nin önü açıktır. Yeter ki her şey istenerek yapılsın. İyiye doğru bir gidiş var. Ancak vatandaş da ayağını yorganına göre uzatsın. Özelleştirme Türkiye'nin olmazsa olmazlarından bir tanesi. Bazı çevreler özelleştirmeyi istemeyebilir, ama bütün dünya özelleşmişken biz bunun dışında kalamayız.'' 
     
     ''TÜRKİYE, AVRUPA'NIN UZAKDOĞU'SU OLACAK'' 
     Ahmet Nazif Zorlu, AB'ye ilişkin olarak da ''Türkiye'nin tabii ki AB'de, zenginler kulübünde olması gerekir. Bunun dışında kalırsak yalnız kalırız'' dedi. 
     Hükümetin güven ortamının sağlanması için elinden gelen çabayı gösterdiğini dile getiren Zorlu, ''AB üyeliği, mevcut problemleri çözerek ve yumuşak bir girişle gerçekleştiğinde Türkiye'nin önü daha da açık olur. Türkiye, Avrupa'nın Uzakdoğu'su olacak. Bundan hiç kimsenin şüphesi olmasın'' diye konuştu. 
     Zorlu, yabancıların bankacılık ve finans kesimine ilgisine ilişkin olarak da ''Finans ve reel sektör, bunlardan biri kalp, biri kandır. Tabii ki finans sektörü yabancı finansçılar geldiğinde daha da kuvvetlenecek ve ondan sonra sanayi gelişecektir'' dedi. 
     Denizbank'ın halka arzında hisselerin yüzde 80'inin yabancı yatırımcılar tarafından alındığına dikkat çeken Zorlu, bunun hem ülke hem banka açısından güvenilirliğin sağlandığının göstergesi olduğunu, dolayısıyla yabancı sermayenin yavaş yavaş yoklamalarını yaptığını söyledi. 
     ''2005'te Denizbank için böyle bir gelişme olacak mı '' sorusuna ise Zorlu, ''Tabii olur'' yanıtını verdi. 
     
</TEXT>
</DOC>
