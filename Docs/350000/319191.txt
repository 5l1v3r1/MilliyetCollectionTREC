<DOC>
<DOCNO> 319191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun06.html </URL>
<DATE> 2005/02/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lübnan durulmuyor, 3 bakan istifa etti 
</HEADLINE>
<TEXT>

     Lübnan'da, Suriye yanlısı hükümetin muhalefetin bugün yapmayı planladığı mitingi yasaklamasına karşın, binlerce kişi Beyrut'un merkezinde gösteri yapıyor. 
     Muhalefetin çağrısıyla geceyi Şehitler Meydanı'nda geçiren ve sabah saatlerinde sayıları giderek artan göstericiler, ulusal marşı söyleyerek, Suriye aleyhine sloganlar atıyor ve halkı, eski Başbakan Refik Hariri'ye suikastın ardından doğan ''bağımsızlık hareketi''ne katılmaya çağırıyor. 
     Askerlerin geniş güvenlik önlemleri aldığı Şehitler Meydanı'ndaki göstericilere, muhalefetin amblemi haline gelen kırmızı beyaz eşarplı muhalif milletvekilleri de destek veriyor. 
     Kent merkezine girişi kapatan Lübnan ordusunun ise göstericilerin Şehitler Meydanı'na yayan gitmelerine engel olmadığı belirtiliyor. 
     Özgürlük Meydanı olarak da anılan meydan, 12 günden bu yana Refik Hariri suikastının aydınlatılmasını ve Lübnan'daki Suriye birliklerinin ayrılmasını isteyenlerin gösterilerine sahne oluyor. 
     
     3 BAKANIN İSTİFASI 
     Öte yandan, Suriye yanlısı Lübnan hükümetinin 3 bakanının istifa ettiği bildiriliyor. 
     Muhalif milletvekillerinden Neyla Muavad, dün gece gösteriler sırasında yaptığı açıklamada, Enerji Bakanı Moris Sehnavi, Ekonomi ve Ticaret Bakanı Adnan Kassar ile Devlet Bakanı İbrahim Dahir'in görevlerinden ayrıldıklarını belirtti. 
     Lübnan parlamentosunda bugün Suriye yanlısı Ömer Karame hükümeti hakkında verilecek gensoru önergesinin oylanması öncesinde gelen istifa haberleri, göstericilerin alkışlarıyla karşılandı. 
     
</TEXT>
</DOC>
