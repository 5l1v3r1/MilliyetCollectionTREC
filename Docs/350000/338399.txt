<DOC>
<DOCNO> 338399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun17.html </URL>
<DATE> 2005/04/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Irak'ta 1500 kişilik toplu mezar bulundu... 
</HEADLINE>
<TEXT>

     Irak'ın güneyinde, büyük bir toplu mezar bulundu. 
     Samava yakınındaki toplu mezarda 1500 kadar kişinin iskeletinin bulunduğu, kurbanların büyük bölümünün kadın ve çocuk olduğu belirtildi. 
     Kazılan çukurun önünde sıraya dizilerek AK-47 tüfekleriyle vuruldukları sanılan kurbanların 1980'lerin sonunda evlerinden sürülen Kürtler olduğu tahmin ediliyor. 
     Mezardan şimdiye kadar 110 iskeletin çıkarıldığı, kurbanların üzerinde geleneksel Kürt kıyafetlerinin bulunduğu belirtildi. 
     Saddam Hüseyin rejimi 1987-1988'de bölgedeki Kürt muhalefetini bastırmak için harekete geçmiş ve Halepçe'de kimyasal gaz kullanmakla suçlanmıştı. 
     Mezardan çıkarılan kalıntılar üzerinde yapılacak incelemeden elde edilecek delillerin, Saddam ve yardımcılarına karşı açılacak savaş suçu, insanlığa karşı suç ve soykırım davalarında kullanılacağı belirtiliyor. 
     
</TEXT>
</DOC>
