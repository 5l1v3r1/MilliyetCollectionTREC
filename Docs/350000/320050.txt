<DOC>
<DOCNO> 320050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo15.html </URL>
<DATE> 2005/03/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Milli atletler Halli Akkaş ve Tezeta Dengersa Madrid'e gitti... 
</HEADLINE>
<TEXT>

     28. Avrupa Salon Atletizm Şampiyonası'na katılacak milli atletler Halli Akkaş ve Tezeta Dengersa İspanya'ya gitti. 
     Erkekler 1500 metrede yarışacak Halil Akkaş, ilk tur mücadelesine 4 Mart Cuma akşamı çıkacak. Bu mesafenin final yarışı ise 6 Mart Pazar akşamı koşulacak. 
     Bayanlar 3 bin metrede madalya arayacak Tezeta Dengersa'nın eleme turu da cuma akşamı koşulacak. Ancak yarışa katılacak 19 atletin içinde 1500 metreye de kayıtlı bazı sporcuların olması ve bu mesafeyi tercih etme şansı bulunduğu için seçme yarışının iptal edilerek pazar günü doğrudan final müsabakası yapılması olasılığı bulunuyor. 
     
     ANTRENÖRLER UMUTLU 
     Akkaş'ın antrenörü Ramazan Kutlu ve Dengersa'nın antrenörü Ertan Hatipoğlu, Madrid'e umutlu gitti. 
     Akkaş'ın son dönemdeki performansından çok memnun olduğunu ifade eden Kutlu, ''Madrid'de hedefimiz sadece iyi zaman yapmak olmayacak. Avrupa Şampiyonası'ndan madalyayla dönmeyi düşünüyoruz. Federasyon, kulübümüz ve sponsor firmamızın destekleriyle çok iyi bir hazırlık dönemi geçirdik. Dr.Tamer Çavuşoğlu'nun yakın ilgisiyle de sakatlık sorunu yaşamadan çalışmalarımızı yaptık'' diye konuştu. 
     Madrid'de geçen hafta yapılan IAAF Permit Yarışları'nda 1500 metrede 4. olarak Avrupa Şampiyonası için umut veren Dengersa'nın antrenörü Ertan Hatipoğlu da ''Şampiyonadan beklentimiz büyük'' dedi. 
     Dengersa'nın, IAAF Permit'te elde ettiği derecenin çok önemli olduğuna dikkati çeken Hatipoğlu, ''Tezeta, alışık olmadığı 1500 metrede bu mesafenin birçok önemli ismini geride bıraktı. Bir terslik olmazsa 3 bin metrede kendisinden madalya bekliyoruz'' diye konuştu. 
     
     43 ÜLKEDEN 583 ATLET 
     28. Avrupa Salon Şampiyonası'nda, 43 ülkeden 583 atlet mücadele edecek. 
     Rusya, şampiyonaya 67 atletle katılırken, İngiltere 46, Fransa ise 42 sporcuyla mücadele edecek. Şampiyonada piste çıkacak en yaşlı atlet, bayanlar uzun atlamda mücadele edecek Letonyalı Valentina Gotovska. 1965 doğumlu Gotovska, bu yıl salonda 6.43 metrelik bir derece elde etti. Yarışmaların en genç atleti ise 1988 doğumlu Hırvat Danijela Grgiç olacak. 400 metrede yarışacak Grgiç, en iyi derecesi olan .38'i bu yıl koştu. 
     
</TEXT>
</DOC>
