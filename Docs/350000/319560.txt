<DOC>
<DOCNO> 319560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun39.html </URL>
<DATE> 2005/03/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İran Nükleer programdan vazgeçmeyeceğiz 
</HEADLINE>
<TEXT>

     İran Dışişleri Bakanı Kemal Harrazi, ekonomik ve siyasi teşvikler karşılığında nükleer programından vazgeçmeyeceğini belirtti. 
     İRNA'nın haberine göre, Harrazi, 15. Uluslararası İran Körfezi Konferansı'nda gazetecilere yaptığı açıklamada, İran'ın nükleer teknolojiye sahip olması nedeniyle şimdi çok daha güçlü bir ülke olduğunu ve Avrupalıların İran ile tehditkar bir dille konuşamayacağının farkına vardığını kaydetti. 
     İran'ın nükleer programının nükleer silah değil elektrik enerjisi elde etmeyi amaçladığını tekrarlayan Harrazi, ''İran'ın nükleer teknolojiye sahip olma hakkı ekonomik teşvikler önerilerek değiştirilemez. İran halkı hiçbir hükümet ya da grubun yasal haklarından vazgeçmesine izin vermez'' dedi. 
     İran'ın yasal haklarının önündeki engellerin görüşmeler yoluyla ortadan kaldırılabileceğini, Avrupa ülkelerine hiçbir zaman nükleer silah üretmeyecekleri garantisi verdiklerini söyleyen Harrazi, İran'ın hem Uluslararası Atom Enerjisi Ajansı UAEA ve Avrupalıların kaygılarını gidermek hem de nükleer silah üretmeyeceği garantisiyle uranyum zenginleştirme çalışmalarına izin verilecek bir formül bulmak istediğini kaydetti. 
     İran'ın geçen yıl Kasım ayında askıya aldığı uranyum zenginleştirme çalışmalarına yeniden başlayıp başlamama konusunda karar almadan önce AB ile yürütülen görüşmeleri bu ay ortasında gözden geçireceklerini ifade eden Harrazi, ''Şimdiye kadar yapılan görüşmelerin olumlu sonuçları olmasını umuyoruz, çünkü görüşmelerin devamı bu ay ortasında yapacağımız değerlendirmeye bağlı olacak'' dedi. 
     Harrazi, ABD'nin olası saldırısı konusunda ne düşündüğünün sorulması üzerine, ''Amerikan yönetiminin İran'a saldırmamak için Irak işgalinden sonra yeteri tecrübe edindiğine inanıyorum'' diye konuştu. 
     AB'nin üç büyüğü Almanya, İngiltere ve Fransa, ekonomik ve teknik yardımın yanı sıra Dünya Ticaret Örgütü DTÖ gibi uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     
     LÜBNAN HÜKÜMETİNİN İSTİFASI 
     Bu arada Harrazi, Lübnan hükümetinin istifasının bu ülkenin iç meselesi olduğunu söyleyerek, ''Lübnan halkı birlik ve beraberlik içinde olmalıdır. Aksi takdirde mevcudiyetleri yok olma tehlikesiyle karşı karşıya kalacaktır'' dedi. 
     Lübnan halkının işgalcileri topraklarından sürdürdüğünü ve bu durumun birlik ve beraberlikle korunabileceğini belirten Harrazi, Lübnan halkının mevcut soruna uygun bir çözüm bulunması konusunda sabırlı olması gerektiğini ifade etti. 
     Harrazi, Lübnan'daki değişik gruplar arasında fikir birliğinin sağlanmasının sorunları çözebileceğini de söyledi. 
     
</TEXT>
</DOC>
