<DOC>
<DOCNO> 316136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo13.html </URL>
<DATE> 2005/02/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Metin Türel Basın ile sorunum yok 
</HEADLINE>
<TEXT>

     Antalyaspor teknik direktörü Metin Türel, Antalya basını ile sorununun bulunmadığını söyledi. 
     Metin Türel, bazı yerel gazetelerde çıkan ''Metin Türel, Bursaspor maçı öncesi paramı almazsam maça çıkmam dedi'' şeklindeki haberlere çok kızdığını ve haberi yazan gazetecilere ''Neden yalan haber yazdın. Utanmıyor musun'' dediğini ve gazeteciyi sahadan çıkardığını belirtti. 
     Futbolcu ve teknik adamların haklarını her zaman aramalarından yana olduğunu ifade eden Türel, ancak futbolcu ve teknik adamların alacakları için eylem yapmalarına kesinlikle karşı olduğunu ve her zaman da buna karşı çıkacağını kaydetti. 
     Türel, karşı olduğu eylemi, kendisinin yapmasının imkansız olduğuna da işaret ederek, ''Bu haber beni çok kızdırdı. Bunun üzerine gazetecilere idmanın sadece 10 dakikasında çalışma izni verdim. Ama gazetecilere küfür etmedim'' diye konuştu. 
     Metin Türel, Antalya basını ile sorununun bulunmadığını, özel günlerdeki idmanlar hariç her idmanı gazetecilerin sonuna kadar izleyebileceğini sözlerine ekledi. 
     
     BORÇ 12.5 MİLYON YTL 
     Antalyaspor Futbol Şube Sorumlusu Murat Süğlün, Antalyaspor'un geçmişten kalan futbolcu ve vergi borcu toplamının 12,5 milyon YTL olduğunu söyledi. 
     Murat Süğlün, Antalyaspor'un kalıcı gelirlere sahip olması gerektiğine dikkati çekerek, ''Antalyaspor'un geçmişten kalan futbolcu ve vergi borçları toplamı 12,5 milyon YTL. Borçlarımızı ödüyoruz. Kimsenin parası Antalyaspor'da kalmaz, ama Antalyaspor'un gelecekte de sıkıntı yaşamaması için kalıcı gelirler yaratma çabası içindeyiz'' dedi. 
     Antalyaspor'un Yeşilbayır'da yapılacak stadyum ve tesislere gideceğini ifade eden Süğlün, Atatürk Stadyumu ve Antalyaspor tesislerinin değerlendirilerek Antalyaspor'a kalıcı gelirler yaratma çabası içinde olduklarını kaydetti. 
     Antalyaspor'da geçmişte top oynamış bazı futbolculara borcu ile şu anda oynayan futbolculara borcunun yaklaşık 3,5 milyon YTL olduğunu ifade eden Süğlün, vergi borcunun ise 9 milyon YTL olduğunu belirtti. 
     
     GELECEK YILIN HEDEFİ SÜPER LİG 
     Süğlün, Antalyaspor'un, ikinci yarıya 7 yeni oyuncu ile girdiğine de işaret ederek, şunları söyledi 
     ''Takım, giderek rayına oturuyor. 7 yeni oyuncunun takıma uyumu zaman alıyor. Şu anda takım içinde arkadaşlık ve kaynaşma son derece iyi. Bu hem yönetimi, hem teknik heyeti memnun ediyor. Ancak biz takıma takviye yaparken hep gelecek yılı düşündük ve bütün yeni oyuncularımızla 1.5 yıllık sözleşme yaptık. Bu takım sezon sonunda yapılacak birkaç takviye ile gelecek yıl şampiyon olarak Süper Lig'e çıkar. Buna inanıyoruz. Çok iyi bir takım oluştu. Bunu herkes kısa sürede görecek. Bizim asıl hedefimiz gelecek yılın takımını oluşturmaktır.'' 
     
</TEXT>
</DOC>
