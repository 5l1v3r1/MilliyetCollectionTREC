<DOC>
<DOCNO> 331537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur21.html </URL>
<DATE> 2005/04/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hemşireler Hıncal Uluç'u protesto etti 
</HEADLINE>
<TEXT>

     Sağlık Bakanlığı Onkoloji Eğitim ve Araştırma Hastanesi çalışanları, Sabah Gazetesi Yazarı Hıncal Uluç'u, protesto ederek, ''istifa etmesi'' ve hemşirelerden özür dilemesini istediler. 
     Onkoloji Hastanesi hemşireleri ve diğer sağlık çalışanları hastane bahçesinde toplanarak, 3 Nisan'da köşesinde yer verdiği bir fıkradan dolayı Hıncal Uluç'u kınadılar. 
     Türk Sağlık-Sen 1 No'lu Şube Başkanı Orhan Yılmaz da yaptığı basın açıklamasında, Uluç hakkında Cumhuriyet Savcılığı'na suç duyurusunda bulunduklarını belirterek, ''24 saat halkımızın sağlığını korumakla görevli sağlık çalışanlarına yönelik çirkin, seviyesiz sözde fıkra, hemşirelik gibi kutsal bir vazifeyi ve tüm sağlık çalışanlarını rencide etmiştir'' dedi. 
     Onkoloji Hastanesi Başhekimi Cebrail Şimşek ise sağlık çalışanları olarak kim olduklarını ve nasıl hizmet verdiklerini iyi bildiklerini ifade ederek, ''Hemşirelerimizi teker teker alnından ve ellerinden öpüyorum. Hepiniz analarımız, bacılarımızsınız'' dedi. 
     Hemşirelere, doktorların yanı sıra diğer hastanelerden gelen hemşire ve doktorlar da destek verdi. 
     
</TEXT>
</DOC>
