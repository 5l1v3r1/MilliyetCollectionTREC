<DOC>
<DOCNO> 316779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur22.html </URL>
<DATE> 2005/02/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
"Baskıcı uygulamaların amacı Alevileri asimile etmek" 
</HEADLINE>
<TEXT>

     Alevi Bektaşi Federasyonu Genel Sekreteri Atilla Erden, ''Baskıcı uygulamaların ana amacının Alevileri yok sayarak, onları asimle etme ve toplumumuzu orta çağ karanlığında teokratik bir devlet yapısına sürüklemektir'' dedi. 
     Erden, federasyon genel merkezinde düzenlediği basın toplantısında, son günlerde iktidar ve kimi çevrelerin Alevileri yok sayarak, kendilerini endişeye sürükleyen açıklamalarda bulunduğunu söyledi. 
     ''Bu planlanmış baskıcı uygulamaların ana amacının Alevileri yok sayarak, onları asimle etme ve toplumumuzu orta çağ karanlığında teokratik bir devlet yapısına sürüklemektir'' diyen Erden, sorunun sadece Alevilerin değil, çağdaş, laik ve demokratik hukuk devleti normlarına kavuşmak isteyenlerin de sorunu olduğunu kaydetti. 
     Erden, şöyle konuştu 
     ''Cumhuriyetten, demokrasiden, başörtüsü özgürlüğünden söz eden iktidar erkini elinde bulunduranların büyük kısmı, telaşla Alevilere saldırmakla kalmayıp, rantçı yandaşları ile beraber Alevileri dinsiz, bölücü hatta vatan haini ilan etmektedirler. Oysa Türkiye'de bölücülük en son bize kalır. 
     Biz, Anadolu ile toplum arasında bir tutkal vazifesi gördüğümüze inanıyoruz. Ama iktidar, kafasında bir şey oluşturmuş, bütün insanları o kalıba sokmaya çalışıyor. Aleviliği yok etmeye çalışırken, aydınlıkçı yönünü de yıkmaya çalışıyorlar. Bizim yaptığımız Alevilik değil ama Alevi inancını, kültürünü çağdaş normlarda yaşatmak bizim görevimiz.'' 
     
     ''DİN DERSİ KALDIRILMALI'' 
     Dünyada laik hiçbir toplumda zorunlu din dersinin bulunmadığını ifade eden Erden, ''Zorunlu din dersleri kaldırılmalıdır. Bunun için her türlü mücadeleyi yapacağız. Gerekli davaları açtık. Zorunlu din dersinin kaldırılması için yakında büyük bir kampanya başlatacağız'' dedi. 
     Bir soru üzerine, Diyanet İşleri Başkanlığı'nın fetvalarla ''Cem evlerinin'' yıkılmaya kalkılmasının kendilerini üzdüğünü dile getiren Erden, ''Diyanet'in bugün yaptıkları bile kuruluş kanunu bakımından Anayasa'ya aykırıdır. Diyanet'in bu yapısına da karşıyız'' dedi. 
     Erden, bir soru üzerine, nüfus cüzdanlarında din hanesinin bulunmasına da karşı olduklarını belirtti. 
     
</TEXT>
</DOC>
