<DOC>
<DOCNO> 348287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo13.html </URL>
<DATE> 2005/06/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İlk sınav ümitlerin 
</HEADLINE>
<TEXT>

     Türkiye, 15. Avrupa Ümitler Futbol Şampiyonası 2. Eleme Grubu'ndaki 8. maçında yarın İstanbul'da Yunanistan ile karşılaşacak. 
     Ali Sami Yen Stadı'nda saat 21.00'de başlayacak ve Kanal D'den naklen yayınlanacak maçı Fransa Futbol Federasyonu'ndan Bruno Coue yönetecek. Coue'nin yardımcılıklarını Bruno Faye ile Jacques Clavet yapacak. Maçın 4. hakemi ise Thierry Auriac. 
     Sporseverler karşılaşmayı yeni açık tribün için 1, kapalı tribün için 3, numaralı tribün için de 5 YTL ödeyerek izleyebilecek. 
     
     RÖVANŞI ALMAK İSTİYOR 
     Elemelerde 2. Grup'ta mücadele eden Türkiye, şimdiye dek tek yenilgisini yarınki rakibi Yunanistan karşısında aldı. 
     Rakibine deplasmanda 2-1 yenilen ümit milliler, bu karşılaşmada rövanşı alarak, lider Danimarka'yı takibini sürdürmeyi amaçlıyor. 
     
     ÇETİNER ''KAZANMAK İSTİYORUZ'' 
     Ümit Milli Futbol Takımı Teknik Direktörü Raşit Çetiner, Yunanistan maçını kazanarak, gruptaki iddialarını sürdürmek istediklerini söyledi. 
     Yunanistan ve Kazakistan ile yapacakları maçlardan 6 puan çıkarmaları durumunda grupta çok avantajlı duruma geçeceklerini vurgulayan Çetiner, yarınki maçta sporseverleri Ali Sami Yen Stadı'nda milli takımı desteklemeye çağırdı. 
     Yunanistan'da oynadıkları maçta gerçekten çok iyi bir şekilde ağırlandıklarını belirten Çetiner, ''Bizi hakikaten iyi ağırladılar. Ama maçta da takımlarını centilmenlik sınırları içinde, coşkulu biçimde desteklediler. Yarın bizim de aynı centilmenlik kuralları çerçevesinde çok coşkulu bir seyirciye ihtiyacımız var. Onların desteğiyle, grupta tek yenilgimizi aldığımız rakibimizi yenmek istiyoruz'' diye konuştu. 
     Ümit Milli Futbol Takımı, hazırlıklarını bu akşam yapacağı çalışmayla tamamlayacak. 
     
     TEK EKSİK SABRİ 
     Ümit Milli Futbol Takımı'nda yarınki maç öncesi tek eksik Sabri Sarıoğlu. 
     Galatasaraylı futbolcu sakatlığı nedeniyle kadrodan çıkarıldı. 
     Aday kadrodaki oyuncular şöyle 
     Mahmut Hanefi Erdoğdu, Semih Şentürk Fenerbahçe , Tayfun Cora, Tolga Zengin, Adem Koçak Trabzonspor , Fevzi Elmas Galatasaray , İbrahim Akın Beşiktaş , Kerem Şeras Gençlerbirliği , Mehmet Çoğum, Bekir İrtegün Gaziantepspor , Bilal Kısa Malatyaspor , Muhammed Yoldaş Büyükşehir Belediyesi Ankaraspor , Emre Güngör, Umut Bulut Ankaragücü , Fahri Tatan Çaykur Rizespor , Ali Turan, Mehmet Topuz Kayserispor , Serhat Akyüz İstanbulspor , Can Arat Sivasspor , Feridun Sungur Elazığspor , Gökhan Kaba Karşıyaka , Volkan Ünlü FC Schalke 04 , Muslu Nalbantoğlu NEC Nijmegen . 
     
</TEXT>
</DOC>
