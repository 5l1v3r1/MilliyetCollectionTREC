<DOC>
<DOCNO> 322023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/ekonomi/eko11.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst kurulda yabancı personele itiraz 
</HEADLINE>
<TEXT>


GÜNSELİ ÖNAL Ankara 

Üst kurulları tek tip hale getiren yasa tasarısının komisyon görüşmelerinde, yabancı personel çalıştırma izni tanıyan madde, CHP ile Bankacılık Düzenleme ve Denetleme Kurumu BDDK Başkanı Tevfik Bilgin'in tepkisiyle karşılaştı. 
Bilgin, bankalar açısından 'sır' niteliğindeki bilgilerin, yabancıların eline geçebileceği uyarısında bulundu. CHP'li alt komisyon üyesi İstanbul Milletvekili Birgen Keleş'in de bu görüşe destek vermesine karşın, AKP'li üyeler düzenlemeden vazgeçmedi. 
Alt komisyonda dile getirilen çekincelere göre, örneğin BDDK'de çalışabilecek yabancılar dışarıya bilgi sızdırabilir, Türk bankalarını almaya çalışan yabancıların pazarlık gücü artabilir, sır bilgiler satılabilir. Çünkü bankaların sermaye yeterlilik başta olmak üzere bütün bilgileri, ayrıca bankaların büyük kredi müşterileri ile ilgili ticari bilgiler BDDK'ye aktarılıyor. Uzmanlara göre, bunların sızması, yerli bankaları zor durumda bırakır. 


</TEXT>
</DOC>
