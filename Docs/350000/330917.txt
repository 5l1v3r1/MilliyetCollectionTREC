<DOC>
<DOCNO> 330917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/ekonomi/eko07.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'ye Babacan'dan destek 
</HEADLINE>
<TEXT>


EKONOMİ SERVİSİ 

Merkez Bankası'nın MB bağımsızlığının iyi bir ekonomik yapı için son derece önemli olduğunu belirten Devlet Bakanı Ali Babacan, "İlişkilerimiz son derece iyi ve bugüne kadar ima yoluyla da olsa alacakları kararlarda hiçbir şekilde müdahale yapmadım" dedi. Babacan, son günlerde, MB Başkanı Serdengeçti'nin Financial Times'e demecine Başbakan Erdoğan'ın tepki göstermesiyle başlayan tartışma sonucu gündemde olan MB ile ilgili, kurumun bağımsızlığını vurgulayan mesajlar verdi. 

'Bedeli beraber öderiz' 
Bilindiği gibi Serdengeçti, demecinde, IMF anlaşmasının gecikmesinin tehlikeli olduğunu ifade etmiş, Başbakan Erdoğan da buna tepki göstererek, "Bir özerk kuruluş olarak MB'nin İngiltere üzerinden açıklama yapması doğru değildir" demişti. Referans gazetesine konuşan Babacan, bu tartışmaya atıf yapmadan, MB'nin bağımsızlığı ile ilgili yaptığı değerlendirmede şöyle konuştu 
"Merkez Bankası, TL'nin değeri neyse enflasyon oranını o seviyede tutmak zorundayım diyecek. Aksi halde yüksek faiz olarak bedelini hep beraber ödüyoruz. İlişkilerimiz son derece iyi ve bugüne kadar ima yoluyla da olsa alacakları kararlarda hiçbir şekilde şey yapmadım. Siyasi yapıda farklı yerlerden farklı şeyler olabilir, farklı yönlendirmeler olmuş olabilir önceden. MB'nin bağımsızlığı iyi bir ekonomik yapı için son derece önemli. Çünkü bu rüzg rların ne zaman nereden eseceği belli olmuyor. En sıkışık durumlarda bile herkesin cebindeki paranın namusunu koruyacak bir MB lazım." 


</TEXT>
</DOC>
