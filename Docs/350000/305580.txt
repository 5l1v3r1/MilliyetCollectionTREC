<DOC>
<DOCNO> 305580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur55.html </URL>
<DATE> 2005/01/11/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Silivri'de bir kişi otomobilinde ölü bulundu 
</HEADLINE>
<TEXT>

     Silivri'de 1 kişi, otomobilinde silahla başından vurulmuş halde ölü bulundu. İntihar ettiği belirtilen bu kişinin, Florya'da otomobilin bagajında cesetleri bulunan Çınar kardeşlerle iş bağlantısı olduğu öne sürüldü. 
     Vatandaşların ihbarı üzerine TEM Otoyulu Silivri mevkiine giden güvenlik güçleri, yol kenarındaki bir otomobilde, silahla başından vurulmuş Hamza Karadeniz'in cesediyle karşılaştı. 
     Karadeniz'in cesedi, incelemelerin ardından Adli Tıp Kurumu morguna kaldırıldı. 
     Görgü şahitlerinin, ifadelerinde, Hamza Karadeniz'in, seyir halindeyken kendisini vurduğunu ve otomobilin kontrolden çıkarak yol kenarında durduğunu söyledikleri belirtildi. 
     Hamza Karadeniz'in, dün Florya'da otomobilin bagajında cesetleri bulunan Yılmaz, Özcan ve Muşar Çınar kardeşlerle iş bağlantısı olduğu öne sürüldü. 
     Emniyet yetkilileri, olayla ilgili soruşturmanın çok yönlü sürdürüldüğünü ve toplam 7 kişinin hayatını kaybettiği olayla bağlantısının araştırıldığını bildirdi. 
     
</TEXT>
</DOC>
