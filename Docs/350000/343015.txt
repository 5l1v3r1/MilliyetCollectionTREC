<DOC>
<DOCNO> 343015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo14.html </URL>
<DATE> 2005/05/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Pekin Olimpiyatları'nda 100 bine yakın gönüllü görev alacak... 
</HEADLINE>
<TEXT>

     2008 yılında Çin’in başkenti Pekin’de düzenlenecek Olimpiyat Oyunları’nda 60-100 bin arasında gönüllünün görev alacağı bildirildi. 
     Pekin Belediye Başkanı Yardımcısı Liu Cingmin, Fortune dergisi tarafından düzenlenen Global Forum kapsamındaki yuvarlak masa toplantısında, gönüllülerin olimpiyat organizasyonunun ayrılmaz parçası olduklarını belirterek, Pekin Gönüllüler Derneği’nin hazırladığı Eylem Planı’nın Haziran ayında uygulamaya konulacağını söyledi. 
     Pekin’in Özürlüler Olimpiyatları için de hazırlandığını hatırlatan Liu, son üç yıl içinde yollar ve turistik yerlerin ıslahı için 600 milyon yuan 72.3 milyon ABD doları harcadıklarını kaydetti. 
     Global Forum kapsamında düzenlenen "Çin ve Spor" konulu yuvarlak masa toplantısında Pekin Olimpiyatları’nın hazırlıklarının yanı sıra, Çin sporunun NBA aracılığı ile globalleşmesi, Çinli tüketicilerin sporu sevme nedenleri ve Çin sporunun yönü gibi konular ele alındı. 
     
</TEXT>
</DOC>
