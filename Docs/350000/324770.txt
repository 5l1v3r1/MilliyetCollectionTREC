<DOC>
<DOCNO> 324770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko46.html </URL>
<DATE> 2005/03/18/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Sabancı Holding'in yeni CEO'su Ahmet Dördüncü... 
</HEADLINE>
<TEXT>

     Sabancı Holding Üst Yöneticisi CEO Celal Metin, görevini, Mayıs ayında Ahmet Dördüncü'ye devredecek. 
     Sabancı Holding'den yapılan açıklamaya göre, 11 Mayıs'ta yapılacak Genel Kurul sonrası görevinden ayrılacak olan Metin'in yerine, 12 Mayıs'tan geçerli olmak üzere, Sabancı Holding Strateji ve İş Geliştirme Grup Başkanı Ahmet Dördüncü atandı. 
     Sabancı Holding Yönetim Kurulu Başkanı Güler Sabancı, Metin'in, kendi işleri ile ilgilenme isteğini anladıklarını ve saygıyla karşıladıklarını belirterek, şunları kaydetti 
     ''Kendisinin özellikle Yönetim Kurulu Başkanımız Sakıp Sabancı'nın vefatından sonraki geçiş döneminde önemli katkıları olmuş ve grubumuza kalıcı değerler kazandırmıştır. Kendisini Sabancı camiasının bir dostu olarak her zaman hatırlayacağız. Dr. Metin'e içtenlikle teşekkür ediyor ve başarılarının devamını diliyoruz. Ayrıca bu görevi Dr. Celal Metin'den devralacak olan Ahmet Dördüncü'ye de başarılar diliyorum.'' Celal Metin de, geçen 2 yıl boyunca Sabancı Holding'i yönetmenin kendisi için büyük bir onur ve ayrıcalık olduğunu belirtti. 
     Metin, Sabancı Holding'in güçlü yönetim kadrosu, büyüme stratejisi, insan kalitesi ve sürdürülebilir karlılığı ile dünya çapında bir grup olduğunu vurgulayarak, ''Sabancı Topluluğu'nun bir parçası olmaktan gurur duyuyorum ve gelecekte de bu başarılarının süreceğine yürekten inanıyorum'' dedi. 
     
     METİN'İN YERİNE DÖRDÜNCÜ 

     Celal Metin'in yerine atanan Ahmet Dördüncü, Mannheim Üniversitesi İşletme Fakültesi'nden mezun olduktan sonra kariyerine 1981 yılında Almanya'da başladı. 
     1984 yılında Türkiye'ye dönünce otomotiv sektöründe çalışma yaşamına devam eden Dördüncü, 1987 yılında Sabancı Topluluğu'na katıldı. 
     Dördüncü, 1987-1997 yılları arasında Kordsa A.Ş'de çeşitli yönetim pozisyonlarında bulundu. 1999-2004 yılları arasında Dusa Arjantin ve Dusa Brezilya'nın Yönetim Kurulu Başkanı ve Genel Müdürü olarak görev aldıktan sonra Dusa International'ın Kuzey Amerika'daki tüm operasyonlarından sorumlu genel müdürlük görevini yürüttü. 
     Ahmet Dördüncü, Ağustos 2004'ten beri Sabancı Holding Strateji ve İş Geliştirme Grup Başkanlığı görevini sürdürüyor. 
     Sabancı Holding'e 1975 yılında katılan Celal Metin de 1988'e kadar grup içinde çeşitli görevlerde bulundu ve bu tarihte Holding'den ayrıldı. 
     Metin, 1988-2003 yılları arasında uluslararası girişimci kimliği ile dünyada halka açık pek çok uluslararası ve özel şirketlerin yönetim kurulu başkanlığı ve üst yöneticilik CEO görevlerinde bulundu. 
     Celal Metin, 2003 yılı Nisan ayında Sabancı Holding'in Üst Yöneticisi CEO ve Yönetim Kurulu Üyesi olarak atanmıştı. 

     
</TEXT>
</DOC>
