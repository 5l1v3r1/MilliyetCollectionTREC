<DOC>
<DOCNO> 329558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo06.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon el koydu 
</HEADLINE>
<TEXT>


Başkan Levent Bıçakcı, gerilimin artması üzerine dört büyük kulübün başkanını acil toplantıya çağırdı 

HALİL ÖZER 


Fenerbahçe, Galatasaray, Beşiktaş ve Trabzonspor'un son günlerde içine girdiği söz düellosu Futbol Federasyonu'nu harekete geçirdi. Başkan Levent Bıçakcı dün dört büyük kulübün başkanlarını arayarak acil toplantıya çağırdı. 
Pazartesi günü saat 13.00'te yapılacak olan toplantıda tüm sorunlar masaya yatırılacak. Levent Bıçakcı dört kulübün başkanını sağduyulu olmaya çağıracak ve kamuoyuna olumlu mesajlar verilmesini isteyecek. Bıçakcı konuyla ilgili, "Bu olaylarda sert açıklamalar yapmadan karşılıklı görüş alış - verişinde bulunmak lazım. Diyalog her şeyi çözer. Bu nedenle kulüp başkanlarımızı pazartesi günü bir araya gelmeye davet ettim. Orada açık yüreklilikle bu konuları konuşacağız. Ortak akıl noktasında buluşacağımıza eminim" dedi. 
Bu arada Beşiktaş Başkanı Yıldırım Demirören aldığı davet sırasında, "Tamam bir araya gelelim ama şov için olmasın. Sorunlarımızı konuşalım ve kökten çözelim. Yani toplantı işe yarasın" dedi. 


</TEXT>
</DOC>
