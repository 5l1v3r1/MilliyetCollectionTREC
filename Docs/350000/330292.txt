<DOC>
<DOCNO> 330292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yasam/yas02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kalpler ağlattı 
</HEADLINE>
<TEXT>


Almanya'da kalp krizi geçiren ikizlerden Savaş tedavi altına alındı. Kısa süre sonra İngiltere'de kalp krizi geçiren kardeşi Cenk ise hayatını kaybetti 

EKREM ÇAĞLAR Manisa DHA 

Almanya'da yaşayan gurbetçi Kalış ailesinin 26 yaşındaki tek yumurta ikizi çocukları Cenk ve Savaş'ı kalp krizi ayırdı. Manisa'nin Salihli ilçesinden uzun yıllar önce Almanya'ya göç eden ailenin çocukları Cenk ve Savaş, bu ülkede turizm eğitimi gördü. Barmen olan Cenk Kalmış, çalıştığı şirket tarafından geçici görevle İngiltere'ye gönderildi. 

Doktorlar uyardı 
Almanya'da kalarak hijyen teknisyeni olarak çalışmaya başlayan Savaş Kalış, bir süre önce kalp krizi geçirdi. Hastanede tedavi altına alınan Savaş'ın tek yumurta ikizinin olduğunu öğrenen doktorlar, kardeşi Cenk'in de kalp krizi riski taşıdığını belirterek, dikkatli olmasının bildirilmesi gerektiğini söyledi. Acı haber gecikmedi. Savaş Almanya'da tedavi olurken, İngiltere'de bulunan Cenk, önceki gece otel odasında uyurken kalp krizi geçirerek öldü. Cenk Kalış'ın cenazesi Manisa'ya getirilerek toprağa verildi. Cenk'in eşi Nicole ve oğlu Malik ile ikiz kardeşi Savaş, annesi Düriye ve babası Hüseyin Sabri Kalış, cenaze töreninde sinir krizi geçirdi. 




</TEXT>
</DOC>
