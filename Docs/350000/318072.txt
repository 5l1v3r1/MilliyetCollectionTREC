<DOC>
<DOCNO> 318072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/guncel/gun04.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava kirliliğinde lider Kütahya 
</HEADLINE>
<TEXT>


Türkiye'de yapılan incelemelerde, 2004'te kükürtdioksit ve duman açısından havası en fazla kirli olan ilin Kütahya olduğu belirlendi 


Devlet İstatistik Enstitüsü DİE , 2004 yılı kükürtdioksit ve partiküler madde duman konsantrasyonu yoğunluklarını açıkladı. Buna göre geçen yıl, kükürtdioksit konsantrasyonunun en yüksek olduğu il, 146 mikrogram metreküp ile Kütahya oldu. Bu ili 132 mikrogram metreküp ile Erzurum, 107 mikrogram metreküp ile Çanakkale, 101 mikrogram metreküp ile Çorum ve 98 mikrogram metreküp ile de Bingöl izledi. 

Rekor Samsun'da 
Geçen yıl duman konsantrasyonunun en yüksek olduğu illerin başında 95 mikrogram metreküp ile yine Kütahya gelirken, bu ili 84 mikrogram metreküp ile Balıkesir, 81 mikrogram metreküp ile Çorum, 77 mikrogram metreküp ile Kayseri ve 63 mikrogram metreküp ile de Gaziantep izledi. 
Kükürtdioksit ortalamalarında 2003'e göre en çok artış görülen il merkezleri yüzde 51 ile Çanakkale, yüzde 29 ile Bilecik, yüzde 25 ile Uşak, yüzde 20 ile Kayseri ve yüzde 16 ile Kastamonu ve Kocaeli Gölcük oldu. En çok azalma görülen il ve ilçe merkezleri yüzde 70 ile Samsun, yüzde 49 ile Balıkesir, yüzde 47 ile Edirne, yüzde 38 ile Yozgat ve yüzde 32 ile Niğde olarak belirlendi. Duman ortalamalarında 2004'te, bir önceki yıla göre en çok artış görülen il merkezleri yüzde 65 ile Samsun Merkez , yüzde 60 ile Bursa İnegöl , yüzde 47 ile Kastamonu, yüzde 44 ile Uşak ve yüzde 24 ile Niğde Merkez oldu. Aynı dönemde en çok azalma görülen il ve ilçe merkezleri yüzde 36 ile Bolu, yüzde 31 ile Yozgat, yüzde 28 ile İzmir Merkez , yüzde 21 ile Edirne ve yüzde 20 ile Manisa olarak tespit edildi. 





</TEXT>
</DOC>
