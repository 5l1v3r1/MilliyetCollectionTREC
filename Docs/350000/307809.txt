<DOC>
<DOCNO> 307809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko25.html </URL>
<DATE> 2005/01/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Borsa 2.5 günde yüzde 2.11 kazandırdı 
</HEADLINE>
<TEXT>

     İMKB'de işlem gören hisse senetleri, Bayram tatili nedeniyle 2.5 gün işlem yapılan haftada ortalama yüzde 2.11 oranında değer kazandı. 
     İstanbul Menkul Kıymetler Borsası İMKB Bileşik Endeksi, hafta boyunca iniş çıkışlı bir seyir gösterdi. Son seansta yine rekorla kapanan endeks, işlem yapılan 5 seans sonunda 555.42 puan artarak 26,362.68 puandan 26,918.10 puana yükseldi. 
     Kısa haftada, borsada yükseliş yaşanırken, altın yerinde saydı. İngiliz Sterlini dışındaki döviz türlerinde düşüşler oldu. 
     24 ayar külçe altın ve Cumhuriyet altınının gram satış fiyatları 2.5 günlük sürede herhangi bir değişiklik göstermedi. Önceki Cuma günü 18.45 YTL olan 24 ayar külçe altının gram satış fiyatı ile 125.00 YTL olan Cumhuriyet altınının satış fiyatı bugünkü kapanışta da değişmedi. 
     Dövizde ABD Doları ve euro, önceki hafta sonuna göre Türk Lirası karşısında değer yitirdi. Bugün kapanışta Amerikan Doları'nın satış fiyatı haftalık bazda yüzde 0.37 oranında düşerek 1.3460 YTL'ye, euronunki de yüzde 0.62 oranında düşerek 1.7590 YTL'ye geriledi. 
     Yatırım fonlarına katılma belgeleri 2.5 günlük haftada ortalama yüzde 0.37 oranında artış kaydetti. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin net getirileri ise yüzde 0.31 ile yüzde 0.40 arasında gerçekleşti. 
     Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 0.36 ve 1 aylık mevduatta yüzde 0.33 oldu. 
     Önceki hafta sonunda ortalama faizleri yüzde 18.0 dolayında olan haftalık reponun net getirisi de yüzde 0.26 olarak gerçekleşti. 
     
</TEXT>
</DOC>
