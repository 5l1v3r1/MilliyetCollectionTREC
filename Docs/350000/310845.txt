<DOC>
<DOCNO> 310845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/ekonomi/eko01.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de doğalgazı HEMA çıkaracak 
</HEADLINE>
<TEXT>


Zonguldak Taşkömürü Havzası'nda bulunan, Türkiye'nin 40 yıllık ihtiyacını karşılayacak doğalgaz ihalesini Mehmet Hattat'ın sahibi olduğu HEMA kazandı 

ÖNAY YILMAZ İstanbul 

Milliyet'in bir süre önce gündeme taşıdığı, Türkiye'nin en az 40 yıllık doğal gaz ihtiyacını karşılayacak, hatta ihracatçı ülkeler arasına sokacağı tahmin edilen dev doğalgaz projesi ihalesini, Mehmet Hattat'ın firması HEMA Endüstri kazandı. 
HEMA, Zonguldak Taş Kömürü Havzası'nda, tahmini 600 milyar metreküp kömür kökenli doğalgazı, ABD'li danışman firma Monument Resources Inc. ile birlikte çıkaracak. Firma, anlaşma gereği k rın yüzde 17.4'ünü Türkiye Taş Kömürü TTK Genel Müdürlüğü'ne verecek. 
Zonguldak Taş Kömürü Havzası'nda 600 milyar metreküp doğalgaz olduğunun tahmin edildiğini belirten Türkiye Taş Kömürü Genel Müdürlüğü yetkilileri, ilk sondaj ihalesinin parasızlık yüzünden başarısızlıkla sonuçlandığını belirterek, "Şimdi kazanan firma, yüksek teknolojiyle bu sondaj işlemini gerçekleştirecek" dediler. 

1.2 milyon metreküp gaz 
TÜBİTAK'ın hazırladığı projeye göre, Zonguldak'taki taş kömürü havzasında, tahmin edilen doğalgaz rezervi 1.2 trilyon metreküp. Çıkarılacak doğalgaz ile ülkeye hem ekonomik fayda sağlanacak, hem de birçok maden işçisinin ölümüne neden olan grizu patlamalarının da önüne geçilmiş olacak. 
Projeyi hazırlayanlardan Doç. Dr. Sedat İnan, "Bizim yaptığımız araştırmaya göre 1.2 trilyon metreküp rezerv var. Ancak bunun üretim aşamasında yarısının kaybedileceği düşünülürse 600 milyar metreküp rezerv olduğu söylenebilir" dedi. TTK Genel Müdürlüğü yetkilileri de, tahmin edilen rezervin doğruluğunun sondaj çalışmalarıyla belirleneceğini belirterek, "Bu havzanın 3 bin 884 kilometrekaresi karada, 3 bin kilometrekaresi deniz içinde" dediler. 


</TEXT>
</DOC>
