<DOC>
<DOCNO> 345745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo48.html </URL>
<DATE> 2005/05/25/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
A. Sebatspor'da 4 futbolcu, Beşiktaş maçında forma giyemeyecek 
</HEADLINE>
<TEXT>

     Birinci Süper Futbol Ligi’ne bu sezon veda edecek olan Akçaabat Sebatspor’da, 4 futbolcu hafta sonundaki karşılaşmada görev alamayacak. 
     Kulüp başkan yardımcısı Baki Eyüboğlu, A.A muhabirine yaptığı açıklamada, kiralık olarak sözleşmesi sona eren Serdal’ın yanısıra Ali Eren, Hakan Bayraktar ve Yusuf’a ligin bitimine 1 hafta kala izin verdiklerini ve bu futbolcuların Beşiktaş maçında görev yapmayacaklarını söyledi. 
     Eyüboğlu, Beşiktaş maçında genç oyuncularına görev vereceklerini ifade ederek, "Gelecek yılın adına bu oyuncuları görme şansımız olacak. Son maçımızda centilmence bir mücadele gösterip, ligi tamamlamak istiyoruz" diye konuştu. 
     
     FEDERASYONA BAŞVURU 
     Eyüboğlu, liglerin tescil edilmemesi için ikinci kez Futbol Federasyonu’na başvuruda bulunduklarını belirterek, ilk başvuru için Futbol Federasyonu’ndan kendilerine gelen yazıda net ifadelerin olmadığını bildirdi. 
     Futbol Federasyonu’na 3 sayfalık bir yazı gönderdiklerini kaydeden Eyüboğlu, başvurularına net bir yanıt verilmesini istediklerini kaydetti. 
     Bu arada Futbol Federasyonu’ndan olumsuz yanıt gelmesi durumunda kırmızı-beyazlı kulübün bu konuyu UEFA’ya getireceği bildirildi. 
     
</TEXT>
</DOC>
