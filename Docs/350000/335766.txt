<DOC>
<DOCNO> 335766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo04.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
80'den sonra tufan 
</HEADLINE>
<TEXT>


Trabzonspor, Şenol Güneş'le 11 golün 6'sını son 10 dakikada yerken, ligde 2 kez yenildi, Türkiye Kupası'nda finalden oldu 


Bordo - Mavili takım son dakikalarda yediği gollerin faturasını ağır ödüyor. Galatasaray'la oynadığı Türkiye Kupası maçında 88. dakikada yediği şok golle galibiyeti kaçırıp, penaltılarla finalden olan Trabzonspor, Teknik Direktör Şenol Güneş yönetiminde çıktığı sınavlarda yediği 11 golün 6'sını 80'den sonra kalesinde gördü. 
Devre arasında takımın başına geçen Güneş idaresinde 11'i lig, 3'ü Türkiye Kupası olmak üzere 14 karşılaşma oynayan Karadeniz ekibi, Gaziantepspor'a 85. dakikada yediği golle 3-2 mağlup olurken, Beşiktaş'a ise 89'da 1-0'la boyun eğdi. Bu maçlarda şampiyonluk yarışında altın değeri taşıyan 6 puan bırakan Bordo - Mavililer son darbeyi Galatasaray'dan yedi. Dev maçın 88. dakikasına 1-0 önde giren Trabzonspor üstünlüğünü koruyamayınca rakibine penaltılarla yenildi ve son iki sezonda müzesine taşıdığı Türkiye Kupası'na veda etti. 

Trabzon Lisesi yarı finalde 

İRFAN KURTULMUŞ 

Danimarka'nın Skaerbek kentinde yapılan Dünya Liselerarası Futbol Şampiyonası'nda Trabzon Lisesi, Brezilya temsilcisini 4-1 yenerek yarı finale yükseldi. Karşılaşmanın ilk yarısı 3-0 Trabzon Lisesi'nin galibiyeti ile kapanırken farklı galibiyeti 28 ve 38'de Ediz, 44'te Hüseyin, 50'de ise Rahman'ın golleri getirdi. Trabzon Lisesi, bugün TSİ 16.00'da Almanya temsilcisi ile karşı karşıya gelecek. 

Lee darbesi 

Galatasaray maçının 49. dakikasında sakatlanarak oyunu terk eden Lee Young'un yaklaşık 10 gün sahalardan uzak kalacağı açıklandı. Sağlık Kurulu Başkanı Ahmet Çubukçu, "Lee'nin sol arka adale grubunda esneme var" dedi. Dün MR'ı çekilen Güney Koreli futbolcunun, Ankaragücü ve Fenerbahçe'ye karşı takımdaki yerini alamayacağı bildirildi. Öte yandan PFDK, Gökdeniz'e 2 maç ceza kesti. 


</TEXT>
</DOC>
