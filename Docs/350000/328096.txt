<DOC>
<DOCNO> 328096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun42.html </URL>
<DATE> 2005/03/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Askerlerin çekilmesi Suriye'nin Lübnan'daki etkisin bitirir mi 
</HEADLINE>
<TEXT>

     Suriye'nin Lübnan'daki askerlerini ve istihbarat elemanlarını geri çekmesinin, bu ülkedeki etkisini sona erdirmeyeceği belirtildi. 
     Suriye'nin, askerlerini tamamen çekmesinden sonra da uzun yıllardır Lübnan'da kurduğu ittifaklar, resmi ve gayrı resmi istihbarat bağlantılarıyla etkisini sürdürmeye devam edeceği kaydedildi. 
     Siyasi yorumcu Sami Barudi, ''Suriye'nin Lübnan'da kurduğu ittifakları hafife almamalıyız. Lübnan'ın Suriye karşıtı bir kampa girmesine izin vermeyecek kişiler var'' dedi. 
     Barudi ayrıca, askerlerini çekmenin, Lübnan iç politikasına sürekli müdahale etme gibi bir yükten kurtulacağı için Suriye'nin işine gelebileceğini söyledi. 
     Suriye'nin Lübnan'daki güçlü müttefiklerinin başında Şii Hizbullah örgütü geliyor. 
     Lübnan'da ordu dışında açıkça silah taşıyan tek grup olan Hizbullah, Lübnan muhalefeti Suriye'nin çekilmesi için gösteriler yaparken, Suriye yanlısı gösteriler düzenlemişti. 
     Suriye'nin özellikle ülkenin kuzeyindekiler olmak üzere Lübnanlı Hıristiyanlar ve diğer dini gruplar arasında da müttefikleri olduğu belirtiliyor. 
     Birçok Lübnanlı ise Suriye'nin Lübnan'da kargaşa ortamı yaratma gücüne sahip olmasından endişe duyuyor ve Hıristiyan bölgesinde meydana gelen 3 patlamadan da Suriye'yi sorumlu tutuyor. 
     El Anvar gazetesi yayın yönetmeni Refik Kuri ise ''Lübnan'da bir ölçüde Suriye etkisi devam edecek. Bazıları askerlerin çekilmesinin hiçbir şeyi değiştirmeyeceğini savunuyor. Bu kişiler çekilmenin jeopolitik değil, coğrafi bir çekilme olduğunu söylüyor. Ama bu da abartılı bir yorum'' dedi. 
     Lübnan Amerikan Üniversitesi Siyaset Bilimi profesörü Velid Mübarek ise ''Temiz seçimlerin çok baskıcı güvenlik sistemine son vereceğini, bunun da yeni bir devlet başkanı seçimi ve Suriye ile yeni ilişkilere yol açabileceğini'' söyledi. 
     Lübnan Dürzilerinin lideri Velid Canbolat da Suriye'nin çekilmesini isteyen muhalefetin meclis seçimlerinde çoğunluğu kazanmasının, Suriye ile ilişkilerin kesilmesi anlamına gelmeyeceğini savundu. 
     Canbolat, ''Elbette Suriye'nin doğrudan etkisi yok olacak. Ama Suriye, askerleri gelmeden önce de Lübnan'da etki sahibiydi. Suriye ve Suriye halkı ile yeni bir dönem başlatmak zorundayız'' dedi. 
     
</TEXT>
</DOC>
