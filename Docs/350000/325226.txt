<DOC>
<DOCNO> 325226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/spoz1.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TENİS 
Sharapova dağıldı 

WİMBLEDON şampiyonu Maria Sharapova, Pasific Life Open turnuvasının yarı finalinde kariyerinin en ağır yenilgilerinden birini aldı. Rus raket, şimdiye kadar deviremediği Lindsay Davenport'a 6-0 ve 6-0'lık setlerle 2-0 kaybetti. Davenport finalde Clijsters ile karşılaşacak. 

FUTBOL 
Arnavutluk'a indirim 

2006 Dünya Kupası'nda aynı grupta bulunduğumuz Arnavutluk'a FIFA tarafından verilen 2 maçlık seyircisiz oynama cezası 1 karşılaşmaya indirildi. Arnavutlar'ın itirazını haklı bulan Disiplin Komitesi, sadece Gürcistan maçının boş tribünler önünde oynanmasını karara bağladı. 

FUTBOL 
İngilizler'den şok iddia 

DAİLY Express Gazetesi, Şampiyonlar Ligi'nde Liverpool - Juventus eşleşmesinin sonrası İtalyan ekibinin holigan taraftar grubu Ultras'ın Heysel'in intikamını almak için hazırlıklar yaptığını yazdı. 20 yıl önce Heysel'deki faciada çoğu İtalyan olmak üzere 39 taraftar hayatını kaybetmişti. 

ALMANYA LİGİ 

Bayern Münih - 
H.Rostock 3 - 1 
Bochum - 
Wolfsburg 5 - 1 
Hamburg - 
Dortmund 2 - 3 
Hannover - 
M.Gladbach 2 - 1 
Nürnberg - 
W.Bremen 1 - 2 

İNGİLTERE LİGİ 

Charlton - 
W.Bromwich 1 - 4 
Chelsea - 
C.Palace 4 - 1 
M.United - 
Fulham 1 - 0 
Portsmouth - 
Newcastle 1 - 1 
Tottenham - 
M.City 2 - 1 
Bolton - 
Norwich 1 - 0 

Gençler süper 

17 Yaş Altı Milli Takımımız, Aydın'da 23. Avrupa B Gençler Futbol Şampiyonası ikinci tur eleme grubundaki üçüncü ve son maçında Azerbaycan'ı 3-0 yendi. Goller Aydın, Tevfik ve Caner'den gelirken, 9 puanla yenilgisiz grup birinciliğini elde eden ekibimiz 3-14 Mayıs'ta İtalya'daki finallere katılmaya hak kazandı. 

Tarihi adım 

Kıbrıs Futbol Tarihi'nde 50 yıl aradan sonra bir Türk ve Rum takımı karşı karşıya gelecek. Yenicami ile Rum Nea Salamina, 26 Mart'ta "Barış ve Dostluk" adına mücadele verecek. 3 Temmuz 1955'te Çetinkaya ile karşılaşan Rumlar, bu tarihten sonra hiçbir Kıbrıslı Türk takımı ile özel veya resmi maç yapmamıştı. 

Okkan'ı unutmadılar 

Diyarbakırsporlu futbolcular, saldırı sonucu şehit edilen İl Emniyet eski müdürü A. Gaffar Okkan'ın Hendek'teki mezarını ziyaret etti. Sakarya maçı için gittikleri Adapazarı'nda Okkan'ın mezarına forma bırakan futbolcular, sonra Okkan'ın babası Fikri Okkan'la evinde bir araya geldiler. 

Bulak ava çıktı 

Denizli Teknik Direktörü Giray Bulak, Orta Avrupa ülkelerinde futbolcu izlemek üzere yurt dışına gitti. Bulak, önce Avusturya'da takip ettikleri bir futbolcunun maçını izleyeceğini, daha sonra da Çek Cumhuriyeti'ne geçeceğini söyledi. 

Kartal salonda rakip tanımıyor 

Türkiye Erkekler Hentbol Birinci Ligi'nin namağlup lideri Beşiktaş 18. hafta maçında da unvanını korudu. Deplasmanda Altınordu ile karşılaşan Siyah - Beyazlılar, maçtan 45-24 galip ayrıldı. Dün oynanan diğer maçlarda alınan sonuçlar şöyle İzmit Belediyesi- Bursa Nilüfer 32-27, Bafra Belediyesi - İzmir Belediyesi 36-34, Taşköprü - Trabzon 35-48, Halkbank - Milli Piyango 34-36. 

Fransa'da bir Türk 

Sezona Avrupa Gençler Kros Şampiyonası'nda altın madalya kazanarak başlayan Binnaz Uslu, bugün zorlu sınava çıkıyor. Fransa'da düzenlenen Dünya Kros Şampiyonası'nda ter dökecek olan milli atletimiz kısa parkur yarışmasında madalya kovalayacak. Şampiyonadaki tek Türk sporcu olan Uslu'nun yarışı TSİ 15.30'ta start alacak. 

Grekocular mola verdi 

Bulgaristan'da 12-13 Nisan'da düzenlenecek olan Avrupa Güreş Şampiyonası'na hazırlanan Grekoromen Milli Takımı, bir haftalık aranın ardından ikinci kamp dönemine girecek. İlk etap çalışmalarını İstanbul Burhan Felek Spor Salonu'nda tamamlayan Ay - Yıldızlı ekibimiz, yapılacak ihale sonunda şampiyona öncesi 10 günlük son kamp dönemini gerçekleştirecek. 

Yıldızlar kapışıyor 

Güreş heyecanı büyükler ve gençlerden sonra yıldızlar kategorisiyle devam ediyor. Türkiye Grekoromen Şampiyonası dün eleme müsabakalarıyla Konya 100. Yıl Spor Salonu'nda başladı. 200 sporcunun madalya mücadelesi verdiği organizasyonda dün 42, 50, 58, 69 ve 85 kilo müsabakaları yapıldı. 


</TEXT>
</DOC>
