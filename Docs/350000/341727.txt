<DOC>
<DOCNO> 341727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy05.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilerden çekilme sinyali 
</HEADLINE>
<TEXT>


Azerbaycan Dışişleri Bakan Yardımcısı Azimov, Ermenilerin Karabağ'dan çekilebileceğini ve barış umudu doğduğunu söyledi 

UTKU ÇAKIRÖZER Ankara 


Başbakan Erdoğan ile Ermenistan Cumhurbaşkanı Koçaryan'ın Varşova'da yapacakları görüşme öncesinde, Azerbaycan ile Ermenistan arasındaki görüşmelerde sürpriz bir barış umudu doğdu. Ankara'ya önceki gün gelen Azerbaycan Dışişleri Bakan Yardımcısı Aras Azimov, Ermenilerle Prag'da yaptıkları görüşmeler hakkında bilgi verdi. Azimov, Ermenilerin işgal ettikleri Yukarı Karabağ'daki 7 bölgenin önce 5'inden, daha sonra da aşamalı olarak diğer 2'sinden çekilebilecekleri sinyali verdiğini anlattı. Azimov, Azeri tarafının 7 bölgenin tamamından çekilinmesi konusunda ısrarlı olduğunu Ankara'ya iletti. 
Varşova'da 16-17 Mayıs'ta yapılacak Avrupa Konseyi Zirvesi'nde Azerbaycan Devlet Başkanı İlham Aliyev ile Koçaryan arasındaki zirvede konunun ele alınmasının da gündemde olduğu kaydedildi. 2 lider ihtilafın çözülmesi konusunda Varşova'da mutabık kalırsa, temmuzda anlaşma imzalanmasının gündeme gelebileceği öğrenildi. 
Azerbaycan ile Ermenistan arasındaki sorunun çözümü yönünde atılacak adım, aynı zirvede görüşme yapmayı programlayan Erdoğan ile Koçaryan'ın buluşmasına da olumlu yansıyacak. Türkiye'nin Ermenistan ile ilişkilerinin normalleşmesi için öne sürdüğü 4 şarttan 1'inin Ermenilerin işgalinin son bulması olduğunu anımsatan kaynaklar, atılacak tüm adımların, ilişkilere olumlu katkı yapacağını vurguladı. 


</TEXT>
</DOC>
