<DOC>
<DOCNO> 346464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo54.html </URL>
<DATE> 2005/05/27/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Fenerbahçe Şampiyonluk Kupasını aldı... 
</HEADLINE>
<TEXT>

     Birinci Süper Lig’de, 2004-2005 sezonu şampiyonu Fenerbahçe, şampiyonluk kupasını aldığı Konya’da sevincini taraftarlarıyla paylaştı. 
     Maç sonunda saha kenarında oluşturulan platformda düzenlenen kupa töreninde, Fenerbahçe takım kaptanı Ümit Özat, şampiyonluk kupasını Futbol Federasyonu Başkanı Levent Bıçakçı’nın elinden aldı. 
     Ümit Özat’ın kupayı kaldırmasıyla birlikte havai fişek gösterisi başladı. Şampiyon takımın hatıra fotoğrafı çektirmesinin ardından futbolcular, saha içinde şampiyonluk turu attı. 
     Futbolcular, Fenerbahçe seyircisinin bulunduğu tribünün önüne gelerek kupayı havaya kaldırdı. Taraftarlarla birlikte şampiyonluk sevincini paylaşan sarı lacivertliler, tezahüratlarla sahadan uğurlandı. 
     
</TEXT>
</DOC>
