<DOC>
<DOCNO> 306346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/spo08.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabak tadı verdi 
</HEADLINE>
<TEXT>


Süreyya Ayhan'ın dünkü duruşması bu kez 1 Şubat'a ertelendi. Ayhan, bu gecikmeler nedeniyle yeni sezon için kamplara başlayamıyor, hazırlanamıyor ve konsantre olamıyor 


HABER YORUM MURAT AĞCA 


Süreyya Ayhan'ın "Dreyfus davası"na dönen duruşma serisinden yine sonuç çıkmadı. "Suçlanan" Rumen yetkililer "savunmalarını" güya geç gönderince, Ceza Kurulu yeni duruşma tarihi tespit etti 
1 Şubat... 
Süreyya Ayhan'ın, WADA yetkilileri ile Edirne'deki ilk tartıştığı tarih olan 13 Haziran'ın üzerinden 7 ay geçti, h l bir arpa boyu ilerleme kaydedilmedi. Oysa, olimpiyatta şampiyon olmasına rağmen kontrolden kaçan çekiççi Adrian Annus'a ülkesi Macaristan, iki yıllık cezayı sadece 7 günde kesmişti. Bu zaman kaybı, iki ucu keskin bıçak gibi herkese zarar veriyor. Bir yıla kadar ceza alsa bile katılabileceği Dünya Atletizm Şampiyonası için artık çoktan kamplara başlayıp, konsantre olması gereken Süreyya, üzerinde sallanan demoklesin kılıcını düşünmekten hazırlanamıyor. Koskoca ve çok değerli bir sezon bu gidişle "heba" olma rotasına girdi. 
Öte yandan Türkiye, uluslararası federasyon IAAF tarafından "güvenilip", kararı kendisine bırakılmış bir konuda "acizlik" damgası yeme ve itibar kaybetme tehlikesiyle de yüz yüze kaldı. Hiç kimse Merkez Ceza Kurulu'na "Süreyya'yı idam edin" demiyor ama, sadece bir an önce karar vermesini bekliyor. Ortada IAAF'dan gelen ciddi bir rapor var. Ve öğrendiğimiz kadarıyla, Rumen WADA yetkililerinden gelen yeni yazı da IAAF'ın raporundan farklı değil. Olması da beklenemezdi, zaten.. 
Şimdi Kop'ların avukatı oturup satır aralarından bulunabilecek bir "ihmal ihtimali" için yeni belgeyi didik didik edecek. Belki de bu kez 1 Şubat'ta Kop çifti çıkıp, "Efendim, biz şu hataları tespit ettik, yeni sorularımız var. Şimdi Rumenler bunları da cevaplasınlar" diyecek. Bunu söylemeseler bile, yeni belge üzerinden yapacakları savunmada söyleyecekleri sözler, WADA yetkililerine cevap hakkı doğurursa ne olacak 
Türkiye bu kamburdan ne zaman kurtulacak... 


</TEXT>
</DOC>
