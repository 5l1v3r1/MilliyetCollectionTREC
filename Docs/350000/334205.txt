<DOC>
<DOCNO> 334205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun30.html </URL>
<DATE> 2005/04/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Berliner Kurier, Berlin'de başarılı olan Türk işverenlerine yer verdi 
</HEADLINE>
<TEXT>

     Almanya'da yayımlanan Berliner Kurier gazetesi, Berlin'de çeşitli sektörlerde başarılı olan, Alman işçiler de çalıştıran Türk işverenlerine iki sayfa yer ayırdı. 
     Gazetede ''Benin Şefim Türk' başlığıyla verilen haberde, Kaplan döner fabrikasında çalışan Uwe Seidel'in Türk iş arkadaşları arasında kabul gördüğü, Alman arkadaşlarının da kendisine ''Döner Uwe'' diye hitap ettikleri belirtildi. 
     Kaplan döner fabrikasının sahibi 45 yaşındaki Remzi Kaplan'ın ''Dönerin Kralı'' olarak anıldığı belirtilen haberde, Kaplan'ın 130 işçi çalıştırdığı, bunların 40'ının Berlin'de bulunduğu kaydedildi. 
     Fabrikada sekreter olarak çalışan Ute Demberg, Türkçe bazı cümleler kurabildiğini belirterek, ''Zaman zaman iş arkadaşlarım kendi aralarında Türkçe konuştuklarında kendimi dışlanmış hissediyorum'' dedi. 
     Telefon kartı üreticisi Ecoworldcom'un sahibi 39 yaşındaki Yılmaz Aras'a da yer veren gazete, Aras'ın yıllık 42 milyon avro cirosu olduğunu ve 35 kişiyi çalıştırdığını kaydetti. 
     Ecoworldcom'da çalışan 40 yaşındaki Claudia Schreiber, ''Şefimizin kapısı bize her zaman açık. Daha önce çalıştığım yerlerde şeflerimle bu denli rahat konuşamıyordum'' dedi. 
     Ecoworldcom'un ürün sorumlusu Olaf Taupitz ise gazeteye yaptığı açıklamada, ''Türk usulüyle çalışıyoruz. Yani sürekli sorunlara çözümler üretmek, çare bulmak'' dedi. 
     İşletmesinde iki eski Alman mahkumu da çalıştırdığını belirten Aras, ''İşletmemde yeniden topluma kazandırma hizmeti de veriyorum'' dedi. 
     Hırsızlık suçundan 5 yıl hapis yatan Nick adındaki Ecoworldcom çalışanı, ''Önümüzdeki kasalarda para kadar kıymetli telefon kartları var. Aras'ın bize güveni bize gurur veriyor'' dedi. 
     Berlin'in başarılı inşaat şirketlerinden Bateg Bau'nun sahibi 51 yaşındaki Süleyman Yüksel, başarısının sırrını, ''farklı kültürlerin iyi yönlerinden istifade ederek, yeni işletme kültürünü ortaya çıkarmaya'' bağladığını söyledi. 
     Bateg Bau'da çalışan inşaat mühendisi Sven Schreiber, ''Şefimiz bizden her duruma karşı çözüm üretmemizi istiyor. Bundan biz de memnunuz'' dedi. 
     Bateg Bau'nun Berlin'de Weissensee semtindeki Sanat Yüksekokulu ile Schweizer Viertel semtinde bir alışveriş merkezini ve Potsdam'da Hans Otto Thaeter binasını inşa ettiği bildirildi. 
     Haberde, Berlin'de 50 bini Alman vatandaşlığına geçmiş yaklaşık 170 bin Türk'ün yaşadığı belirtilirken, 6 bin Türk işletmesinin olduğu ve bu işletmelerde 20 bin kişinin çalıştığı belirtildi. Türk işletmelerinin yıllık cirosunun 3 milyar avro olduğu kaydedilen haberde, Türkler tarafından yapılan yatırımların yıllık 770 milyon avro olduğu bildirildi. 
     Berlin TÜSİAD Temsilcisi Mehpera Bozyiğit Kirchmann, gazeteye yaptığı açıklamada, ''Kendi işyerini kurmak Türklerin kanında var'' dedi. 

     
</TEXT>
</DOC>
