<DOC>
<DOCNO> 318160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun22.html </URL>
<DATE> 2005/02/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hollanda Türk imamı da sınır dışı ediyor 
</HEADLINE>
<TEXT>

     Hollanda'nın, radikal görüşleri savunduğu gerekçesiyle Rotterdam'da görev yapan bir Türk imamı da sınır dışı edeceği bildirildi. 
     Ülkenin en büyük gazetesi De Telegraaf'ın hükümet kaynaklarına dayanarak verdiği haberde, hakkında sınır dışı kararı verilen imamın, Rotterdam'ın Bergpolder semtinde bulunan İskender Paşa Camii'nde görev yaptığı belirtildi. 
     Haberde, imamın, ''Hollanda toplumunda düşmanlık tohumları eken vaazlar verdiği'' gerekçesiyle sınır dışı edileceği ifade edildi. 
     İskender Paşa Camii'nde görev yapan imamın kimliği hakkında bilgi verilmedi. 
     Hollanda'da geçen Kasım ayında işlenen Theo van Gogh cinayetiyle birlikte İskender Paşa Camii gündeme gelmişti. Cinayetin ardından caminin karşısında bulunan sokağa ''Seni unutmayacağız'' yazılı bir pankart asılmıştı. 
     Hükümet, önceki gün, Eindhoven'de bulunan El Furkan Camii'nde çalışan üç imamın, ''savundukları radikal görüşlerin ve çalışmalarının kamu düzeni ve ülke güvenliğini tehlikeye düşürdüğü'' gerekçesiyle, sınır dışı edilmesini kararlaştırmıştı. 
     
     KOSCHYK NEFRET YAYAN İMAM BİR AN ÖNCE ALMANYA'YI TERK ETMELİ 

     Öte yandan, Alman Hıristiyan Sosyal Birlik Partisi CSU federal meclis milletvekili Hartmut Koschyk, Almanya'da ''nefret yayan imam'' olarak nitelendirilen Yakup T'nin bir an önce ülkeyi terk etmesi gerektiğini belirtti. 
     Yakup T'nin, sınırdışı kararına karşı, Berlin İdare Mahkemesi'nin itirazını haklı bulmaması konusunda yazılı açıklama yapan Koschyk, ''Nefret yayan imam bir an önce Almanya'yı terk etmeli. Şimdi yine başvuru üzerine başvuru yapılacak. İmam her halükarda hemen sınırdışı edilmeyecek'' ifadesini kullandı. 
     Koschyk, tüm suç işleyen yabancılar için mahkeme süreçlerinin hızlandırılmasını istedi. 
     Berlin Mevlana Camii'nin eski imamı Yakup T, yabancılar dairesinin hakkında verdiği sınırdışı kararına karşı Berlin İdare Mahkemesi'nde dava açmış, ancak mahkeme sınırdışı kararını haklı bulmuştu. 
     Yakup T'nin bu karara bir üst mahkemede itiraz etme hakkı bulunuyor. 
     
</TEXT>
</DOC>
