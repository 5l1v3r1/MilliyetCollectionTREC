<DOC>
<DOCNO> 300608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy30.html </URL>
<DATE> 2004/12/24/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Bütçe görüşmeleri... Enerji bakanlığı bütçesi yarın görüşülecek 
</HEADLINE>
<TEXT>

     TBMM Genel Kurulu'nda, Enerji ve Tabii Kaynaklar ile Çevre ve Orman bakanlıklarının 2005 yılı bütçelerinin oylaması, toplantı yeter sayısı bulunamadığı için yarına kaldı. 
     Enerji ve Tabii Kaynaklar Bakanı Güler, soruları yanıtlarken Konya Ovası Projesi ile hazırlıkların son aşamaya geldiğini, kredilerin temin edildiğini ve yakında projenin hayata geçirileceğini söyledi. Güler, bu projenin yaşama geçirilmesiyle Konya Ovası'nın da tıpkı GAP gibi çok önemli bir üretim merkezi olacağını ifade etti. 
     Bakan Güler, Şanlıurfa'daki elektrik kaçağı oranın yüzde 60'lar seviyesinde olduğunu belirterek, olayın sosyal boyutunu da dikkate alarak sorunu çözmeye çalıştıklarını söyledi bu çerçevede ısınmada elektrik kullanılmaması için kömür dağıttıklarını anımsattı. Güler, kabloların yeraltına alınması çalışmasının da kayıp ve kaçağın önlenmesine önemli bir adım olacağını dile getirdi. 
     Çevre ve Orman Bakanı Osman Pepe de düşük kalorili kömürlerin hava kirliliğinde önemli rol oynadığını kaydetti. Pepe, bu nedenle bu yıl 54 ilde gerçekleştirilen kömürlerin ambalajlı satılması uygulamasının gelecek yıl 81 ilde yapılacağını bildirdi. 
     35 ilde mobil araçlarla hava kirliliğinin sürekli olarak ölçüldüğünü belirten Pepe, ''Her 10 dakikada bir yapılan ölçümler anında on-line sistemi ile merkeze iletilmektedir. Kirliliğin insan sağlığını tehdit edecek boyuta ulaşması halinde anında uyarılar yapılacaktır. Bu uygulamayı en kısa zamanda 81 ile yaygınlaştıracağız'' dedi. 
     Görüşmelerin tamamlanmasının ardından oylamaya geçildi ancak CHP'li milletvekillerinin istemi üzerine aranan toplantı yeter sayısı bulunamadı. Verilen 10 dakikalık aradan sonra yapılan yoklamada da yeter sayıya ulaşılamayınca TBMM Başkanvekili Nevzat Pakdil, yarın saat 11.00'de toplanmak üzere birleşimi kapattı. 
     
</TEXT>
</DOC>
