<DOC>
<DOCNO> 320073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo38.html </URL>
<DATE> 2005/03/02/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Trabzonspor, Gaziantepspor maçı sonrası notlar... 
</HEADLINE>
<TEXT>

     Türkiye Kupası Çeyrek Finali'nde Gaziantepspor'u sahasında 3-0 yenen Trabzonspor'da, teknik direktör Şenol Güneş, rakipleriyle güzel bir maç oynadıklarını söyledi. 
     Güneş, maçın ardından yaptığı değerlendirmede, ''Güzel bir maç oldu. Çok çalıştık. Eksiğimiz de oldu ancak izleyenler zevk aldı'' dedi. Hafta sonunda Gaziantepspor'la ligde de karşılaşacaklarını ifade eden Güneş, ''Gaziantep'e kazanmak için gideceğiz. Hazırlıklarımızı bu yönde sürdüreceğiz'' diye konuştu. 
     
     SAĞLAM ''İYİ TAKIMA YENİLDİK'' 

     Gaziantepspor Teknik Direktörü Nurallah Sağlam ise iyi bir takıma yenildiklerini söyledi. 
     Sağlam, kura çekildiğinde iki takım içinde zorlu bir kura çekildiğini söylediğini ifade ederek, ''2-0'dan önce net gol pozisyonlarımız vardı. Bunlardan birini değerlendirebilseydik, kontrol bizim elimizde olacaktı. Golü bulamadık. Oyunun son bölümlerinde de risk aldık ve yenilerek kupadan elendik. Trabzonspor'a başarılar diliyorum'' dedi. 
     Ligde yapacakları karşılaşmaya daha rahat çıkacaklarını ifade eden Sağlam, ''Bu kadar stresli olmayacağız. Trabzon daha stresli olan takım olacak. Dolayısıyla da bu bizim işimize gelecek'' diye konuştu. 
     
     ŞENOL GÜNEŞ İLE 7. MAÇINDAN DA GALİBİYETLE AYRILDI 

     Türkiye Kupası'nda Gaziantepspor'u 3-0 yenen Trabzonspor, teknik direktör Şenol Güneş yönetimindeki 7. resmi maçından da galibiyetle ayrıldı. 
     Daha önce Türkiye Kupası'nda Malatyaspor'u 2-0, ligde Kayserispor'u 3-1, Akçaabat Sebatspor ve Gençlerbirliği'ni 1-0, Malatyaspor ve Denizlispor'u 3-0'lık sonuçla yenen bordo-mavililer, bu akşam da Gaziantepspor'u 3-0 yenerek 7 maçlık bir galibiyet serisi yakaladı. 
     Böylece, ligde şampiyonluk yarışı yapan bordo-mavililer, Türkiye Kupası'nda da yoluna devam etti. 
     
     LEE YONG DA CEZALI 

     Geçen hafta ligde 4. sarı kartını gören ve ligdeki Gaziantepspor maçında görev yapamayacak olan Hüseyin'in yanı sıra, Lee Yong da gördüğü kırmızı kartla cezalı konumuna düştü. 
     Karşılaşmanın son dakikalarında sol ayak bileği burkulan Erdinç'in ise tedavisine hemen başlanıldığı ve bu futbolcunun durumunun yarın belli olacağı bildirildi. 
     
</TEXT>
</DOC>
