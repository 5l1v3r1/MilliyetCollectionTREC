<DOC>
<DOCNO> 342148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun17.html </URL>
<DATE> 2005/05/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Guantanoma'da Kuran'a saygısızlık... ABD soruşturma açacak mı 
</HEADLINE>
<TEXT>

     ABD askerlerinin, Guantanamo üssünde Müslüman esirlere sorgu yaparken tahrik amacıyla Kuran-ı Kerim’leri tuvalete attığı yönündeki haberlere tepkiler büyüyor. Afganistan ve Endonezya'da binlerce kişi gösteri yaparken, Suudi Arabistan ve Pakistan ABD'den soruşturma başlatmasını istedi. 
     Suudi Arabistan hükümeti, ABD’nin, terör zanlılarını tuttuğu Guantanamo üssünde Kuran-ı Kerim’e hakaret edildiği haberleri üzerine, bu ülkeden hemen soruşturma açmasını istedi. 
     Dışişleri Bakanlığı sözcüsü, bu haberlerin doğru olduğunun ortaya çıkması halinde, böyle bir olayın bir daha meydana gelmemesi için gereken önlemlerin alınmasını istedi. 
     
     
     AFGANİSTAN’DA GÖSTERİLER YAYILIYOR 4 ÖLÜ 

     Kuran-ı Kerim’e hakaret edildiği haberlerinin ardından Afganistan’ın Celalabad kentinde başlayan protesto gösterileri farklı kentlere yayılırken, bugünkü çatışmalarda 4 gösterici öldü. 
     Celelabad kentinde başlayan gösteriler Badahşan ve Badgis eyaletlerine yayılırken, Badahşan’ın Baharak bölgesinde, polisin iki yardım kuruluşunun bürolarına saldıran yüzlerce göstericiye açtığı ateşte 3 kişi öldü. 
     Eyalet Valisi Abdülmecid, çatışmada 3’ü polis 22 kişinin de yaralandığını belirtti. 
     Polis, ülkenin kuzeybatısındaki Kale-i Nav’da da, göstericilerle güvenlik güçleri arasında çıkan çatışmada 1 kişinin öldüğünü bildirdi. 
     Afganistan’da, dört gün önce başlayan gösterilerde ölenlerin sayısı 11’e çıktı. 
     
     ENDONEZYA SOKAĞA İNDİ 

     Bu arada, Endonezya’da yüzlerce kişi, ABD’nin, terör zanlılarını tuttuğu Guantanamo üssünde Kur’an-ı Kerim’e hakaret edilmesini protesto için gösteri düzenledi. 
     Başkent Cakarta’da El Ezher camisinde toplanan yüzlerce kişi, Kur’an-ı Kerim’e hakaret edildiğini haberleri nedeniyle Washington yönetimini kınayan ortak bir bildiri okudu. 
     Bildiride, Amerikan askerlerinin Kur’an-ı Kerim’e saygısızlık yaptığı yönündeki haberlerin kınandığı belirtildi ve "Bu hareket sadece Kur’an değil aynı zamanda Müslümanlara yönelik bir hakarettir" denildi. 
     Endonezya hükümeti de konuyla ilgili endişelerini dile getirerek, bu "ahlaksız" suçu işleyenlerin hak ettikleri cezayı almaları gerektiğini açıkladı. 
     ABD’nin, terör zanlılarını tuttuğu Guantanamo üssünde sorgu memurlarının Kur’an-ı Kerim’e hakaret ettikleri haberleri üzerine 3 gün önce Afganistan’da başlayan gösterilerde 7 kişi öldü, 76 kişi yaralandı. 
     
     GAZZE ŞERİDİ VE BATI ŞERİA’DA GÖSTERİLER 

     Gazze Şeridi ve Batı Şeria’da binlerce Filistinli, ABD’de terör zanlılarının tutulduğu Guantanamo üssünde Kuran’ı Kerim’e hakaret edildiği haberlerinin ortaya atılması üzerine protesto gösterisi düzenledi. 
     Gazze Şeridi’nin kuzeyindeki Cebaliye mülteci kampında, radikal Hamas örgütünün çağrısıyla cuma namazından sonra toplanan yaklaşık 2 bin gösterici, ABD karşıtı sloganlar attı. Gösteride, Amerikan ve İsrail bayrakları yakıldı. 
     Batı Şeria’nın güneyindeki El Halil kentinde de 400 kadar gösterici, Guantanamo’daki olayı protesto etti. 
     
     İKÖ'DEN TEPKİ 

     ABD’nin Guantanamo Üssü’ndeki Amerikan askerlerinin, Müslüman esirlere sorgu yaparken tahrik amacıyla Kuran-ı Kerim’leri tuvalete attığı yönündeki haberler Müslüman ülkelerde büyük tepki toplarken İslam Konferansı Örgütü İKÖ de ABD Dışişleri Bakanı Condeleezza Rice’a bir mektup yazarak olayı kınadı. 
     İKÖ Genel Sekreteri Prof. Ekmeleddin İhsanoğlu mektubunda, kutsal kitaba saygısızlık yapıldığı yönündeki haberlerden duyduğu dehşeti dile getirerek, bu hareketin dünya çapındaki Müslümanların yanı sıra tüm inançlardan insanlarda derin üzüntü yarattığına işaret etti. Kınanması gereken bu olayın, nefret ve şiddet kampanyası yürüten fanatik akımların işine yaradığını vurgulayan Genel Sekreter İhsanoğlu, Müslümanların yatıştırılması için olayın Amerikalı yetkililerce ayrıntılı şekilde araştırılarak sorumluların cezalandırılmasını ve bu tür davranışların tekrarına izin verilmemesini istedi. 
     Guantanamo’dan gelen haberlerin ardından Afganistan’ın Celalabad kentinde şiddetli gösteriler patlak vermiş, çıkan olaylarda 4 kişi ölmüş, yaklaşık 50 kişi de yaralanmıştı. 
     
     PAKİSTAN DA SORUŞTURMA İSTEDİ 

     Pakistan Dışişleri Bakanı Hurşid Kasuri de, ABD’den, terör zanlılarının tutulduğu Guantanamo üssünde Kuran’ı Kerim’e hakaret edildiği iddialarıyla ilgili olarak soruşturma açmasını istedi. 
     Avustralya’nın Sydney kentindeki bağımsız dış politika düşünce kuruluşu Lowy Enstitüsü’nde konuşan Kasuri, kutsal kitaba yapılanları, alçaltıcı, insanlık dışı ve ahlaksızlık olarak nitelendirdi. 
     Kasuri, Washington yönetiminin olayı soruşturmak ve sorumlularının cezalandırılması için somut adım atması gerektiğini belirtti. 
     
     RİCE KURAN-I KERİM'E SAYGISIZLIK KABUL EDİLEMEZ 

     ABD Dışişleri Bakanı Condoleezza Rice, Kuran-ı Kerim’in kirletilmesinin ABD’de asla kabul edilemeyeceğini bildirdi. 
     Amerikan Kongresi’nde bir oturumda açıklama yapan Rice, Kuran-ı Kerim’e saygısızlığa ABD’de ne bugün, ne dün hoşgörü gösterildiğini ne de yarın gösterileceğini belirterek, askeri yetkililerin iddiaları araştırdığını, iddiaların doğru çıkması halinde gerekeni yapacaklarını kaydetti. 
     Rice, tüm bireylerin dini özgürlüğüne saygı duymanın, ABD’nin kurucu ilkelerinden biri olduğunu hatırlatarak, birkaç gündür Kuran-ı Kerim’e saygısızlığa ilişkin haberler yüzünden Müslüman ülkelerin kaygılarından haberdar olduklarını, benzer kaygıları kendilerinin de taşıdığını belirtti. 
     Dini özgürlüklerin garanti altına alınmasının hem ABD Başkanı George Bush hem de kendisi için önemli olduğunu belirten Rice, iddialardan sonra çıkan şiddet olaylarında bazı insanların hayatını kaybetmesinin de üzüntü verici olduğunu kaydetti. 
     Condoleezza Rice, "bütün dünyadaki dostlarımızdan, bizim niyetimizi yanlış tanımlayarak şiddet uygulayanları geri çevirmelerini istiyoruz" dedi. 

     
</TEXT>
</DOC>
