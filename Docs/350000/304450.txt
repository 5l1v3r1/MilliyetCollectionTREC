<DOC>
<DOCNO> 304450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur28.html </URL>
<DATE> 2005/01/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Beykoz da doğalgaza kavuştu... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Güney Asya'daki deprem ve tsunami felaketi mağdurları için pazartesi günü büyük bir yardım kampanyası başlatacaklarını bildirdi. 
     İGDAŞ'ın Beykoz ilçesine doğalgaz vermeye başlaması, Büyükşehir Belediye Başkanı Topbaş'ın da katıldığı törenle gerçekleştirildi. 
     Paşabahçe Parkı'ndaki törende konuşan Kadir Topbaş, 2004 yılı sonunda Güney Asya'da yaşanan deprem ve tsunami felaketinin bütün dünyayı üzüntüye boğduğunu ifade ederek, yardım çalışmaları için İstanbul Büyükşehir Belediyesi olarak bir ekip gönderdiklerini söyledi. 
     ''Ekibin orada bir miktar para dağıttığını, ayrıca aşevi kurulması ve cesetlerin toplanması gibi çalışmalara katılacağını'' anlatan Topbaş, ''Güney Asya'daki deprem ve tsunami felaketi mağdurları için, pazartesi günü büyük bir yardım kampanyası başlatacağız. İstanbul'un gücünü ve insanlığını o bölgelere kadar hissettireceğiz'' diye konuştu. 
     Topbaş, Beykoz'un doğalgaza geçiş planının 2007 yılının başı olarak görüldüğünü, ancak bunu öne aldıklarını ve ilçeyi doğalgaza kavuşturduklarını da vurgulayarak, yine 2007 yılında doğalgaza geçmesi planlanan Silivri'nin de kısa bir süre önce doğalgaz hizmeti almaya başladığını bildirdi. 
     
     ''ÖNEMLİ PROJELERİ BAŞLATACAĞIZ'' 
     İstanbul'un sorunlarını çok iyi bildiklerini ve çözüm için somut adımlar attıklarını dile getiren Kadir Topbaş, sözlerini şöyle sürdürdü 
     ''2005 başta olmak üzere, İstanbul için gerçek anlamda bir değişim süreci başlatıyoruz. Hem halkımızın birincil problemlerini çözmek, başta ulaşım ve depremle ilgili çalışmalar olmak üzere adımları atmaya devam ediyoruz. Diğer taraftan bu kenti dünya ile yarıştıracak önemli projelerin temellerini de bu yıl atacak ve başlatacağız.'' Topbaş, İstanbul'un medeniyet, kültür ve inançların buluştuğu, hoşgörünün dorukta bulunduğu bir ''barış kenti'' olduğunu da vurgulayarak, Sivriada üzerine bir semazen heykeli koymayı düşündüğünü söyledi. 
     İstanbul için dünyanın ilgisini çekecek birçok vizyon projeleri olduğunu, turizmi etkileyecek çalışmaları bulunduğunu anlatan Kadir Topbaş, ''AB'ye giriş adımları attığımız şu günlerde merkezi yönetim, yerel yönetimler, sivil toplum örgütleri ve halk olarak el ele vererek, İstanbul'u dünyanın bir numaralı kenti yapmaya azmetmeliyiz'' dedi. 
     Büyükşehir Belediye Başkanı Topbaş, ülkeleri taşıyan kentler olduğunu, ABD'yi New York'un, İngiltere'yi Londra'nın, Fransa'yı Paris'in, Türkiye'yi de İstanbul'un taşıdığını belirterek, ''O halde İstanbul'da yaşamak bir ayrıcalıksa, gereğini yapmak ayrıca bir görevdir ve herkese düşer'' diye konuştu. 
     
     İGDAŞ GENEL MÜDÜRÜ TÜFEKÇİ 
     İGDAŞ Genel Müdürü Levent Tüfekçi de, Beykoz'da 13 milyon dolarlık yatırım yaptıklarını anlatarak, ilçede doğalgaz şebekesinin uzunluğunun 221 kilometre olduğunu ve burada 30 bin aboneye ulaşıldığını söyledi. 
     Tüfekçi, bu yıl sonuna kadar yeni yatırımlar planlandığını ve bu yatırımlarla ilçedeki doğalgaz yaygınlık oranının yüzde 60'a çıkarılmasının ve 8 bin aboneye daha ulaşılmasının planlandığını bildirdi. 
     İstanbul'da abone sayılarının 2 milyon 600 bini aştığını vurgulayan Tüfekçi, halen kentte doğalgazlı sokak oranının yüzde 80 olduğunu ve bu rakamı 2-3 yıl içinde yüzde 95'e çıkarmayı hedeflediklerini kaydetti. 
     Konuşmaların ardından Kadir Topbaş, İGDAŞ Genel Müdürü Tüfekçi, Beykoz Kaymakamı Cengiz Gökçe ve İlçe Belediye Başkanı Muharrem Ergül ile birlikte ilk ateşlemeyi yaparak doğalgazı hizmete soktu. 
     Ateşleme sırasında törene katılan kadınları da yanına çağıran Topbaş, ''Doğalgazı en çok hanımlar kullanıyor'' dedi. 
     İstanbul Büyükşehir Belediye Başkanı Topbaş, buradaki törenden sonra Beykoz Belediyesi Kadın Dayanışma Merkezi'ni hizmete açtı. 
     
</TEXT>
</DOC>
