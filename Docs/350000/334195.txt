<DOC>
<DOCNO> 334195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun20.html </URL>
<DATE> 2005/04/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Çin'de Japonya karşıtı gösteriler sürüyor... 
</HEADLINE>
<TEXT>

     Japonya Dışişleri Bakanı Nobutaka Maçimura, Çinli yetkililerle görüşmek üzere Çin'in başkenti Pekin'e geldi. 
     Maçimura'nın bugün Dışişleri Bakanı Li Caoşing, yarın da Başbakan Wen Ciabao ile bir araya gelmesi bekleniyor. 
     Japonya, Pekin yönetimini, Çin'de düzenlenen Japonya karşıtı gösterilerde yaşanan şiddeti engellemek için önlem almamakla suçlamış ve bu konuda özür dilenmesini talep etmişti. 
     Maçimura, Çin'e gitmeden önce yaptığı açıklamada, olaylardan üzüntü duyduğunu ve Çinli yetkililerle görüşmesinde bu şiddet olaylarını protesto etmek niyetinde olduğunu söylemişti. 
     
     GÖSTERİLER SÜRÜYOR 
     Bu arada, Çin'de Japonya karşıtı gösteriler bugün de sürdü. Ülkenin güneyindeki Şenzen bölgesinde 30 binden fazla kişi Japonya'yı protesto etti. 
     Hong Kong'da da binlerce kişi, Causeway Bay mahallesinde toplanarak, birkaç kilometre yakındaki hükümet binalarına yürüdü. 
     Aralarında emekli askerler ve öğrencilerin de bulunduğu göstericiler, ''Japonya işlediğin suçları kabul et'' sloganları attı. 
     Gösteriler, Japonya'da yayımlanan tarih kitaplarında Japon ordusunun saldırılarının örtbas edildiği gerekçesiyle düzenleniyor. 
     
</TEXT>
</DOC>
