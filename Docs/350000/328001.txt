<DOC>
<DOCNO> 328001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/aspo.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşvik var 
</HEADLINE>
<TEXT>


A Milli Takım'ın Gürcistan ile oynayacağı maç öncesinde söylentiler doruğa çıktı. Ukrayna'nın, rakibimizi futbol dışı yollardan motive etmeye çalıştığı ileri sürüldü 

MEHMET DEMİRCAN Tiflis'ten bildiriyor 


Ay - Yıldızlı ekibimizin 2006 Dünya Kupası Elemeleri'nde deplasmanda oynayacağı kritik Gürcistan sınavı öncesi Tiflis'ten pis kokular geliyor. Grubumuzun zirvesinde yer alan Ukrayna ve takipçisi Yunanistan'ın mücadelesini yeşil sahanın da dışına taşıyıp, Gürcistan'a teşvik primi gönderdiği öne sürüldü. Ukrayna'nın kendisi gibi eski Sovyet Cumhuriyeti olan Gürcistan ile siyasi bağını ve geçmişteki yakınlığını kullanarak, rakibimizi yarınki maç öncesi motive etmeye çalıştığı bildirildi. Gürcistan - Yunanistan karşılaşmasında ev sahibi ekibin kalecisi Lomia'nın yediği üç golde de çok basit hatalar yapması bu iddiaları güçlendirdi. 

Hedef Türkiye'yi yıkmak 
İki ülke arasında bu maçta doğan yakınlığın teşvik primine zemin hazırlamış olabileceği ifade edildi. Ukrayna ve Yunanistan'ın A Milli Takımımız'ı yarıştan koparıp, rahatlamak için bu yola başvurduğu kaydedildi. Türkiye'nin 2004 Avrupa Şampiyonası'nda oynadığı grup eleme maçlarında da İngilizler'in Makedonya ve Slovakya karşılaşmaları için teşvik primi gönderdiği iddia edilmişti. 

Coşkulu karşılama 

Gürcistan'da bulunan Türk vatandaşları, Milli Takımımız'ı coşkuyla karşıladı. Ay - Yıldızlı ekibimiz lehine tezahürat yapan yurttaşlarımız, ayrıca "Bayrağa uzanan eller kırılsın" tezahüratı da yaparak Mersin'deki olayları protesto etti. Karşılaşmayı 5 bin Türk'ün izlemesi bekleniyor. Öte yandan bahis şirketleri Türkiye'yi maçın kesin favorisi olarak gösterdi. 

İlk sınav Ümitler'den 

Avrupa Şampiyonası Finalleri'ne katılmanın hesaplarını yapan Ümit Milli Takımımız bugün Tiflis'te Gürcistan ile karşı karşıya gelecek. Saat 15.00'te başlayacak olan maçı Bulgaristan Federasyonu'ndan Kostantin Kostadinov yönetecek. 
Diğer maçlarda Ukrayna-Danimarka ve Yunanistan-Arnavutluk karşılaşacak. 

PUAN DURUMU Takımlar O G B M A Y P 1- Danimarka 6 5 1 - 16 7 16 2- TÜRKİYE 6 3 2 1 8 3 11 3- Ukrayna 6 3 1 2 11 5 10 4- Yunanistan 6 2 2 2 9 5 8 5- Arnavutluk 6 1 2 3 5 10 5 6- Gürcistan 5 1 2 2 5 12 5 7- Kazakistan 5 - - 5 1 13 - 


</TEXT>
</DOC>
