<DOC>
<DOCNO> 340536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur22.html </URL>
<DATE> 2005/05/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bebekler de öldü, insanlık da 
</HEADLINE>
<TEXT>

     Aşılama yöntemiyle yediz bebeklere hamile kalan Aliağalı Sibel Deniz’in doktoru ve Central Hospital Başhekimi Özer Gürbüz, bebeklerin birinin düşükle, kalan 6’sının da sezaryenle dünyaya getirildiğini, ancak hepsinin ortalama 10’ar dakika yaşadıktan sonra öldüğünü bildirdi. 
     Ancak Başhekim, basın toplantısında, Sibel Deniz'in Anneler Günü arifesinde düşürdüğü ceninleri masanın üzerine yerleştirip basına göstererek şaşırttı. Bir eli cebinde önünde 7 ceninle olayı anlatan Başhekimin rahat tavırları fotoğrafı görenleri dehşete düşürdü. Ceninlerin konulduğu masanın üstüne hastanenin adı "Central Hospital" yazısının yerleştirildiği de dikkatlerden kaçmadı. 
     
     SABAHA KARŞI ÖLDÜLER 

     Central Hospital Başhekimi, Kadın Hastalıkları ve Doğum Uzmanı Op. 
     Dr. Özer Gürbüz, bebeklerin ölümüyle ilgili düzenlediği basın toplantısında, yediz gebeliğin sabaha karşı 04.00 sıralarında sonuçlandığını bildirdi. Çoğul gebeliklerin anne ve bebeklerin sağlığı açısından riskli olduğunu, 7 bebeğin üçe indirilmesi gerektiğini anneye anlatmaya çalıştıklarını ifade eden Gürbüz, "Ancak anne diğer 4 çocuğunu kaybetmek istemediğini söyleyerek, yediz gebeliğin devamını istedi" dedi. Yediz gebeliklerde, çocuklarını tamamen sağlıklı dünyaya getiren bir insanoğlunun bulunmadığını dile getiren Gürbüz, bebeklerini Anneler Günü’nden bir gün önce kaybeden Sibel Deniz’in büyük üzüntü yaşadığını anlattı. 
     
     BEBEKLER 10 DAKİKA YAŞADI 

     Bir süredir hastanede tedavi altında tutulan Deniz’in 4 gündür kanaması olduğunu belirten Gürbüz, bebeklerden birinin sabaha karşı 02.30 civarında düşük yöntemiyle dünyaya geldiğini ve yaklaşık 10 dakika canlı kaldıktan sonra kaybedildiğini söyledi. Diğer bebeklerin ise annenin hayati tehlikesi nedeniyle saat 04.00 sıralarında sezaryenle alındığını kaydetti. 6 bebeğin de 10’ar dakika yaşadıktan sonra öldüğünü dile getiren Gürbüz, şöyle konuştu "Sibel Deniz riskler konusunda bilgilendirilmiştir. Başımıza gelen bu olayda herhangi bir sürpriz yok. Kendisi bu şekilde sonuçlanabileceğini kabul ediyor ve biliyordu. Yediz bebeklerin hep birlikte doğma şansı yüzde 20’nin altındaydı. Hamilelik yüzde 80 düşükle veya erken doğumla sonuçlanacaktı. Dünyada 45 yediz gebelik oluşmuş, Deniz’inki 46. idi. Bunlardan sadece bir tanesi ABD’de dünyaya gelmişti, bu olayda da 3 çocukta problem oluşmuştu. Yediz gebeliklerde çocukları tamamen sağlıklı dünyaya getiren bir insanoğlu yok." 
     
     "TEKRAR ÇOCUK SAHİBİ OLABİLİR" 

     Bebeklerin 19 haftalık ve 400-450 gram civarında olduğunu, dünyada bu özellikteki hiçbir bebeğin yaşam imkanını bulunmadığını vurgulayan Gürbüz, hastanede istirahat eden Sibel Deniz’in sağlık durumunun iyi olduğunu ifade etti. 
     Deniz’in tekrar çocuk sahibi olabileceğini söyleyen Gürbüz, "Sibel’in hayati tehlikesini ortadan kaldırdık. Türkiye’nin yedizlerinin bu şekilde sonuçlanması hepimizi üzdü. Sibel Deniz, Anneler Günü arifesinde çocuklarını kaybetmenin üzüntüsünü yaşıyor" diye konuştu. 
     Anne Sibel Deniz ile eşi Hüseyin Deniz, basın toplantısına katılmadı. Aile gazetecilerle de görüşmedi. 
     
</TEXT>
</DOC>
