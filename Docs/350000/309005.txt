<DOC>
<DOCNO> 309005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas11.html </URL>
<DATE> 2005/01/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kadınlarda "histeri" riski daha yüksek... 
</HEADLINE>
<TEXT>

     Üniversitesi Tıp Fakültesi Öğretim Üyesi Psikiyatrist Doç. Dr. Arif Verimli, gelişmekte olan ülke insanı hastalığı histerinin, ergenlik sonrasında kadınlarda erkeklere oranla 20 kat fazla görüldüğünü bildirdi. 
     Doç. Dr. Verimli, AA muhabirine yaptığı açıklamada, ilkçağ Yunan uygarlığında kadın rahminin azarak bedende gezdiği, Ortaçağ'da cin çarpması sanıldığı, Freud'a göre ise bilinç dışına bastırılmış duyguların beden dili ile ifade edilmesi olarak tanımlanan histeri hastalığının başlıca özelliğinin, hastaların kendi hareket ve sözlerine özel bir ilgi ve beğeni gösterip, aynı ilgi ve beğeniyi beklemeleri olduğunu kaydetti. 
     Histeriklerin, hem tedavi olmak için psikiyatriste başvurduklarını, hem de hastalıklarından asla kurtulmak istemediklerini ifade eden Doç. Dr. Verimli, ''Histerikler, bu çelişik tavırdan inanılmaz zevk alırlar'' diye konuştu. 
     Doç. Dr. Verimli, ''Histerikler tiyatraldir. İsteklerini çocuksu sesler çıkarak, kekeleyerek ya da çocuk taklidi yaparak dile getirirler. Genelde kalabalığın olduğu yerde bayılırlar. Tek başına bayılmazlar. Bu esnada kendini yaralamaz, kendine zarar vermez ve çevrede olup biteni duyarlar. Ağlayarak kendilerine gelir, taşkınca ve saçlarını sıkıca tutarak ayılırlar'' dedi. 
     Histerinin ciddi bir psikiyatrik bozukluk olduğunu ifade eden Doç. Dr. Verimli, şunları kaydetti 
     ''Sözel olarak ruhsal gerilimini ve sıkıntısını anlatamayan hasta, beden dili ile dış dünyaya püskürür. Bu püskürme felç, körlük, konuşma bozukluğu, tikler, sara nöbeti, benzeri nöbetler, yürüyüş bozukluğu ve titremeler olarak ortaya çıkar. Histeriye, depresyon ve anksiyete telaş, kaygı eşlik eder. 
     Eski Türk filmlerindeki ani körlükler, kendini yatağa atarak ağlamalar, üzüntüden felç inen fakir kız, aniden hafızasını kaybetmiş gibi olan zengin erkek.histeriyi çağrıştırır.'' Histerinin, en basit anlamıyla ''Ben kendi sıkıntımı ancak bedenime yansıtarak dışa vurabildim. Şimdi siz bana acıyın, beni önemseyin, beni görün'' olduğunu ifade eden Doç. Dr. Verimli, histeriklerin, içlerindeki gerilim ve öfkeyi dışarı püskürterek ve hasta olduğu için önemsenme ve ilgiyi üzerinde toplama şeklinde 2 tip kazanım sağladığını bildirdi. 
     Histerinin çok zor bir hastalık olduğunu anlatan Doç. Dr. Verimli, ''Ülkemizde psikiyatriste başvuran histeri hastalarının oranı yüzde 10'dan az olmamakla beraber yüzde 30'a kadar çıkmaktadır. Ergenlik sonrasında kadınlarda erkeklere oranla 20 kat fazla görülür. Geri kalmış ülkelerde görülme oranı daha düşüktür. Tipik bir gelişmekte olan ülke insanı hastalığıdır'' dedi. 
     ''Tedavide tecrübeli hekime başvurmak şarttır'' diyen Doç. Dr. Verimli, şunları kaydetti 
     ''Çünkü beden yakınmalarının başka bir fiziksel dayanağı olmadığı ispatlanmalıdır. Tedavide psikoterapi birincil, ilaç tedavisi ikincil çözümdür. Tedavide içinden çıkılmaz durum ise hasta tedavi edildiğinde son derece mutsuz olur, depresif tavırlar sergiler. Bir hekim tedavi etsem mi etmesem mi ikilemine düşebilir. Bu anlamda önce ikna ve terapi gerektirir. Histeri Türk kadınında anksiyeteyle başa baş oranda fazlaca görülen bir hastalıktır. Çok yaygındır.'' 
     
</TEXT>
</DOC>
