<DOC>
<DOCNO> 340656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun09.html </URL>
<DATE> 2005/05/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Berlin'de Yahudi soykırımı anıtı açılıyor 
</HEADLINE>
<TEXT>

     Avrupa’da İkinci Dünya Savaşı sırasında öldürülen Yahudilerin anısına Almanya’nın başkenti Berlin’de inşa edilen Soykırım Anıtı 10 Mayıs’ta düzenlenecek törenle açılacak. 
     Yaklaşık 900 davetlinin katılacağı açılış töreni dolayısıyla Berlin’de geniş güvenlik önlemleri alınacak. 
     Berlin polisi, anıtın çevresindeki binalarda oturanlara uyarıda bulunarak, tören sırasında pencerelerini ve balkon kapılarını açmamalarını, polislerin evlere girmek istediklerinde buna izin vermelerini, kimliksiz dışarı çıkmamalarını istedi. Projesi ünlü Amerikalı mimar Peter Eisenman tarafından çizilen Soykırım Anıtı, yarım metreye 4,7 metre büyüklüğündeki 2117 beton bloktan oluşuyor. 
     Beton blokların altında "Enformasyon Yeri" adı verilen bir sergi salonu bulunuyor. 
     Sergi salonunda, İkinci Dünya Savaşı sırasında katledilen 6 milyon Avrupalı Yahudi’nin trajedisi çeşitli fotoğraflarla sergileniyor. 
     Katledilen ailelerin de tanıtıldığı sergide, öldürülen Yahudilerden bir kısmının biyografileri sesli yayınla okunacak. Tarihi Brandenburg Kapısı’nın yanındaki bir alanda inşa edilen anıt, şehir merkezinde geniş bir alanda "soğuk bir beton yığını" görüntüsü verdiği ve Nazi dönemi vahşetini çağrıştıran bir görüntüye sahip olduğu gerekçesiyle bazı çevrelerce eleştiriliyor. 
     Mimar Eisenman ise eleştiriler konusunda yaptığı açıklamada, "Anıt susuyor. Beton bloklar arasında yürürken kimin ne düşündüğü beni ilgilendirmiyor" dedi. 
     Öte yandan, Yahudi anıtının açılışı için çevredeki yaya kaldırımlarının düzenlenmesi çalışmaları da tüm hızıyla sürüyor. 
     Düzenleme çalışmaları Türk firmalar tarafından organize ediliyor. 
     Yaya kaldırımlarının düzenlenmesinde çalışan Nihat Bayram ve Mehmet Yiğit adlı işçiler, "Düzenleme çalışmalarını zamanında tamamlayabilmek için gece gündüz çalışıyoruz. Çalışmaları zamanında tamamlayacağız" dediler. 
     
</TEXT>
</DOC>
