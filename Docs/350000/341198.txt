<DOC>
<DOCNO> 341198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko09.html </URL>
<DATE> 2005/05/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Maliye Bakanlığı'ndan atama açıklaması... 
</HEADLINE>
<TEXT>

     Maliye Bakanlığı, Bakanlık bünyesinde gerek açıktan, gerekse naklen ataması yapılan personelin büyük çoğunluğunun, kariyer unvanlara sınav kazanarak atandığı bildirildi. 
     Maliye Bakanlığı, CHP Bursa Milletvekili Kemal Demirel’in soru önergesine verilen yanıtın yankılarıyla ilgili yazılı bir açıklama yaptı. 
     Soru önergesine verilen yanıtların, bazı basın organlarında çarpıtılarak, 58 ve 59. hükümetler döneminde kadrolaşma amacıyla atama yapıldığı iddiasıyla verildiği kaydedilen açıklamada, şu görüşlere yer verildi 
     "58 ve 59. hükümetler döneminde Bakanlığımıza açıktan, bin 639 personel, kariyer unvanlarından A grubu kadrolara Maliye müfettiş yardımcısı, hesap uzmanı yardımcısı, stajyer kontrolör, denetmen yardımcısı, uzman yardımcısı ÖSYM’ce yapılan KPSS ve bundan sonra Bakanlığımız birimlerince yapılan sınavları kazanarak, 85 personel KPSS B grubu kadrolara ve 3713 Sayılı Terörle Mücadele Kanunu gereğince atanmıştır. 
     Başbakanlık, Bakanlık ve diğer kamu kurum ve kuruluşlarından Bakanlığımıza kariyer unvanlara sınav kazanarak 269, özelleştirilen kurum ve kuruluşlardan 429 ve kurumlar arası naklen 146 personel atanmış olup, 45 personel de sözleşmeli olarak işe başlatılmıştır. 
     Görüldüğü üzere, Bakanlığımızda gerek açıktan, gerekse naklen atanan personelin büyük çoğunluğu 1.908 kişi kariyer unvanlara, sınav kazanarak atanmıştır." Maliye Bakanlığı’nın açıklamasında, özelleştirilen kuruluşlardan gelen personelin atanmasının da 4046 Sayılı Yasanın 22. maddesinin gereği olduğu kaydedildi. 
     
</TEXT>
</DOC>
