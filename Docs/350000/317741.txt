<DOC>
<DOCNO> 317741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/siyaset/axsiy01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Keşke Ruhi Su sağ olsaydı... 
</HEADLINE>
<TEXT>


TBMM Başkanı Arınç, Çanakkale Türküsü için, "Hele hele Ruhi Su'nun dilinden dinlemişseniz... Keşke Meclisimizde onu konuk etseydik" dedi 

ANKARA Milliyet 


TBMM Başkanı Bülent Arınç, Çanakkale Savaşı'nı anlatan, "Çanakkale içinde aynalı çarşı Ana ben gidiyorum düşmana karşı" türküsünün duygu yoğunluğuna dikkat çekerek, "Hele hele Ruhi Su'nun dilinden dinlemişseniz, hepinizi duygulandıran güzel bir türküdür. Keşke sağ olsaydı da Meclisimizde onu konuk etseydik, elindeki sazıyla bize o bariton sesiyle Çanakkale türküsü'nü söyleseydi" dedi. TBMM Şeref Holü'nde düzenlenen, "90. Yılda Çanakkale Destanı" konulu fotoğraf sergisinin açılışını yapan Arınç, "'Çanakkale geçilmez' duygusunun altında neler yatıyor Her doğan çocuğumuz bunu bilmeli. Çanakkale bir destan. Hepimiz böyle bir destanın çocuklarıyız" diye konuştu. Ermeniler'in de "soykırım" diye ifade ettikleri bir hayalin peşinde, 90. yılı anma hevesinde olduklarını kaydeden Arınç, "Asılsız iddialara karşı Çanakkale'yi bütün dünyanın ve tarihin önüne koyuyoruz. Bu millet soykırım yapmamıştır" şeklinde konuştu. 


</TEXT>
</DOC>
