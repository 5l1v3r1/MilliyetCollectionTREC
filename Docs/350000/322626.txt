<DOC>
<DOCNO> 322626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur20.html </URL>
<DATE> 2005/03/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şampiyon halterci Nurcan Taylan yargılanıyor... 
</HEADLINE>
<TEXT>

     Olimpiyat Şampiyonu milli halterci Nurcan Taylan'ın, milli halterciler Sibel Şimşek ve Şule Şahbaz'a, ''terbiyesizler'' diyerek hakaret ettiği iddiasıyla yargılanmasına başlandı. 
     Ankara 2. Asliye Ceza Mahkemesi'nde görülen davanın bugünkü ilk duruşmasına Taylan ve avukatıyla, şikayetçi halterciler Şimşek ve Şahbaz'ın avukatı Fahrettin Piyade katıldılar. 
     Kimlik tespitinin ardından savunmasını yapan Taylan, suçlamaları reddetti. Kimseye hakaret etmediğini ifade eden Taylan, beraatine karar verilmesini istedi. 
     Taylan'ın avukatı da müvekkilinin savunmalarına katılarak, yazılı beyanda bulunmak ve delillerini bildirmek için süre istedi. 
     Yargıç Nuri Öztürk, şikayetçi halterciler Şahbaz ve Şimşek'in İzmit'te yaşadıklarının bildirilmesi üzerine, bu kişilerin ifadelerinin alınması için İzmit Nöbetçi Asliye Ceza Mahkemesi'ne talimat yazılmasını, taraflara delillerini bildirmeleri için süre verilmesini kararlaştırarak, duruşmayı erteledi. 
     İddianamede, bayan halter milli takımındaki taciz iddialarıyla başlayan tartışma sürecinde, Taylan'ın, bir televizyon programında Şahbaz ve Şimşek'e ''terbiyesizler'' diyerek yayın yoluyla hakaret ettiği öne sürülüyor. 
     Taylan hakkında, Türk Ceza Kanunu'nun ''hakaret'' fiilini düzenleyen 482 son 2 kez uygulanarak maddesi uyarınca 6 aydan 2 yıla kadar hapis isteniyor. 
     
</TEXT>
</DOC>
