<DOC>
<DOCNO> 318110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/yasam/yas02.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet'e kim kıydı 
</HEADLINE>
<TEXT>


Adana'da, 14 yaşındaki kolej öğrencisi Mehmet, bir apartmanın terasında iple boğulmuş halde bulundu 

FATİH KARAÇALI, ALİ GÜLERYÜZ Adana DHA 

Adana'da, kolej öğrencisi Mehmet Kasım Yıldırım 14 , telefonda annesine 'Basketbol antrenmanına gidiyorum' dedikten 6 saat sonra bir apartman çatısında boğularak öldürülmüş halde bulundu. Eve gelmeyen oğlunu ararken polisleri görüp terasa çıktığında cesediyle karşılaşan baba Selçuk Yıldırım, baygınlık geçirdi. Önceki akşam polise cinayeti ihbar eden ve "2 adam çatıya çıkardı. Başıma silah dayanınca bayılmışım. Kendime geldiğimde cansız bedeniyle karşılaştım" diyen Emir Yiğit 19 , yüzündeki çizikler ve şüpheli davranışları nedeniyle gözaltına alındı. 

Gasp değil 
Cesedin yanında cinayette kullanılan ipi bulan polis, 2 cep telefonu, kol saati ve 40 YTL'si ceplerinde olan Yıldırım'ın gasp kurbanı olmadığını kaydetti. Babasına, "Dershanede bir çocukla kavga ettik. Tehdit ediyor" dediği belirlenen Yıldırım, Kabasakal'daki aile mezarlığına defnedildi. 



</TEXT>
</DOC>
