<DOC>
<DOCNO> 309598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo13.html </URL>
<DATE> 2005/01/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hidayet 9 sayı attı, Magiç 95-83 yenildi... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 6 maçla devam edildi. 
     Hidayet Türkoğlu'nun takımı Orlando Magic, deplasmanda Memphis Grizzlis'e 95-83 yenilerek, ligdeki 19. yenilgisini aldı. 
     Üstüste 2. maçını da yitiren Orlando Magic'te Hidayet, ilk 5'te sahaya çıktı ve 27 dakika forma şansı buldu. 9 sayı ve 5 ribauntla oynayan Hidayet, 2 sayılık atışlarda 9'da 2, 3 sayılık atışlarda 4'te 1 ve serbest atışlarda 2'de 2 isabet yakaladı. 
     Magic'te 18 sayı, 8 ribaunt ve 3 asistlik performans sergileyn Grant Hill'in yanısıra, 18 sayı ve 6 asistle oynayan Steve Francis de takımının yenilgisini engelleyemedi. 
     Batı Konferansı Güneybatı Grubu'nda yer alan Memphis Grizzlies'te, tam 7 oyuncu çift haneli rakamlara ulaşmayı başarırken, 18 sayı ve 9 ribauntla double-double'ı kaçıran Stromile Swift, takımının en skorer oyuncusu oldu. 
     12 sayı, 8 ribaunt ve 3 asistle oynayan James Posey ile birlikte Lorenzen Wright, 12 sayı ve 8 ribauntla takımının galibiyetine katkı sağladı. 
     
     İBRAHİM, YİNE SAYI ATAMADI 

     Sezon başında NBA'nin en iyi takımlarından biri olan Seattle Supersonics'e transfer olan İbrahim Kutluay, takımına yine sayı kazandıramadı. 
     Supersonics'in Los Angeles Lakers'ı 104-93 yendiği karşılaşmada 2 dakika forma giyen Kutluay, kendini gösterme şansı bulamadı. 
     Supersonics'in Sırp forveti Vladimir Radmanoviç, 33 dakika süre aldığı maçta, 26 sayı ve 5 ribauntla takımının en skorer oyuncusu olmayı başardı. 
     Ray Allen 25 sayı, 4 ribaunt ve 4 asistlik performans sergilerken, 21 sayı ve 5 ribauntla maçı tamamlayan Rashard Lewis, takımına galibiyeti getiren isimler arasında yer aldı. 
     Los Angeles Lakers'ta 19 sayı, 13 ribaunt ve 8 asistle trible-double'ı kaçıran Lamar Odom ve rakip potaya 19 sayı gönderen Luke Wilton'un çabaları galibiyet için yeterli olmadı. Lakers, böylece ligde çıktığı 39 maçtan 17. yenilgisini alarak ayrıldı. 
     Öte yandan ligdeki bir diğer maçta Phoenix Suns, deplasmanda New York Knicks'i 133-118 yenerken, bu sezonki sayı rekorunu da kırmış oldu. 
     Ligde diğer maçlarda Boston Celtics, Charlotte Bobcats'i 97-92, Chikago Bulls, Denver Nuggets'ı 111-107 ve Sacramento Kings, New Jersey Nets'i 113-93 yenmeyi başardı. 

     
</TEXT>
</DOC>
