<DOC>
<DOCNO> 330955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/aspo.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün bir, bugün iki 
</HEADLINE>
<TEXT>


Levent Bıçakcı'nın davetinde birbirleri hakkında konuşmayacaklarını belirtenler, bir gün sonra yine aynı söylemlerle taraftarının karşısına çıktı 


Canaydın Fener'e 
Bir kulübümüzün 100 milyon dolar borcu var. Allah yardımcıları olsun. 

Gürsoy Federasyona 
Levent Bıçakcı iyi bir insan. Ancak federasyon yönetiminde birkaç militan Fenerli var. 

Güneş Hagi'ye 
Emeği çalınanlar ağzını açmazken, bir telefonu için bağırmasın. 

Demirören Yıldırım'a 
Toplantıya katılmasaydım Türk futbolunda hizipçi başkan olarak değerlendirilirdim. 

Futbol Federasyonu Başkanı Levent Bıçakcı'nın önderliğinde bir araya gelen 4 büyükler, aralarında sulh ilan etti, bundan böyle birbirleri hakkında konuşmayacaklarını açıkladı. Ancak kimse, bu konuda söz vermedi. Vermediği gibi, "Yönetim ve camialarımız çok geniş. Onları kontrolde zorlanabiliriz" diyerek bu işin kolay olamayacağını söyledi. 
Ancak suskunluğun bu kadar kısa süreceğini kimse beklemiyordu. En azından bir süre sessiz kalınacağı tahmin edilmişti. 
İlk bomba, toplantıdan saatler sonra Işık Sigorta'nın jürisine katılan Trabzonspor Teknik Direktörü Şenol Güneş'ten geldi. Hagi'nin telefon olayına yorum yapan Güneş, şu ifadeleri kullanmıştı 
"Biz emeği çalınan insanlar ağzımızı açmazken, o bir telefonu çalındı diye bu kadar bağırmasın." 
İşin ilginci, her zaman centilmenliği ile tanınan, Fair Play ödüllü Galatasaray Başkanı Özhan Canaydın, İTÜ öğrencilerinin karşısında kendi borcunu savunmak için, isim vermeden Fenerbahçe'ye değindi, "Bir büyük kulübümüzün 100 milyon dolar borcu var ve gitgide büyüyor. Allah yardımcıları olsun" dedi. 
TBMM Araştırma Komisyonu'na bilgi veren Cim - Bom'un İkinci Başkanı da, hem federasyon, hem de Fenerbahçeli federasyon üyelerine gönderme yaptı. Gürsoy, "Levent Bıçakcı iyi insan. Ancak federasyon yönetiminde birkaç militan Fenerbahçeli var" diye konuştu. 
Bir gazeteyi ziyaret eden Beşiktaş Başkanı Yıldırım Demirören ise biraz daha temkinli davranmış, yine de Fenerbahçe Başkanı Aziz Yıldırım'a dolaylı yoldan mesajını iletmişti "Aziz Yıldırım'ın toplantıya gelmemesi davet sahibine, yani Bıçakcı'ya karşı saygısızlıktır. Toplantıya katılmasaydım Türk futbolunda huzuru bozan, hizipçi başkan olarak değerlendirilirdim." 


</TEXT>
</DOC>
