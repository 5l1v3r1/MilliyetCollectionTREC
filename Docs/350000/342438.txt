<DOC>
<DOCNO> 342438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo20.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağ dağa kavuşur, kim kime kavuşmaz 
</HEADLINE>
<TEXT>


YAKAN TOP Nilay YILMAZ 


Ne güzel maçtı... Fenerbahçeliler dışında herkes bu konuda hemfikir. Galatasaraylılar, parmaklarıyla 6 yapan Sarı-Lacivertliler'e "Onun modası geçti, artık o 5-1" diyor. Neyse Fenerbahçeli okurlarımızı kızdırmadan esas konumuza dönelim, kupa yorumlarıyla ilgili konuşalım. 
Kanal D'de yayınlanan maçı İlker Yasin'in anlatacağını öğrenince, gaflarla dolu bir maç izleyeceğimizi düşünmüştük ancak Sayın Yasin pek formunda değildi ki, bize fazla malzeme vermedi. Ersun Yanal'ın maçı yorumlayacağını duyduğumuzda ise, -kendileri bu sene Hakan Şükür'ü ilk defa izleyeceği için, hatta yorum yapacağı için- merakla maçı beklemeye başladık Yasin, Hakan Şükür'le ilgili neler sorar Yanal ne yanıtlar verir diye... Fakat hevesimiz kursağımızda kaldı, Yanal Hakan'ın adını ağzına almamaya yemin etmiş gibiydi. Anlaşılan Kanal D'ye de "Maçı yorumlarım ama Hakan Şükür'le ilgili soru sormak yok" diye şart koşmuş. Yanal'a soru sormak isteyen Ahmet Çakar'ın Yasin tarafından engellenmesi de bunun göstergesi. 
Bir spor yazarı ağabeyimiz "Hakan Şükür'den bu performansı kimse beklemiyordu. Herkesi yanılttı. Anlayamadık" diye yorumda bulundu. O anlamadıysa, nedenini biz söyleyelim Ersun Yanal'ın zorla da olsa onu izleyeceğini öğrenen Hakan, "Ben sana gösteririm, beni Milli Takım'a almayarak neler kaybettiğini..." diye hırslanmış ve duygusal doping yapmış. Ne de olsa Şükür hazretleri, Çakar'ın deyimiyle "duygularıyla oynayan, romantik bir oyuncu". 
Yanal ise maçtan sonra Hakan Şükür'ü nasıl bulduğunun sorulması üzerine, "Ben bireylerin üzerinde durmuyorum, benim için takım oyunu önemli" dedi. Kendileri gerçekten böyle düşünüyorsa, kafasına en uygun takımı alsın ve "Milli Takım bu" diyerek, Yunanistan maçına hazırlasın. 
Netice itibariyle maçı, Kanal D'yi, İlker Yasin'i, Ahmet Çakar'ı, Hakan Şükür'ü ve Ersun Yanal'ı bir çuvalın içine koysak bile, o gece anladık ki dağ dağa kavuşur ancak Şükür, Yanal'a kavuşmaz sevgili okur. 

Tek gördüğünüz topsa hiçbir şey görmüyorsunuz demektir. 
Nelson Rodrigues 


Haberiniz var mı 

1865-1875 arasında kalenin üzerini örten esnek şerit, problemler yaşanmasına neden oluyordu. Çünkü top şerite çarptığı zaman, gol olup olmadığı konusunda fikir birliğine varılamıyordu. Bunun üzerine kale direklerinin arasına katı bir çubuk yerleştirilmesine karar verildi. 1891'de de gol olup olmadığı hakkında hakemlerin doğru karar vermelerinde son derece yardımcı olan kale ağları, sahalardaki yerini aldı. 

Fenerbahçeliler'i kandırmayın 
Sahadan 5-1 galip ayrılan Fenerbahçe oldu. Fatih Demirkol - FB TV 

8 de Fransız var ama 
5 tane Brezilyalı'nın oynadığı takımı Brezilyalı hoca çalıştırır. Erdoğan Şenay - CNN Türk 

Sen ağlama, dayanamam... 
O görüntüleri görünce kanım dondu kanım. Ağlayacaktım zor tuttum ve hemen bulunduğum yeri terk ettim. Serhat Ulueren-Telegol, Star 

Hakan'ı da çıkar, 10 gol at 
Alın Necati'yi 10 kişi oynayın, Ankaragücü'ne 5 yapın. Ümit Aktan - Radyo D 

Gol kralı Luciano 
Galatasaray'ın gollerini de Luciano attı. Gülengül Altınsay-CNN Türk 

Şair Yasin 
Duran toplar duran toplar, Fenerbahçe'nin en büyük avantajı duran toplar, çok gol bulduğu duran toplar, şimdi Galatasaray kullanacak duran toplar. İlker Yasin - Kanal D 

Öbürü de 110 
Ben size "66'da gol olur" demiştim oldu. Ankaragücü'nden Adem Dursun'un golü. 22 dakikada bir gol oluyor. Demek ki bir dahaki gol dakikası 88. Ümit Aktan - Radyo D 

Ersun Yanal da bayılmış 
Bugün Hakan Şükür'e bayıldım. İlhan Söyler - CNN Türk 

Futbolun cilvesi işte 
Ayhan ve Aurelio dansta bile bu kadar yakın olamaz. İlker Yasin - Kanal D 

Mondi de 3 gol attı 
Luciano mükemmel kurtardı. İlker Yasin - Kanal D 


</TEXT>
</DOC>
