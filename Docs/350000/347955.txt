<DOC>
<DOCNO> 347955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur13.html </URL>
<DATE> 2005/06/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Susurlukçu Yorulmaz'ı seken kurşun öldürmüş 
</HEADLINE>
<TEXT>

     DHA 

      SUSURLUK skandalı davasında yargılanıp mahkum olan ve Bursa’da gittiği barda öldürülen 42 yaşındaki Oğuz Yorulmaz’ın, tavandan seken kurşunun gözüne isabet etmesi sonucu öldüğü belirlendi. Nilüfer Turizm'in sahibi Hüseyin Kayapalı da olaya karışan korumaları yüzünden izinsiz silahlı koruma bulundurmak’ suçlamasıyla gözaltına alındı. Olayla ilgili gözaltına alınan diğer 9 sanığın, yarın adliyeye çıkartılması bekleniyor. 
     İstanbul’dan, önceki gece kardeşi Yavuz ve Yalova’da oturan 3 arkadaşıyla Bursa’ya gelen Oğuz Yorulmaz, Çekirge Semti’ndeki beş yıldızlı Kervansaray Termal Otel’in yanındaki Han Bar’a gitmişti. Burada, eğlenen Oğuz Yorulmaz’ın kardeşi Yavuz, saat 05.00 sıralarında gittiği tuvalette, yan masada arkadaşları Coşkun Numan ve Hüdayda Bulum ile oturan Murat Selli ile omuz atma meselesi yüzünden tartışmıştı. Büyüyen tartışmaya, Selli’nin arkadaşları Coşkun Numan, Hüdayda Bulum ile Oğuz Yorulmaz da karıştı. Bu sırada, bir başka masada iki kız arkadaşıyla oturan ve Numan, Selvi ve Bulum’un arkadaşları olan, Hüseyin Kayapalı’nın Koruması Alpaslan Çınar, Oğuz Yorulmaz’ı tanıyıp, kavgayı ayırmak istedi. Kargaşa sırasında aşırı alkollü olan Hüdayda Bulum, otomobilinden aldığı iki tabancayla bara gelip rast gele ateş edince, Oğuz Yorulmaz gözüne isabet eden tek kurşunla yaşamını yitirdi. Cinayetten sonra yakalanan Hüdayda Bulum, Coşkun Numan, Murat Selli, bir başka restorantta eğlendikten sonra, bellerindeki kuru sıkı tabancayla gezen, Hüseyin Kayapalı’nın oğlu Mustafa Kayapalı ile otomobilinde bulunan Uğur Abay, Lütfü Bilir, Ünal Akbulut ve Bilal Güvenç gözaltına alındı. Cinayet sonrası polisin her yerde aradığı Alpaslan Çınar ise dün akşam Kaçakcılık ve Organize Suçlar Şubesi’ne gelip teslim oldu. 
     
     SEKEN KURŞUNDAN ÖLMÜŞ 
     Olay gecesi uyuşturucu hap ve bir şişe büyük rakı içtiğini itiraf eden, uyuşturucu satmak ve bulundurmaktan kaydı bulunan Hüdayda Bulum, suçunu itiraf ederken, avukatı eşliğinde sabaha kadar ifade veren Alpaslan Çınar, Oğuz Yorulmaz’ı tanıdığını, kavgayı yatıştırmak isterken Hüdayda Bulum’un, rastgele ateş ederek, Yorulmaz’ın ölümüne neden olduğunu söyledi. 
     Bursa Emniyet Müdürü Hüseyin Çapkın, cinayete bar kavgasının neden olduğunu yineledi. Çapkın, Yorulmaz’ın gözüne isabet eden kurşunun, tavandan sektiğini açıkladı. Katil zanlısının iki silahını tavana doğrulttuğunu belirten Çapkın, Rastgele ateş etmedi. Kurşunlar tavana vurup sekti. Bunlardan biri de Oğuz Yorulmaz’ın ölümüne neden oldu. Sanıklar yakalandı, kanıtlar toplandı'' dedi. 
     Bu arada Nilüfer Turizm'in sahibi Hüseyin Kayapalı, olaya karışan korumaları nedeniyle izinsiz silahlı koruma bulundurmak’ suçundan gözaltına alındı. Kayapalı bugün öğleden sonra Emniyet Müdürlüğü'ne avukatıyla birlikte geldi. 
     Öte yandan gözaltına alınan sanıkların, yarın Adam öldürmek’, darp’ ve ruhsatsız silah taşımak’ suçlarından adliyeye çıkartılması bekleniyor. 
     
</TEXT>
</DOC>
