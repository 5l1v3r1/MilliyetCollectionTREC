<DOC>
<DOCNO> 333520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/axsiy02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Acı hatıralar' 
</HEADLINE>
<TEXT>


Başbakan Erdoğan'ın Koçaryan'a gönderdiği mektupta Türkiye ve Ermenistan'ın aynı döneme ait görüşlerinde "yorum" farkı olduğu yazıldı 

Utku Çakırözer - Ankara 


Başbakan Recep Tayyip Erdoğan, Ermenistan Cumhurbaşkanı Robert Koçaryan'a gönderdiği mektupta, Ermenilerin soykırım uygulandığını öne sürdüğü 1915'te yaşanan olaylar için, "geçmişte halklarımıza acı veren hatıralar" tanımını kullandı. 
Türkiye ve Ermenistan'ın aynı döneme ait görüşlerinde "yorum farkı" olduğunu belirten Erdoğan'ın, "Sayın Cumhurbaşkanı" hitabıyla başlayan tarihi mektubu şöyle 
"Türk ve Ermeni halkları, dünyanın hassas bir bölgesinde ortak bir tarih ve komşu coğrafyayı paylaşmakla kalmamış, uzun yıllar bir arada yaşamışlardır. Ancak, ortak tarihimizin bir dönemine ilişkin yorum ve değerlendirme farklılıklarımızın mevcudiyeti bir sır değildir. 

Geleceğe dostluk bırakalım 
Geçmiş yıllarda halklarımıza acı veren hatıralar bırakan bu farklılıklar bugün de ülkelerimiz arasında dostane ilişkiler geliştirilmesini kolaylaştırmayan bir rol oynamaktadır. 
Ülkelerimizin yöneticileri olarak başta gelen görevimizin, gelecek nesillerimize hoşgörünün ve karşılıklı saygının egemen olduğu barış ve huzur dolu bir dostluk ortamı bırakmak olduğunu düşünüyorum. 
Bu görüşleri, ülkemizin ana muhalefet partisi lideri Cumhuriyet Halk Partisi Genel Başkanı Sayın Deniz Baykal da paylaşmaktadır. Bu çerçevede, ülkelerimizin tarihçi ve diğer uzmanlarından oluşan bir grubun 1915 dönemine ait gelişme ve olayları sadece Türk ve Ermeni değil, ilgili üçüncü ülkelerde yer alan tüm arşivlerde araştırarak, bulgularını uluslararası kamuoyuna açıklamaları yolunda ülkenize bir davet yapıyoruz. 
Bu yönde bir girişimin hem tarihin tartışmalı bir bölümüne ışık tutacağını, hem de ülkelerimiz arasındaki ilişkilerin normalleşmesine hizmet edecek bir adım oluşturacağını düşünüyorum. 
Gelecek nesillere dostça ve daha barışçı bir ortam devretmeyi amaçlayan bu önerimizin kabul göreceğini umuyorum. Tarihçi ve diğer uzmanlarınızdan bir grup oluşturarak arşivlerde ortak çalışma yapmaları yolundaki önerimize olumlu yaklaştığınız takdirde, bu önerimizin ayrıntılarını ülkenizle görüşmeye hazırız. Saygılarımla." 

'Mektup almadım' 

CENK BAŞLAMIŞ 

Ermenistan Devlet Başkanı Robert Koçaryan, Başbakan Erdoğan'ın soykırım iddialarının araştırılması için iki ülkenin ortak bir komisyon kurmasını öneren mektubunu almadığını açıkladı. Ancak Koçaryan'ın "Almadım" sözlerinden birkaç saat sonra, Ermenistan'ın Tiflis Büyükelçiliği'nin faksla mektubu Erivan'a gönderdiği belirtildi. 
Ermenistan Başkanlık Sözcüsü Viktor Sogomanyan, kendilerine mektubun ulaşmadığını söyledi. Dışişleri Bakanı Vartan Oskanyan ise, Türkiye'nin soykırımı tanıması için ısrar etmelerinin asıl nedeninin "güvenlik kaygısı" olduğunu söyledi. 
Erdoğan'ın mektubunda "Robert Koçaryan, Ermenistan Cumhurbaşkanı - Erivan" adresi kullanılmasına rağmen, Ankara ile Erivan arasında hiçbir diplomatik ilişki olmadığı için, mektup Gürcistan üzerinden Koçaryan'a gönderildi. Mektubun Türkiye'nin Tiflis Büyükelçiliği tarafından Ermenistan'ın aynı ülkedeki büyükelçisine verildiği kaydedildi. 


</TEXT>
</DOC>
