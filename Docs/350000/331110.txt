<DOC>
<DOCNO> 331110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko36.html </URL>
<DATE> 2005/04/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ASO Başkanı Başbakan'a bölgesel asgari ücretten sözettik 
</HEADLINE>
<TEXT>

     Ankara Sanayi Odası ASO Yönetim Kurulu Başkanı Zafer Çağlayan, ''milli geliri bin doların altında olan yerlerde de, kademe getirmek kaydıyla, bölgesel asgari ücret uygulamasına geçilebileceğini başbakana arz ettik'' dedi. 
     Başbakan Recep Tayyip Erdoğan, Ankara Sanayi Odası ASO Başkanı Zafer Çağlayan ile göreve yeni seçilen yönetim kurulu üyelerini, yeni Başbakanlık binasında kabul ederek bir süre görüştü. 
     Görüşme öncesinde herhangi bir açıklama yapılmazken, basın mensuplarının yalnızca görüntü ve fotoğraf almalarına izin verildi. 
     Görüşme daha sonra basına kapatıldı. 
     ASO Başkanı Zafer Çağlayan, görüşme sonrasında gazetecilere bir açıklama yaptı. Çağlayan, Başbakan Erdoğan'a ekonomiye ilişkin bazı görüşlerini ilettiklerini belirterek, ''şu anda ülkemizin karşı karşıya kaldığı ekonomik parametrelerden ve onlarla ilgili gelişmelerden fazlası ile memnun olduğumuzu ifade ediyoruz'' dedi. 
     Görüşmede 2004 yılında gerçekleşen yüzde 9.9'luk büyüme konusuna da değinildiğini anlatan Çağlayan, ''yüzde 9.9'luk büyüme, kim ne derse desin, bize göre fevkalade olumlu bir gelişmedir. Türkiye'nin bu büyümeye ihtiyacı vardır'' dedi. 
     AB ile entegrasyon aşamasında olan Türkiye'nin, en az AB üyesi ülkelerdeki kişi başına milli geliri yakalaması gerektiğini belirten Çağlayan, böyle bakıldığında büyümenin öneminin fazlası ile ortaya çıktığını anlattı. 
     
     BÖLGESEL ASGARİ ÜCRET UYGULAMASI 
     Başbakan Erdoğan ile yaptıkları görüşmede, istihdam konusunu da ele aldıklarını, bazı yerlerde istihdamın artmadığına dikkati çektiklerini belirten Çağlayan, Başbakan Erdoğan'a bugün Çin'de 38, Hindistan'da da 30'a yakın asgari ücret uygulaması bulunduğunu ilettiklerini bildirdi. Çağlayan şunları kaydetti 
     ''Özellikle istihdamın son derece önemli olduğu ve çok artış olduğu yerlerde, bölgeler arası kalkınmışlık farkını da dikkate alarak bölgesel asgari ücret uygulaması yapılıyor. Sayın Başbakanımıza özellikle milli geliri bin doların altında olan yerler veya onun dışında kalan yerlerde, yine kademe getirmek kaydı ile bölgesel asgari ücret uygulamasına geçilebileceğini arz ettik. 
     Bugün Türkiye'nin en fakir ili olan Muş'ta, Ankara'da veya İstanbul'da asgari ücretle çalışan bir insanın almış olduğu asgari ücret aynıdır. Ama yaşam şartları ve fiyat pahalılığında bir Ankara ile bir Muş'u mukayese etmek mümkün değil.'' 
     
     200 MİLYON ASGARİ ÜCRET 
     Milli geliri bin doların altında olan yerlerdeki insanların çok daha düşük bir asgari ücretle, çok daha iyi bir iş imkanına kavuşabileceklerini Başbakan'a anlattıklarını kaydeden Çağlayan, oralarda 200 milyon lira civarında bir asgari ücret uygulaması, devletin de yalnızca takip etmek amacıyla, yüzde 1 sigorta, yüzde 1'de vergi alması halinde insanların eline geçecek olan 180 ile 190 milyon lira arasındaki bir ücretle Muş'ta, Hakkari'de, Ağrı'da, Bitlis'te ve Bingöl'de çok rahat geçinilebileceğini anlattıklarını kaydetti. 
     
     BAŞBAKAN'A RAPOR 
     Şu anda uygulamada bulunan zorunlu istihdam nedeni ile firmaların ilave istihdama gitmekten kaçındıklarını da Başbakan Erdoğan'a ilettiklerini belirten Çağlayan, zorunlu istihdam uygulaması ile bölgesel asgari ücret konusunda, ASO olarak bir rapor hazırladıklarını ve bu raporu birkaç gün içinde Başbakan'a ileteceklerini söyledi. 
     Gazetecilerin bu konulara Başbakanın yaklaşımının ne olduğunu sormaları üzerine de Çağlayan, Başbakan Erdoğan'ın ASO'nun göndereceği raporu inceleyeceğini, bu konuya sıcak ve olumlu baktığını söyledi. 
     Bir gazetecinin, kendisinin iş bulma kurumu gibi çalıştığına ilişkin basına yansıyan haberleri sorması üzerine de Çağlayan, artık devlet eli ile yatırım yapmak ve istihdam oluşturmak ortamının kalktığını, devletin bu yükten kurtulduğunu belirtti. 
     İstihdamın ve yatırımların özel sektör tarafından yapılacağını belirten Çağlayan, kendisine her gün en az 5 tane iş başvurusu yapıldığını, bunun da Türkiye'nin bir eğitim ve istihdam politikası bulunmamasından kaynaklandığını anlattı. Üniversiteye kadar bir öğrencinin ailesine, yaklaşık 50 bin dolara mal olduğunu, bunun sonucunda da iş bulamaması nedeniyle gençlerin bunalıma girdiğini anlatan Çağlayan, ''çocuklarımız psikopat olsun diye mi 50 bin dolar harcıyoruz '' dedi. 
     
</TEXT>
</DOC>
