<DOC>
<DOCNO> 300759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/guncel/agun.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 'kayboldu' 
</HEADLINE>
<TEXT>


Armatör Sadıkoğlu, batık gemi çıkarma işi için gittiği Basra yolunda sır oldu. Ailesi, 9 gündür haber alınamayan Sadıkoğlu'nun bulunması için Dışişleri'ne başvurdu 

Serpil Yılmaz - İstanbul 

Basra Körfezi'nde batık gemi çıkarma işi için Irak'a giden armatör Kahraman Sadıkoğlu kayboldu. Ailesi Dışişleri Bakanlığı'na, Sadıkoğlu'ndan 9 gündür haber alınamadığı bildiriminde bulundu. Hayatından endişe duyulan Sadıkoğlu'nun, Irak'taki direnişçilerce kaçırılma olasılığı üzerinde de duruluyor. Bazıları "fidye" karşılığı eylem yapan bu grupların bir bölümünün de, Irak'ta koalisyon güçleriyle birlikte iş yapan yabancılara karşı siyasi gerekçelerle hareket ettiklerine işaret ediliyor. Sadıkoğlu 10 gün önce, İngiliz şirketinden 2 görevlinin de aralarında bulunduğu 8 kişiyle Bağdat üzerinden yola çıktı. Ailesi ile en son 16 Aralık'ta görüşen Sadıkoğlu'ndan, aynı akşam otelinden çıktıktan sonra bir daha haber alınamadı. 
Batık gemi çıkarılması ile ilgili ABD'nin açtığı 40 - 50 milyon dolarlık ikinci ihaleye hazırlanan işadamının yakın çevresi, Irak'ta iş yaptığı kişilerin Sadıkoğlu'nun ihaleye girmesini engellemek istediğini söyledi. Sadıkoğlu'nun 2002'de ilk ihaleye girerken, Iraklı Ziyad isimli şahısla ortak hareket ettiğini belirten kaynaklar, işadamının vincine el konulduğunu ve böylece ihaleye girmesinin engellendiğini belirterek, "25 milyon dolarlık sahte senet imzalatmak istediler" dedi. 

'İkinci ihale olmayacak' 
Sadıkoğlu'nun ilk ihaledeki ortağı SHP Genel Başkan Yardımcısı Mehmet Güncegün ise, ikinci ihale olmayacağını belirterek, eski ortağının ufak tefek işleri nedeniyle Basra'ya gittiğini öne sürdü. 
"Ziyad"ın işadamı değil, tercüman olduğunu da anlatan Güncegün, Sadıkoğlu'nun 16 Aralık akşamı otelinden ayrılırken yanında Türk gemi kaptanı, tercüman Ziyad ve şoförünün bulunduğu bilgisini edindiklerini söyledi. 

'Fidye için kaçırıldı' 
Kaçırılma ihtimali üzerinde durduklarını belirten Güncegün, şunları söyledi "Bölgedeki aramalarımız sürüyor. Iraklı fidyeciler 10 gün ses çıkarmıyorlar. Sadıkoğlu İngilizlerin egemenliğindeki Munkasır bölgesinde kaybolmuşsa, hayatından endişe duymaya gerek yok. Basra'da kaçırılma fidye içindir, orada da öldürülme riski yoktur." 
Bu arada, mobil telefonunu son olarak ülkenin ortalarında kullandığı tespit edilen Sadıkoğlu'nun, son telefon görüşmesinde eşine, Irak'ın "Umr Kasr" limanına gittiğini, oradan da İran'ın "Bandar Abbas" limanına hareket edeceğini söylediği öğrenildi. Sadıkoğlu'nun, Irak'tan İran'a geçiş yapmadığı bilgisine de ulaşıldı. 

'Girişimlerimiz devam ediyor' 

Dışişleri Bakanı Abdullah Gül, dün TBMM Genel Kurulu'nda bakanlığının bütçesi görüşülürken yöneltilen bir soru üzerine, Irak'ta konvoyları hedef alan ve münferit yapılan saldırılarda 67 Türk yurttaşının yaşamını yitirdiğini, 7 vatandaşın da kaçırıldıktan sonra öldürüldüğünü belirtti. Irak'ta bazı kaçırma olaylarının da söz konusu olduğunu, "5 - 10 civarında olduğu tahmin edilen bu kişilerin ailelerinin, haber alamadıkları gerekçesiyle başvuruda bulunduklarını" kaydeden Gül, Sadıkoğlu'nun durumuna, adını anmadan değindi. Gül, "İş çalışması için Irak'a giden önemli bir işadamının da aralarında bulunduğu kayıp vatandaşların durumunu ortaya çıkarmak için Iraklı yetkililer ve koalisyon güçleri nezdinde girişimleri sürdürdüklerini" söyledi. Ancak, Irak'ın şu an kaos içinde olduğunu vurgulayan Gül, Irak hükümetindeki bakanların kendi güvenliklerini bile sağlayamadıklarına dikkati çekti. Sadıkoğlu'nun ailesinin, konuyu Başbakan Tayyip Erdoğan'a da ilettiği öğrenildi. 

Savarona'yı kiralamıştı 

EKONOMİ SERVİSİ 
Renkli kişiliği ile tanınan armatör Kahraman Sadıkoğlu, 1989'da Atatürk'ün yatı Savarona'yı 24 milyon dolara 49 yıllığına kiraladı. Sadıkoğlu, Savarona'da verilen sosyete partileri ile de gündeme gelmeye başladı. 2001'de Savarona'nın 22 milyar liralık elektrik borcu nedeniyle Boğaziçi Elektrik Dağıtım A.Ş. icra takibi başlattı. 
Sadıkoğlu, Başbakan Erdoğan ile İstanbul Belediye Başkanlığı döneminde 4 bin gecekondunun yıkımı konusunda iddiaya girdi. 4 bin gecekondunun yıkımı gerçekleşince iddiayı kaybeden ünlü armatör, helikopterini belediyeye bağışladı. Sadıkoğlu'nun adı 1. Körfez Savaşı sonrasında, son olarak kaybolduğu Irak'ta da gündeme geldi. Sadıkoğlu'nun sahibi olduğu şirket Körfez'de savaşta ve daha önce batan 117 geminin enkazını temizleme işi ile Irak'taki Umm Kasr Limanı'nın temizliğini yapmıştı. Sadıkoğlu, eski arkadaşı Dubai Prensi Şeyh El Mahdum'un, dünyanın en büyük yatı olan 160 metrelik teknesinin iç donatımı da içeren 12 milyon dolarlık projesinde çalışırken anlaşmazlığa düştü. Şeyh, Sadıkoğlu'nun işi zamanında bitirmediğini öne sürerek 5 milyon dolar istedi. 

Şeyh tutuklattı 
Asıl kendisinin alacaklı olduğunu söyleyen Sadıkoğlu'nu şeyh, Nisan 2004'te tutuklattı. Türk Dışişleri, Sadıkoğlu'nun 5 milyon dolar kefaletle serbest bırakılmasını sağladı. 
Dubai'de "yapay ada" olarak inşa edilen "Palm Island 2" projesine ilişkin ihaleye girerek de adını duyuran Sadıkoğlu, pasaportunu alınca Birleşik Arap Emirlikleri'ni terk etti. Ancak bir süre sonra Şeyh El Mahdum, Sadıkoğlu hakkında yeni bir tutuklama kararı çıkarttı. Sadıkoğlu, Mahdum'dan 10 milyon dolar alacağı bulunduğunu belirterek, "Karşı dava açacağım" demişti. 


</TEXT>
</DOC>
