<DOC>
<DOCNO> 308801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/yazar/temelkuran.html </URL>
<DATE> 2005/01/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İsmail ölmüş olabilir 
</HEADLINE>
<TEXT>

Bayramlarda şehrin sokaklarını ele geçiren erkek güruhlarının, kim bilir dedim, belki de öldürülen koyunlarla bir ilgisi var. Belki de dedim, aslında her koyunla birlikte bir İsmail daha ölüyor. Kim bilir 

Bir mafya dizisinin, ikinci sınıf figüranları gibiler. Üçerli, beşerli, bazen iyice büyüyüp onarlı gruplar halinde caddelerde yürümekteler. Her biri bir çete gibi birbirine yakın duruyor. Yüzlerinde birlikte işleyecekleri ya da işlemiş oldukları küçük suçların hazzı var. Bir araya geldiklerinde güçlü ve alaycılar. Yanlarından geçen yalnız kadınları -bazen adamları bile- tehditk r süzüyorlar. Hatta bazen gruptan biri diğerlerinin onu savunacağını bilmenin konforuyla, üzerine üzerine yürüyor kadının veya adamın ellemeye, dürtmeye, omuz veya dirsek atmaya yelteniyor. Yalnız kadının veya adamın, yolunu hızlıca değiştirmesi ya da grubun kenarından genişçe bir yay çizerek aceleyle uzaklaşması zevklendiriyor onları. 
Bayramın Erkek Güruhları Sanki insanları korkutmak için sokağa çıkmış gibiler. Genç erkekler, gövdelerinin gücünü denemek için ormanda dişi avına çıkan genç, vahşi şempanzeler gibi şehrin sokaklarında "turalamaya" çıkmışlar. Ölümün, öldürmenin bayramının kutlamaları da böyle olmalı zaten İçleri alınmış erkek gövdeleri, erkekliğin zaferini kutlamak için gruplar halinde şehirde kol gezmeliler... 

Kurbanlık oğlanlar 
İbrahim, oğlu İsmail'i Tanrı'ya kurban edecekken gökten melekler bir koç getiriyordu. Baba, oğlu yerine koçu kurban ediyordu. Kurban bayramı da böylece, herkesin oğlu yerine bir koyun koç, dana, deve vesaire kestiği bir güne dönüşüyordu. 
Düşündüm de, belki de şehirleri ele geçiren bu genç İsmail'ler o kadar da "kurban edilmemiş" değiller. Her hayvan canıyla birlikte belki de bir erkek çocuğunun içi de öldürülüyor kurban bayramlarında. 
Çünkü şimdi içi dövüle dövüle nasırlanmış bu çocuklar... Bu çocuklar çok küçüktü. Bir gün bir organlarının ucu, en güvendikleri insanlar tarafından kesilmişti. Kesilen organ yüceltilmiş, yüceltilen şey herkese gösterilmiş, canları yanarken kollarına altın suyuna batırılmış saatler takılıp ağızlarına gül kokulu lokumlar tıkılmıştı. Kız kardeşlerinden böylece ayrılmış ve bunun acısını anlatamadıkları için içlerinde bir yer düğümlenmişti. 
Sonra bu çocuklar, kurban bayramlarının ilkinde, birkaç gün önceden alınıp evin yakınına bağlanan koyunlara isimler takmışlardı. O koyunları beslemişlerdi. Sonra bu çocuklar, kesilmiş organları ve yeni düğümlenmiş içleriyle, bir sabah kalktıklarında o sevdikleri, isim verdikleri canlıyı babasıyla beraber kesmişti. Koyunun kesilirken gözlerini bağlamış, öldürdüğünün gözünün içine bakmamayı, "kurbanların" gözünü bağlamayı orada öğrenmişti. Alnına bir parmak ılık kurban kanı çalındığında, erkek çocuk, artık diğer içsiz erkeklerin arasına katılmış, büyümüştü. 

Kaçma ihtimali 
Sahi, acaba gerçekten kurbanlar erkek çocuklar yerine kesildiğinde o çocuklar hiç mi ölmüyor Ölmüş olmalılar. Yoksa şehirde bu kadar genç erkek bir araya gelip insanları ve bilhassa kadınları korkutmaktan bu kadar keyif alıyor olmazdı. 
Şehirde o sabah birçok hayvan öldürülürken, yiyebileceklerinden fazlasını öldürürken insanlar, birçok erkek hayvanların üzerine çullandılar. Kaçmak isteyen danaların ayaklarını kesen bile oldu. Bir koyunun peşine koskocaman beş - altı adamın düştüğü bile görüldü. Ne bu korku Bu ne telaş Niye adamlar, hayvanların kaçmasından bu kadar korkuyordu 
Kurbanlık hayvanların kaçabilmesi ihtimali onları belli ki, başka ve daha derin sebeplerle korkutuyordu. Belki de hayvanların kaçabilmesi onlara da kaçma ihtimalini hatırlatıyordu. Kaçamadıklarına göre onlar kendileri kesilirken, hayvanlar da kaçmamalıydı. Küçükken öldürülen sevdikleri koyun kaçamadığına göre artık hiç kaçmamalıydı kurbanlıklar. 
Çünkü kaçan her kurbanlık koyun, onlara bir kalpleri olduğunu hatırlatabilir ve o zaman büyük erkeklik müthiş ürkütücü bir biçimde çökebilirdi. O zaman şehrin genç erkek grupları, kesik süt gibi dağılırdı. Bu yüzden bir koyun daha ve daha çokları gözleri bağlanıp bağlanıp öldürülmeli, kadınlar erkek güruhlarının etrafından geniş bir yay çizmeli... Erkeklik düzeni yürümeli. 



</TEXT>
</DOC>
