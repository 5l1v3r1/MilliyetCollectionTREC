<DOC>
<DOCNO> 323734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo14.html </URL>
<DATE> 2005/03/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sinan Vardar Yenik duruma düşmemize rağmen, galip gelmek moral oldu 
</HEADLINE>
<TEXT>

     Beşiktaş Yönetim Kurulu Üyesi Sinan Vardar, eksiklerine ve yenik duruma düşmelerine rağmen Büyükşehir Belediyesi Ankaraspor karşısında elde ettikleri galibiyetin kendilerine moral verdiğini söyledi. 
     Sinan Vardar, deplasmanda 2-0 yenik duruma düştükten sonra, 4-2 galip gelmenin kolay olmadığını ifade ederek, ''Takımımız gün geçtikçe iyi bir çizgiye geliyor. Rıza Çalımbay da futbolcuları artık daha iyi tanıyor. Bu galibiyet Trabzonspor maçı öncesi bizim için moral oldu'' diye konuştu. 
     Trabzonspor karşısında da hedeflerinin galibiyet olacağını kaydeden Vardar, ''Rakibimiz bu sene iyi bir çıkış yakaladı. Ligin en iyi futbol oynayan takımlarından biri. Çok zorlu bir maç olacak. Sahamızdaki bu maçı kazanmak istiyoruz'' dedi. 
     
     ''İYİ PERFORMANS GÖSTEREN KALIR'' 
     Vardar, futbolculara da bir mesaj göndererek, ''10 maçımız kaldı. Bu maçlarda iyi performans gösterenler, gelecek sezon bizimle olacak. Ancak randıman alamadıklarımızla da yollarımızı ayıracağız. Ben bütün futbolcularımızın kalan maçlarımızda üstün başarı göstermesini diliyorum'' şeklinde konuştu. 
     
</TEXT>
</DOC>
