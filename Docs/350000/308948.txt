<DOC>
<DOCNO> 308948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur15.html </URL>
<DATE> 2005/01/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ağabeyini aldatan kadına kurşun yağdırdı 
</HEADLINE>
<TEXT>

     
     Zafer SAMANCI KONYA, DHA 
     

KONYA'da, 25 yaşındaki Ali Kalburcu, ağabeyinin resmi nikahsız olarak birlikte yaşadığı 3 çocuk annesi 26 yaşındaki Bağda Gezer'i başka erkeklerle beraber olduğunu öğrenince kurşun yağmuruna tuttu. Bağda Gezer olay yerinde hayatını kaybederken, Ali Kalburcu polise teslim oldu. 
     Olay, Merkez Meram İlçesi, Maraş Caddesi, 27 numaralı evde dün saat 02.00 sıralarında meydana geldi. Ali Kalburcu, akşam saatlerinde ağabeyi Mehmet Kalburcu'nun evine gitti. Ağabeyleri 35 yaşındaki Yağmur Kalburcu'yu da çağıran üç kardeş içki sofrası kurdu. Mehmet Kalburcu ve Yağmur Kalburcu'nun gecenin ilerleyen saatlerinde tekrar içki almak için dışarı çıkmasını fırsat bilen Ali Kalburcu, ağabeyi ile 10 yıldır birlikte yaşayan Bağda Gezer'e, "Seni başka erkeklerle gördüm. Ağabeyimi aldatıyorsun. Namusumuza leke getirdin'' demesi üzerine aralarında tartışma çıktı. Tartışmanın büyümesi üzerine Bağda Gezer, Ali Kalburcu'dan evi terketmesini istedi. Bunun üzerine sinirlenen Ali Kalburcu, yanındaki ruhsatsız silahla yengesini kurşun yağmuruna tuttu. Vücuduna 4 kurşun isabet eden 3 çocuk annesi Bağda Gezer olay yerinde hayatını kaybederken, Ali Kalburcu kaçtı. Ali Kalburcu, dün sabah saatlerinde de silahla birlikte Konya Cinayet Masası Büro Amirliği Ekipleri'ne teslim oldu. Polise verdiği ilk ifadesinde suçunu itiraf eden Ali Kalburcu, "Onu başka erkeklerle görmüşler. Ben de şahit oldum. Bu konuyu konuşmak için evine gittim. Evde ağabeylerim Mehmet ve Yağmur vardı. Bir süre birlikte konuştuk. Ağabeylerim bira almak için dışarıya çıkınca ben bu konuyu açtım. Bunun üzerine çok sinirlendi ve beni evden kovdu. Ben de ateş ettim ve onu öldürdüm. Namusumuzu temizledim'' dedi. 
     Bağda Gezer'in cenazesi otopsi yapılmak üzere Konya Numune Hastanesi Morgu'na kaldırılırken, Ali Kalburcu adliyeye sevk edildi. 
     
</TEXT>
</DOC>
