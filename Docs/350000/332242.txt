<DOC>
<DOCNO> 332242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy19.html </URL>
<DATE> 2005/04/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
MEB'ten öğretmen ataması açıklaması... 
</HEADLINE>
<TEXT>

     Milli Eğitim Bakanlığı Personel Genel Müdür Vekili Bekir Erdoğan, şehit olan veya eşleri ölen öğretmenler ile zorunlu yer değiştirmeye tabi tutulan kamu personelinin öğretmen eşlerinin istedikleri yere atanmalarında eskiden olduğu gibi bundan sonra da bir sorunla karşılaşmayacaklarını bildirdi. 
     Erdoğan, bugün yaptığı yazılı açıklamada, son günlerde bazı basın yayın organlarında eşi terör eylemlerinde şehit olan veya eşleri ölen öğretmenler ile zorunlu yer değiştirmeye tabi tutulan hakim, savcı, kaymakam, polis memurları ile Türk Silahlı Kuvvetleri'ne mensup subay ve astsubaylar gibi kamu personelinin öğretmen eşlerinin görev yerlerinin değiştirilmesine sınırlamalar getirildiğine yönelik haberler çıktığını hatırlattı. 
     Erdoğan açıklamasında şunları kaydetti 
     ''Oysa gerçekte böyle bir durum söz konusu olmayıp öğretmenlerimizin yer değiştirmelerini düzenleyen bakanlığımız mevzuatında eşi ölen veya eşi şehit olan öğretmenler ile zorunlu yer değiştirmeye tabi tutulan hakim, savcı, kaymakam, polis memurları ile Türk Silahlı Kuvvetleri'ne mensup subay ve astsubaylar gibi kamu personelinin öğretmen eşleri istedikleri yere atanmalarında eskiden olduğu gibi bundan sonra da herhangi bir sorunla karşılaşmayacaklardır. 
     4855 Sayılı Kanun'un yürürlüğe girmesiyle zorunlu yer değiştirmeye tabi tutulan kamu personelinin öğretmen olan eşlerinin yer değiştirme suretiyle atamalarında hizmet puanı ve sıra esasının uygulanmaması ve bunların atamalarında kullanılmak üzere her ilin öğretmen norm kadrosunun yüzde 5'i oranında boş öğretmen kadrosu tahsis edilmesi bazı okullarda yığılmalara sebep olmuş, öğretmenlerin atıl durumda kalmalarına ve bankamatik öğretmen olarak nitelendirilmelerine yol açmıştır. 
     Yapılan düzenleme, bu okullardaki öğretmen yığılmalarını önlemeye ve öğretmenler arasındaki atama boyutunda oluşan eşitsizliğin giderilmesi ve atıl durumdaki öğretmenlerin ihtiyaç duyulan okullara atanmalarını sağlama amacına yöneliktir.'' 
     
</TEXT>
</DOC>
