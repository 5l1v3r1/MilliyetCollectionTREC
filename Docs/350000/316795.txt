<DOC>
<DOCNO> 316795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur38.html </URL>
<DATE> 2005/02/19/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Edirne'deki su taşkını hasar tespit çalışmaları başladı 
</HEADLINE>
<TEXT>

     Edirne'de, karların erimesi ve etkili yağışlar sonucu taşkınların yaşandığı Tunca, Meriç ve Arda nehirlerinde su seviyesinin düşmeye başlamasıyla, ön hasar tespit çalışmalarına başlandığı bildirildi. 
     Edirne Valiliği'nden yapılan yazılı açıklamaya göre, saat 07.00'de yapılan ölçümde, Meriç Nehri'nde 983 metreküp saniye olan su seviyesi, saat 15.00 itibariyle 918 metreküp saniyeye düştü. 
     Su seviyesinin düşmeye başlamasının ardından, ilk tespitlerin yapılması amacıyla İl Kriz Merkezi tarafından bölgeye 3 veteriner hekim ve 1 sağlık teknisyeninden oluşan sağlık ekibi gönderildi. İncelemelerin ardından, su taşkınına maruz kalan 9 hayvancılık işletmesinde 26 büyükbaş hayvanın telef olduğu belirlendi. 
     Suyun tamamen çekilmesinin ardından, veteriner hekimlerce, hayvancılık işletmelerinde sağlık taraması yapılacak. 
     Bosna Köy'deki 9 hayvancılık işletmesinde de hayvanlarının başında bulunan vatandaşlara, askeri birlikler tarafından yiyecek ve içecek ikmali yapıldı. 
     
     KOORDİNELİ KURTARMA ÇALIŞMALARI 
     Bu arada, askeri birlikler, İl Sivil Savunma Müdürlüğü, Köy Hizmetleri ve DSİ ekipleri ile EDAK Edirne Arama Kurtarma Derneği personeli de koordineli olarak kurtarma çalışmalarına devam ediyor. 
     Öte yandan, İstanbul'dan hareket ederek Uzunköprü üzerinden Yunanistan'a gidecek trenin Yunanistan'a geçişinin iptal edildiği ve trenin tekrar İstanbul'a döndüğü bildirildi. Yarınki tren seferinin yapılıp yapılmayacağının ise Yunanlı yetkililerle, TCDD yetkililerinin yapacağı görüşmelerin ardından karara bağlanacağı öğrenildi. 
     
</TEXT>
</DOC>
