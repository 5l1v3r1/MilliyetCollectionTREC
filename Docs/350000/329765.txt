<DOC>
<DOCNO> 329765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/ekonomi/aeko.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol spekülasyonla yükseliyor 
</HEADLINE>
<TEXT>


Cuma günü ABD'de varil başına 57.70 dolarla yeni bir rekor daha kıran petrolde, arz artışı talep karşısında sınırlı kalıyor. Spekülatif fonlar da yüklü alıma geçerek petroldeki fiyat artışını körüklüyorlar 

MURAT ÖĞÜTÇEN 

Petrol fiyatları cuma günü bir rekora daha imza attı. ABD'de petrol fiyatları varil başına 57.70 dolara kadar çıkarak rekor kırdı. Londra'da ise brent petrol yüzde 4.1'lik 2.22 dolar artışla 56.51 dolara kadar çıktı. 
Fiyatların son yükselişinde yatırım bankası Goldman Sachs tarafından hazırlanan raporun etkisi oldu. Goldman Sachs raporunda petrol fiyatlarının 105 dolara kadar çıkabileceği öngörüsünde bulundu. Bu raporda fiyatların hızlı yükseliş trendine girmiş olabileceği belirtildi. Petrol fiyatlarındaki yükselişin sebebinin talepte meydana gelen artışa karşın arzın sınırlı kalması olduğu bildiriliyor. Raporda bu durumun spekülatif fonların yüklü alımlar yapmasına sebep olduğu kaydediliyor. 

Yedek kapasite düştü 
Piyasadaki endişenin üretim tarafından kaynaklanıldığı belirtiliyor. Goldman Sachs raporunda ayrıca petrol üretiminde bulunan ülkelerde meydana gelebilecek politik kargaşanın uzun dönemde fiyatlarda ciddi artışlara sebep olabileceğini belirtiyor. Buna karşın global talepte meydana gelebilecek bir yavaşlama ve yedek kapasitenin oluşturulması sonucunda fiyatların düşebileceği öngörülüyor. 
Piyasada yedek kapasitenin günlük olarak 1.5 milyon varil olduğu belirtiliyor. Bu son 30 yılın en düşük düzeyini teşkil ediyor. Yedek kapasitesinin çoğuna en büyük petrol üreticisi olan Suudi Arabistan'ın sahip. ABD, Çin ve Hindistan'ın ekonomik büyümeleri talebi artırıyor. Bu da arz tarafında sıkıntı yaratıyor. Geçen yıla göre petrol talebi yüzde 2 artan ABD, günlük olarak yaklaşık 21 milyon varille dünyanın en büyük petrol tüketicisi konumunda bulunuyor. 

Çin hızlı büyüyor Bazı ekonomistler fiyatların sürekli yükseliş trendine girip girmediğinin bilinmediğini belirtiyorlar. Buna karşın Çin'e dikkat çekiliyor. Çin, günlük 6.4 milyon varille en büyük ikinci petrol tüketicisi ülke konumunda bulunuyor. Çin'in hızlı ekonomik büyümesi sonucunda talebinde bir artış öngörülüyor. ABD'de 2001 yılında 230 milyon otomobil, kamyon ve kamyonet bulunduğu belirtiliyor. Çin'de ise yaklaşık olarak 20 milyon otomobil ve kamyonun bulunduğu, fakat 2020 yılına kadar 120 milyona kadar çıkabileceği tahmini yapılıyor. 




</TEXT>
</DOC>
