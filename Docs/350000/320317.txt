<DOC>
<DOCNO> 320317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko07.html </URL>
<DATE> 2005/03/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Enflasyon bugün açıklanacak 
</HEADLINE>
<TEXT>

     Piyasalar tarafından merakla beklenen şubat ayı enflasyon rakamları bugün açıklanacak. 
     Merkez Bankası’nın anketine göre TÜFE’nin yüzde 0.6 çıkması beklenirken, CNN Türk’ün anketine göre beklenti yüzde 1.04 seviyesinde. 
     Devlet İstatistik Enstitüsü DİE , şubat ayına ilişkin enflasyon rakamlarını bugün saat 16.30’da açıklayacak. 
     CNN TÜRK ekonomi servisinin her ay düzenli olarak yaptığı enflasyon anketinin sonuçlarına göre enflasyonun ocak ayında ortalama yüzde 1.04 çıkması bekleniyor. 
     Banka ve aracı kurumlar ile sanayiciler, ocak ayında üretici fiyatlarının yüzde 1.13, tüketici fiyatlarının ise yüzde 0.95 artmasını bekliyor. Çekirdek enflasyon olarak bilinen özel imalat sanayi artışı tahmini de yüzde 0.37 düzeyinde. 
     Merkez Bankası’nın düzenlediği Beklenti Anketi’nde ise katılımcılar enflasyonun yüzde 0.6 çıkmasını bekliyor. 
     
     Ocakta beklentilerin altında kaldı 
     DİE’nin açıkladığı rakamlara göre ocak ayında Tüketici Fiyat Endeksi'ndeki TÜFE artış yüzde 0.55 olurken, ilk kez açıklanan Üretici Fiyatları Endeksi ÜFE ise yüzde 0.41 gerilemişti. 
     Ocak ayı itibarıyla yıllık enflasyon ise TÜFE'de yüzde 9.23, ÜFE'de ise yüzde 10.70 oldu. 12 aylık ortalamalara göre yıllık enflasyon, tüketici fiyatlarında yüzde 8.50, üretici fiyatlarında ise yüzde 14.55 olarak gerçekleşti. 
     
     İstanbul'da artış binde 5 
     Öte yandan İstanbul Ticaret Odası’nın açıkladığı verilere göre İstanbul’daki enflasyon binde 5 olarak gerçekleşti. İstanbul’da şubat ayında fiyatı en çok artan ürün de yüzde 33.3 ile salatalık oldu. 
     
</TEXT>
</DOC>
