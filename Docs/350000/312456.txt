<DOC>
<DOCNO> 312456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo50.html </URL>
<DATE> 2005/02/04/ </DATE>
<TIME> 22.57 </TIME>
<AUTHOR>  </AUTHOR>
<HEADLINE>
Canaydın "Güzel bir galibiyet aldık" 
</HEADLINE>
<TEXT>

     Galatasaray'da, Gaziantepspor karşısında alınan farklı galibiyetin sevinci yaşanıyor. 
     Maç sonrası basın mensuplarının sorularını yanıtlayan Galatasaray Kulübü Başkanı Özhan Canaydın, neşeli hareketleriyle dikkati çekerken, gazetecilere ''Nasıl takımı beğendiniz mi '' diye sormasının ardından ''Güzel bir galibiyet aldık. Hava şartlarına rağmen gayet hoş bir oyun oldu. Yeni transfer ettiğimiz futbolcuların tamamının takıma katılmasıyla daha iyi sonuçlar alacağız ve bunu da hep birlikte izleyeceğiz'' diye konuştu. 
     Galatasaray Kulübü Başkan yardımcısı Turgay Kıran ise sarı-kırmızılı takımın ikinci yarıya iyi başlangıç yaptığını belirterek, ''Konyaspor karşısında iyiydik. Gaziantepspor karşısında da bunu devam ettirdik. Alınan sonuç hepimize hayırlı olsun'' dedi. 
     Kulüp İkinci Başkanı Ergun Gürsoy da şöyle konuştu 
     ''İyi oynamayı sürdürüyoruz. Rakibimiz açık oynadı. Biz de güzel futbolla farklı bir galibiyet elde ettik. Ayrıca taraftarlarımızı da tribünlere davet ediyoruz. Bugün Ali Sami Yen Stadı'na gelenler zaten hep gelen kişiler. Biz tüm taraftarlarımızı çağırıyoruz. Eğer takımlarını şampiyon olarak görmek istiyorlarsa stadı doldursunlar.'' Galatasaray Kulübü Futbol Şube Sorumlusu Fatih Gökşen de takımlarının patlamaya hazır bir bomba olduğunu ve Gaziantepspor'a karşı bugün patladığını dile getirdi. 
     Gökşen, Song, Ayhan ve Conçeiaco'nun bugün gol atacağının içine doğduğunu ve maç öncesi arkadaşlarına söylediğini vurgulayan Gökşen, Milli Takımlar Teknik Direktörü Ersun Yanal'ın kadroya yalnızca 3 Galatasaraylı oyuncuyu davet etmesinin hatırlatılması üzerine, ''Bugün Ergün takımın en iyisiydi. Oyuncularımız tüm güçleriyle mücadele ettiler. Bence Ersun Yanal kadrosunu yaparken, bir kez daha düşünmeli'' dedi. 
     Gaziantepspor Kulübü Başkanı Celal Doğan ise ''Galatasaray'ı tebrik ediyorum. Bugün iyi oynadılar ve haklı bir galibiyet aldılar'' diye konuştu. 
     
     GALATASARAYLI FUTBOLCULAR MUTLU 
     Gaziantepspor karşısında alınan 5-1'lik galibiyet sonrası futbolcular, mutluluklarını dile getirdiler. 
     Arif Erdem, hava şartlarına rağmen en iyi şekilde mücadele ettiklerini ifade ederek, ''Biz tüm maçlarımızı kazanıp Fenerbahçe'nin puan kaybetmesini bekleyeceğiz. Hedefimiz 100. yılımızda şampiyonluk'' derken, takımın ilk golüne imza atan Necati, elde ettikleri farklı galibiyetin kendilerine büyük moral verdiğini söyledi. 
     Galatasaray'ın devre arasında son anda transfer ettiği Hasan Kabze, bugün ilk kez sarı-kırmızılı formayı giydiğini ve gol attığını belirterek, ''Çok mutluyum. Takımdaki arkadaşlarım bana büyük destek oluyorlar. Hiç yabancılık çekmedim. İlk yarı farklı skor olunca hocam bana görev verdi ve ben de bu şansı en iyi şekilde değerlendirmeye çalıştım'' diye konuştu. 
     Sarı-kırmızılı takımın formasını ilk kez giyen Hakan Yakın ise daha çok çalışarak takımdaki yerini sağlamlaştırmak istediğini dile getirdi. 
     
</TEXT>
</DOC>
