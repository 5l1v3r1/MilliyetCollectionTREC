<DOC>
<DOCNO> 342933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun30.html </URL>
<DATE> 2005/05/16/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
New York Times "Türkler namus cinayetlerine savaş açtı" 
</HEADLINE>
<TEXT>

     ABD’nin etkin gazetelerinden New York Times, Türkiye’de "namus cinayeti"yle mücadele için başlatılan kampanyaya geniş yer verdi. 
     "Türkler namus cinayetlerine savaş açtı" başlığıyla verilen haberde, ailelerinin onurunu lekelediği gerekçesiyle her yıl onlarca kadının, kocaları ya da ailenin erkek fertleri tarafından öldürüldüğü anlatıldı. 
     Gazete, başlatılan bir kampanya kapsamında en az 10 ulusal televizyon kanalında yayımlanan spotlarda, "Bu utancın bir parçası olmayın, namus için işlenen bu cinayetlere göz yummayın" denildiğini aktardı. 
     Haberde, Türkiye’deki ve yurtdışındaki birçok insan hakları örgütünün uzun zamandır namus cinayetlerine karşı mücadele verdiği belirtildi. 
     15 yaşında zorla evlendirilen ve kocası tarafından istismar edilen 
     üç çocuk annesi 24 yaşındaki bir kadının hikayesine de yer verilen haberde, kadının ailesinin ya kocasına geri dönmesi ya da kadının öldürülmesine karar verdiği anlatıldı. 
     Resmi kayıtlara göre, 2004 yılında Türkiye’de 43 kadının "namus cinayeti"ne kurban gittiğini yazan gazete, insan hakları örgütlerinin ise bu rakamın çok daha yüksek olduğunu belirttiğini bildirdi. 
     Gazete, namus cinayetlerinin daha çok güneydoğuda yaygın olduğunu da yazdı. 
     
</TEXT>
</DOC>
