<DOC>
<DOCNO> 302921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/spo04.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Güneş rahatlığı 
</HEADLINE>
<TEXT>


Tecrübeli teknik direktörün Futbol A.Ş.'nin başına geçmesi yönetimin yükünü hafifletti 


Atay Aktuğ mutlu 
BORDO - Mavili kulüpte Şenol Güneş'in yeni görevine dört elle sarılması yönetimin yüzünü güldürdü. Başkan Atay Aktuğ, "Şenol Güneş'i Futbol A.Ş'nin başına geçirirken, kendisini geniş yetkilerle de donattık. Takımla ilgili tüm birimler Güneş'te toplanacak. Eğer görevi kabul etmeseydi, yönetimimizin işi daha zor olurdu. O zaman gelecek hocaya bu yetkileri teslim edemezdik" dedi. 

'En büyük transfer' 
YÖNETİCİLER de, Güneş seçiminin kendilerini rahatlattığı, önlerini açtığı konusunda birleştiler. Asbaşkan Ömer Sarı, "Artık gözümüz arkada kalmayacak. Takımın çok iyi yönetildiğini bileceğiz" derken, Basın Sözcüsü İbrahim Şahin de, "Güneş en büyük transfer oldu. Bizlere önemli sorumluluklar bırakmıyor. Bu da asli işimizi daha rahat yapmamıza neden oluyor" diye konuştu. 

Antalya'da topbaşı 

TRABZON, ikinci yarı hazırlıkları için bugün Antalya'nın yolunu tutacak. Bordo - Mavililer, sabah 09.45 uçağı ile İstanbul aktarmalı olarak Güney'e uçup, Gloria Golf Otel'de kampa girecekler. Karadeniz ekibi, 18 Ocak tarihine kadar burada çalışacak. 

Transferde son hamle 

DENİZLİSPORLU Özgür Bayar ve İstanbulsporlu Musa Büyük'ün transferinin Antalya kampına yetiştirilmesi için yönetim harekete geçti. İki oyuncu ile prensipte anlaşan Trabzonspor, bonservis sorunlarını da bu hafta içinde çözüp, Musa ile Özgür'ü renklere bağlamayı hedefliyor. Bu arada İstanbulsporlu Yalçın ve Faruk için de nabız yoklandığı öğrenildi. 

Emrah'ın şartı var 

KARADENİZ ekibinin iki sezon önce Kocaelispor'dan transfer ettiği Emrah, "Sözleşmeni uzatalım" önerisine kendi şartlarının kabul edilmesi halinde olumlu bakacağını açıladı. Sağ kanadın genç isminin, teklife "Tüm transfer ücretimi garanti para olarak isterim" karşılığını vermesi yöneticileri şaşırttı. Emrah'a taviz verilmemesi kararı alındı. 


</TEXT>
</DOC>
