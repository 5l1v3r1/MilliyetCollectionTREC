<DOC>
<DOCNO> 323209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo07.html </URL>
<DATE> 2005/03/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Lucescu, yenilgi sonrası futbolcularını eleştirdi... 
</HEADLINE>
<TEXT>

     UEFA Kupası dördüncü tur ilk maçında sahasında AZ Alkmaar'a 3-1 yenilen Shakhtar Donetsk'te büyük şok yaşanıyor. Mircea Lucescu'nun teknik direktörlük yaptığı süre içinde ilk kez sahasında üç gol birden yiyen Turuncu-Siyahlılar böylelikle tur şansını da zora soktu. Maçın bir değerlendirmesini yapan Lucescu, hata yapan oyuncularını isim vererek eleştirirken, hakemin takdir haklarını hep AZ'den yana kullandığını söyledi. Rumen çalıştırıcı, "İlk iki korner atışında Srna ve Brandao birer hata yaptı. AZ buraya oynamaya değil, iyi bir skor almaya gelmiş, aldılar da. Maç boyunca birçok faul yaptılar fakat hakem bu faullerin ancak yarısında düdük çaldı" dedi. Konuk ekibin teknik direktörü Co Adriaanse ise son dakikada lehlerine verilen penaltının haksız olduğunu itiraf etti. 

     
</TEXT>
</DOC>
