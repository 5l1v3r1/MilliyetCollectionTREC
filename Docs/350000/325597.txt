<DOC>
<DOCNO> 325597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy27.html </URL>
<DATE> 2005/03/21/ </DATE>
<TIME> 23.16 </TIME>
<AUTHOR>  </AUTHOR>
<HEADLINE>
Bursa Valisi Köksal, Nevruz Türk bayramıdır olmaya devam edecek 
</HEADLINE>
<TEXT>

     Bursa Valisi Oğuz Kağan Köksal, ''Nevruz Bayramı'nın her zaman Türk bayramı olduğunu ve öyle olmaya da devam edeceğini'' söyledi. 
     Vali Köksal, Azerbaycan Kültür Derneği, Ahıska Türkleri Kültür ve Sosyal Yardımlaşma Derneği, Balkan Türkleri Göçmen ve Mültecileri Dernekleri Federasyonu, Balkan Göçmenleri Kültür ve Dayanışma Derneği, Batı Trakya Türkleri Kültür ve Dayanışma Derneği, Esnaf ve Sanatkarlar Odası, Türk Ocakları, Türk-İş, Türkiye Kamu Sen ve Uludağ Üniversitesi'nin katkılarıyla Atatürk Spor Salonu'nda düzenlenen Nevruz Bayramı kutlamalarına katıldı. 
     Köksal, burada yaptığı konuşmada, Nevruz Bayramı'nın Türk milletinin hangi coğrafyada yaşarsa yaşasın, yüzyıllardır kutladığı milli bir bayram olduğunu belirterek, bu bayramın Anadolu'da, Selçuklular döneminden itibaren kutlandığının bilindiğini kaydetti. 
     Nevruz'un Osmanlı döneminde de kutlanarak genç Türkiye Cumhuriyeti'ne bir miras olarak devredildiğini anlatan Köksal, şunları kaydetti 
     ''Hatta bu bayram öylesine önemseniyor ki Atatürk Kurtuluş Savaşı sırasında bile, Nevruz Bayramı kutlamalarına katılmayı özellikle arzu ediyor ve katılıyor. Birçok yerde Atatürk'ün 1922 yılında Nevruz Bayramı'na katılış resimleri vardır ve yayınlanmaktadır. Yani bu şunu gösteriyor ki Nevruz Bayramı, bir Türk bayramıdır ve bu bayramda birlik, beraberlik sembolleşecek. İnsanlarımız kol kola girerek, yüce Türk milletini daha nasıl yüceltiriz, yüce bayrağımızı gönlerde nasıl tutarızın tartışmasını veya heyecanını yaşayacaktır. Yoksa Nevruz Bayramı, bölücü grupların yaptıkları bayramlar gibi, Türk bayrağını ayaklar altına almak cüretini gösterenlerin değildir. Ben burada bayrağımıza bu cüreti gösterenleri kınıyorum.'' Köksal, hiç kimsenin laik Türkiye Cumhuriyeti'ni parçalayamayacağını belirterek, Nevruz Bayramı'nın, birlik ve beraberlik coşkusunun en üst düzeye çıktığı, insanların birbirini sevdiği, hangi coğrafyada yaşarsa yaşasın, hangi adla anılırsa anılsın, Türk milletinin önemli milli bayramlarından birisi olarak kalacağını vurguladı. 
     Nevruz'un, Anadolu'da ''Sultan Nevruz'', ''Bahar Bayramı'', ''Yeni Gün Bayramı'' gibi adlarla anıldığını, ayrıca Türk mitolojisine göre de Türklerin ergenekondan çıkış gününü simgeleyen bir bayram olduğunu anlatan Köksal, ''Ancak Nevruz Bayramı her zaman Türk'ün bayramı olmuştur, Türk'ün bayramı olmaya devam edecektir'' dedi. 
     Uludağ Üniversitesi Rektörü Prof. Dr. Mustafa Yurtkuran da Nevruz'un dostluğun, kardeşliğin ve yeniden doğuşun bayramı olduğunu bildirdi. 
     Nevruz'un 2 bin yıllık bir Türk bayramı olduğunu dile getiren Yurtkuran, ''Türkiye Cumhuriyeti'nin vatandaşı olmak bir ayrıcalıktır. Türkiye Cumhuriyeti'nin vatandaşı olmak, mutlu ve güvenli bir geleceğe sahip olmak demektir. Bu devletin vatandaşı olmanın ve yüce Türk milletinin mensubu olmanın büyük faydalarını herkes mutlaka görecektir. Cumhuriyetimize herkes sahip çıkmalıdır'' dedi. 
     Konuşmaların ardından Vali Köksal, Rektör Yurtkuran, İl Emniyet Müdürü ve bazı yetkililer salonun ortasına konan örste demir dövdü. 
     Bursalıların ilgi gösterdiği kutlamalar kapsamında çeşitli dernekler, halk oyunları gösterileri sundu. 
     
</TEXT>
</DOC>
