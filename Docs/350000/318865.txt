<DOC>
<DOCNO> 318865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo15.html </URL>
<DATE> 2005/02/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş galibiyet serisini sürdürmek istiyor... İşte muhtemel 11... 
</HEADLINE>
<TEXT>

     Beşiktaşlı futbolcular, Sakaryaspor ile yarın yapılacak Birinci Süper Futbol Ligi maçı için kampa girdi. 
     Öğle saatlerinde BJK Nevzat Demir Tesisleri'nde toplanan siyah-beyazlılar, maçın hazırlıklarını bu akşam basına kapalı yapacakları çalışmayla tamamlayacak. 
     
     GALİBİYET SERİSİNİ SÜRDÜRMEK İSTİYOR 
     Ligde 12 maçtır yenilmeyen, 10 galibiyet, 2 beraberlikle üst sıraları zorlayan, üst üste 7 maçını kazanan Beşiktaş, alt sıralardan kurtulma mücadelesi veren Sakaryaspor karşısında galibiyet serisini sürdürmeyi amaçlıyor. 
     Siyah-beyazlılar, Rıza Çalımbay yönetimindeki 4. maçından da galibiyetle ayrılarak, istikrarlı gidişini sürdürmek hedefinde. 
     Sezona çok kötü bir başlangıç yaparak taraftarlarını düş kırıklığına uğratan Beşiktaş, 8. haftadaki Trabzonspor yenilgisinin ardından ligde mağlubiyet yüzü görmedi. Trabzon deplasmanının ardından ligde yaptığı 12 maçın 10'unu kazanan, 2'sinde berabere kalan, topladığı 32 puanla bu periyottaki en başarılı takım unvanını alan ''Kara Kartallar''ın, 18. haftada 1-1 sonuçlanan Gençlerbirliği maçı, kural hatası nedeniyle 9 Mart'ta tekrarlanacak. 
     
     MAÇ SAAT 16.30'DA 
     Beşiktaş ile Sakaryaspor arasındaki karşılaşma BJK İnönü Stadı'nda saat 16.30'da başlayacak. 
     Digitürk Lig TV'den naklen yayınlanacak maçı hakem Vedat Yüksel yönetecek. 
     Siyah-beyazlılarda sakatlığı süren Berkant dışında eksik bulunmuyor. 
     Beşiktaş'ın Sakaryaspor karşısına, Cordoba, İbrahim Toraman, Ronaldo, Çağdaş, Ahmed Hassan, Tayfur, Koray, Tümer, İbrahim Üzülmez, Veysel Pancu , Carew 11'i ile çıkması bekleniyor. 
     Bu arada, 3 sarı kartı bulunan İbrahim Üzülmez, yarınki maçta da kart görmesi halinde, Galatasaray derbisinde cezalı duruma düşecek. 
     
</TEXT>
</DOC>
