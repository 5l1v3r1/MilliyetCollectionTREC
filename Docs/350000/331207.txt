<DOC>
<DOCNO> 331207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur10.html </URL>
<DATE> 2005/04/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tıp Fakültesi Hastanesi'nde yangın paniği 
</HEADLINE>
<TEXT>

     Hüseyin TÜCCAR Ceyhun KÖSE BURSA, DHA 

      BURSA Uludağ Üniversitesi Tıp Fakültesi Hastanesi'nin zemin katındaki atölyede çıkan yangın paniğe neden oldu. 
     Bilgisayar ve teknik malzemelerin önemli oranda zarar görmesine neden olan yangın, itfaiye ekipleri tarafından kısa sürede söndürüldü. 
     Uludağ Üniversitesi'nin Görükle Kampüsü'ndeki Tıp Fakültesi Hastanesi'nin giriş katında bulunan ve bilgisayar bakım atölyesi olarak kullanılan odada bu akşam saat 19.00 sıralarında yangın çıktı. Oda içinde açıkta bulunan elektrik kablolarının birbiriyle temas etmesi sonucu çıktığı tahmin edilen yangına ilk olarak üniversitenin 2 itfaiye aracıyla müdahale edildi. Odanın havalandırma boşluğundan yükselen dumanlar, hastane içerisinde kısa süreli bir paniğe yol açtı. Büyükşehir Belediyesi itfaiye ekipleri de olay yerine gelerek yangına 6 araçla müdahale etti. 
     Yaklaşık yarım saat süren çalışma sonucu yangın tamamen söndürülürken, odada bulunan yaklaşık 10 bilgisayar ile teknik malzemelerin tamamen kullanılamaz hale geldiği öğrenildi. 
     Yangınla ilgili olarak soruşturma başlatıldı. 
     
</TEXT>
</DOC>
