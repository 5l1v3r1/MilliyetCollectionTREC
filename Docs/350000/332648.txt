<DOC>
<DOCNO> 332648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo32.html </URL>
<DATE> 2005/04/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Ersun Yanal'a İTÜ'de Hakan Şükür tepkisi... 
</HEADLINE>
<TEXT>

     Milli Takımlar Teknik Direktörü Ersun Yanal, İstanbul Teknik Üniversitesi'nde İTÜ katıldığı bir panelde Galatasaraylı bir grup öğrenci tarafından protesto edildi. 
     İTÜ Beden Eğitimi Bölümü Bahar Yarıyılı Seminerleri kapsamında Ayazağa Yerleşkesi'ndeki Süleyman Demirel Kültür Merkezi'nde öğrencilere, Ankara Üniversitesi Spor Hekimliği Bölümü Öğretim Üyesi Doç.Dr.Rüştü Güner ile birlikte ''Futbol Antrenmanlarına Fizyolojik yaklaşımlar'' konulu bir seminer veren Yanal, salona gelir gelmez protestolarla karşılaştı. 
     Üzerlerinde Galatasaray forması ve atkısı bulunan bir grup öğrenci tarafından ıslıklanarak, ''Ersun Yalan, Hakan gerçek'' tezahüratlarıyla karşılanan Ersun Yanal'a, seminer sonrası soru cevap bölümünde de Hakan Şükür'ün milli takıma çağırılmaması ve Ali Sami Yen Stadı'nda neden hiç maç izlemediği gibi sorular yöneltildi. 
     Bir öğrencinin, ''Hakan Şükür'ü kadroya çağırmamanız Milli Takım'ı çok etkiledi ve sürekli Ersun Yanal tartışıldı. Bunun takımınız üzerindeki psikolojik etkisinin farkında değil misiniz '' şeklinde yönelttiği bir soruya Yanal, ''Bizim kurmaya çalıştığımız oyun anlayışı çok önemli. Değişim de önemli ve bunun başlatılabilmesi için ortam gerekli. Seçim yapmak zorunda kaldık. Son kararımız ise daha farklı oyunculardan kurulu bir takımın oluşturulması yönünde oldu. Bu konunun kapanması istenmiyor, çünkü çok popüler. Benim Hakan Şükür ile ikili ilişkilerim hiç bozulmadı. Karara saygı duyulmasını beklerdim'' cevabını verdi. 
     Ali Sami Yen Stadı'nda oynanan Galatasaray-Trabzonspor maçında 8 milli oyuncunun sahada olmasına karşın, Ersun Yanal'ın maçı izleyenler arasında olmamasının eleştirilmesi üzerine de tecrübeli teknik adam, ''Biz yılda 400'ün üzerinde maç seyrediyoruz. Ciddi bir ekip var. 7-8 kişilik bir grup sürekli maç takip ediyor. Ben de Milan-İnter maçını izliyordum. Benim üst seviye maçları takip etmek gibi bir sorumluluğum da var'' dedi. 
     
     
     ''DÜNYA KUPASI FİNALLERİNE GİDECEĞİZ'' 

     Ersun Yanal, A Milli Takım'ın Almanya'da yapılacak 2006 Dünya Kupası finallerine katılma şansını nasıl gördüğü yönündeki bir soru üzerine şunları söyledi 
     ''1996 yılında ilk kez Avrupa Şampiyonası'na katılmamızla birlikte başlayan bir serüven var. 2000 yılı ise futbolumuzun en parlak yıllarından biriydi. Galatasaray UEFA Kupası ve Süper Kupa'yı kazandı. Ardından yine Avrupa Şampiyonası'nda bir çeyrek final ve son olarak da Dünya Kupası 3.'lüğü geldi. Şimdi bizim grubumuzdaki takımlarda, gerçekten önemli takımlarda oynayan futbolcular var. Biz 2006 Dünya Kupası elemelerinde güçlü bir gruba düştük. Ama grubun en iddialı takımı biziz. Hem Danimarka ile hem de Yunanistan ile kendi evimizde oynayacağız. Biz Almanya'ya gideceğiz, çünkü bunu hak eden bir kadroya sahibiz.'' Öğrencilerin eleştiri dolu sorularını yanıtlayan Yanal, Dünya 3.'sü olmuş bir ekibin şimdi kendisiyle neden performans düşüklüğü içine girdiği sorusuna ise, ''Ben Dünya 3.'sü bir takım almadım. Ben Letonya'ya elenmiş bir takımın başına geldim'' cevabını verdi. 
     Panel sonunda Ersun Yanal, kendisini eleştiri yağmuruna tutan ve biri Galatasaray forması giyen iki öğrenciyle baş başa bir süre görüşürken, kafeterya bölümünde yapılan bu görüşmeden basın mensuplarının görüntü almasını ise istemedi. 

     
</TEXT>
</DOC>
