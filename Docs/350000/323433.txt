<DOC>
<DOCNO> 323433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy15.html </URL>
<DATE> 2005/03/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan Biz merkeze yakın olan herkese açık bir partiyiz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'de belli grupların belli çalışmalar içinde olduğunu belirterek, partili kadınlara, ''Ama siz onları katlamak, geçmek durumundasınız. Bu sizin siyasetteki varlığınızla doğru orantılı olacaktır. Bunu unutmayın'' dedi. 
     Erdoğan, Abdi İpekçi Spor Salonu'nda düzenlenen AK Parti İstanbul İl Kadın Kolları 1. Olağan Kongresi'nde yaptığı konuşmada, salonu erkeklerin değil, sadece bayanların doldurması halinde siyasette daha fazla mesafe alınacağını söyledi. 
     Erdoğan, bu salonların bayanlara dar gelmesini istediğini, o zaman hükümet ve belediyelerin 12 bin, 12 bin 500 kişilik salonlar değil, 20 bin kişilik kapalı spor salonları yapmak durumunda kalacaklarını kaydetti. 
     Parti Kadın Kolları Büyük Kongresi için şu anda Türkiye genelinde il kadın kolları kongrelerinin yapıldığını belirten Erdoğan, şunları söyledi 
     ''Türkiye'de belli gruplar, belli çalışmaların içerisinde ve bunlar görüldüğü gibi sizler kadar güçlü değiller. Yola erken çıktılar. Ama siz onları katlamak, onları geçmek durumundasınız. Bu sizin siyasetteki varlığınızla doğru orantılı olacaktır. Bunu unutmayın. Çünkü onların durumu bana göre ters orantılı. Ama siz onları aşacaksınız. Bunu seçilecek olan İstanbul İl Kadın Kollarından bekliyoruz. Bunu da yapacaklarına inanıyorum. Çünkü sizler Türkiye'nin değişim hedeflerinin yakalanmasında, siyaset kültürünün zenginleşmesinde ağırlığınızı koymak durumunda olacaksınız.'' 
     
     ''SİYASETTEKİ KÖTÜ ALIŞKANLIKLAR'' 

     Başbakan Erdoğan, siyasette yerleşik kötü alışkanlıkların da bulunduğuna işaret ederek, partili kadınlara, ''Gerekirse bu kötü alışkanlıklarla da mücadele etmek ve siyasi varlığınızı herkese kabul ettirmek zorundasınız. AK Parti siyaseti, milletin sesine kulak veren, Türkiye'yi geleceğe hazırlayan bir karaktere sahiptir'' dedi. 
     Milleti kadın, erkek, çocuk, yaşlı olarak ayırmadıklarını, iktidara talip olurken her bir vatandaşa refah ve mutluluk vaat ettiklerini hatırlatan Erdoğan, şunları kaydetti 
     ''Her vatandaşımızın vatandaşlık hakları bizim için kutsaldır, mukaddestir. Bu böyle bilinmeli. Biz yılların ötelediği toplumsal talepleri karşılayacak yegane siyasi partiyiz. Burada marjinal bir kadro yok. Bu ülkenin bütününü toplayan bir kadro var. Farkımız bu. Bunu unutmayın. Özellikle bunu söylüyorum. Bilesiniz ki AK Parti ne sağın, ne solun aşırısına açık olan bir parti değil. Biz merkeze yakın olan, herkese açık bir partiyiz. Biz aşırılıklardan uzağız. Aşırılıkları asla kabul etmiyoruz. Bizim buluşma noktamız orta yoldur. Bunun da siyasette adı merkez siyasettir. Siyasetin merkezinde Türkiye'de AK Parti vardır. Değişik şeyler söylüyorlar, söyleyebilirler. Biz kendimizi nereye inşa ettik, oraya bakalım. Bizim kendimizi inşa ettiğimiz yer, siyasetin merkezidir. Bazıları merkez siyasette, merkez sağda, merkez solda. Kim olursa olsun hepsine kapımız açık. Herkesi davet ediyorum. Bunun için de adeta Türkiye'nin nirengi noktasını oluşturuyoruz. Mesajımızı dünyaya böyle verdik, bu yola böyle çıktık, böyle de devam edeceğiz.'' 
     
     ''AK PARTİ'YE OY VERMEK VE AK PARTİLİ OLMAK'' 

     Başbakan Erdoğan, AK Parti'ye oy vermekle, AK Parti'li olmanın farklı bir şey olduğunu, bunun iyi yakalanması gerektiğini söyledi. 
     AK Parti'ye oy veren herkese teşekkür eden Erdoğan, farkı şöyle açıkladı 
     ''AK Parti'ye oy veren, aynen İstanbul'un hareketli caddelerinden geçerek oradaki mağazaları ziyaret eden ve oralarda alışverişini yapan bir müşteri. Baktı ki daha sonra farklı bir dükkanda daha uygun, daha kalite mal buldu, oraya gidebilir. Gitme hakkına da sahiptir. İşte AK Parti'ye oy vermeyi ben buna benzetiyorum. Ama 'AK Partiliyim' demek farklı bir şey. O dükkanın müşterisi değil, dükkanın ortağıdır. Bu böyle bilinsin. O sürekli olacak, vitrini yenileyecek, kaliteyi artıracak, daha ucuz fiyatlarla halkına arz edecek ki müşteri eksilmesin artsın. Yani iflasa değil, kazanmaya, hizmete yönelecek.'' 

     
</TEXT>
</DOC>
