<DOC>
<DOCNO> 324414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko45.html </URL>
<DATE> 2005/03/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
IMF Başkanı Rato Dünya ekonomisi yüzde 4'ten fazla büyür 
</HEADLINE>
<TEXT>

     Uluslararası Para Fonu IMF Başkanı Rodrigo Rato, petrol fiyatlarının yüksekliğine rağmen, dünya ekonomisinin bu yıl içinde yüzde 4'ün üzerinde büyüme göstereceği tahmininde bulundu. 
     Rato, Hindistan Merkez Bankası'nda yaptığı konuşmanın ardından düzenlediği basın toplantısında, yüksek petrol fiyatlarının olumsuz etkisinin Asya ekonomilerinin güçlü büyümesiyle dengeleneceğini söyledi. 
     Faiz oranlarında dünya genelinde yükseliş beklediğini de belirten IMF Başkanı, bununla birlikte bunun ani ve sert yükselişler şeklinde değil denetimli bir artış olacağını tahmin ettiğini bildirdi. 
     Rato, geçen yıl ortalama yüzde 8 büyüyen Asya ekonomilerinin bu yıl yüzde 7 gibi daha makul ve ılımlı bir büyüme göstereceğini söyleyerek, bu durumun küresel düzeyde yüksek petrol fiyatlarından kaynaklanan riski telafi edeceğini ifade etti. 
     IMF Başkanı, Çin ekonomisinin soğuması ve ABD Dolarının zayıflamasından kaynaklanan küresel dengesizliklerin ya da faiz oranlarında beklenenden ani bir yükseliş ihtimalinin risk oluşturduğunu vurgularken, bununla birlikte yıllar boyunca gerçekleştirilen ekonomik reformların Asya ülkelerini, bu türden şokları daha kolay atlatacak konuma getirdiğini kaydetti. 

     
</TEXT>
</DOC>
