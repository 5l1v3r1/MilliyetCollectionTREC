<DOC>
<DOCNO> 346881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yasam/axyas02.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Menopoz k busu bitebilir 
</HEADLINE>
<TEXT>


'Mucize profesör' Kutlukhan Oktay, kadınlarda 'sürekli yumurtlamayı' mümkün kılabilecek 'tıpta devrim' niteliğindeki çalışmalarını Milliyet'e anlattı 

AYŞEGÜL AYDOĞAN İstanbul 

Kanser veya başka nedenlerle erken menopoza giren kadınlarda uyguladığı deri altına yumurtalık dokusu nakli çalışmalarıyla tanınan Cornell Üniversitesi Öğretim Üyesi Prof. Dr. Kutlukhan Oktay, son araştırmalarını Milliyet'e anlattı. 
Menopozdaki yumurtalığı canlandıran ve tekrar üretken hale gelmesini sağlayan Prof. Oktay, deney hayvanlarında yapılan çalışmaların, yumurtaların doğuştan sonra da yapılmaya devam ettiğini gösterdiğini söyledi. Çalışmanın insanlar üzerinde etkisini Harvard'lı bilim adamlarıyla araştıran Oktay'la söyleştik. 

Yürüttüğünüz çalışmanın amacı nedir 
Klasik bilgi, kadınların sabit bir yumurta sayısıyla doğduğu, daha sonra bunların harcanması sonucu menopoza girdiği şeklindeydi. Deney hayvanlarında da buna benzer bir durum olduğu kabul edilmişti ama bu dogma değişiyor artık 'Bu insanlarda da doğru olabilir mi ' diye. Bununla ilgili bulgular var. 

Yaptığınız nakille yumurtlama nasıl başladı 
Daha önce yumurtalığını dondurduğumuz 28 yaşında bir hasta, çok ağır kemoterapi gördü ve derin bir menopoza girdi. 2.5 yıl sonra 31 yaşlarında çocuk sahibi olmak istedi. Yumurta dokusunu çözdük ve karında deri altında naklettik. 6 - 7 hafta sonra yumurtlama gösterdi. Ultrasonla hamile kaldığını gördük. 

Menopozdaki yumurtalığı naklettiğiniz yumurta dokusu mu aktive etti 
Bu bir tesadüf de olabilir. Şu anda hasta 6 aylık hamile. 8 yıldır menopozdaki bir başka hastada da aynı şeyi yaşadık. 30 yaşında yumurtası dondurulmuştu. Meme kanseriydi. 2 yıl önce deri altına yumurtalık dokusu naklettik, menopozdaki yumurtalık uyandı. 

Peki yumurtalık nakliyle kök hücre ilişkisi nedir 
Yumurtalık dondurmada kaç tane yumurta dondurduysanız o kadarla sınırlı kalıyor. Kemoterapi, yumurta üreten kök hücreleri öldürüyor. Yumurtalığı dondurduğunuz zaman o kök hücreleri dondurup saklamış oluyorsunuz. 

Tüp bebekte kanser ilacı umut oldu 

Tüp bebekle ilgili bir araştırmanız var mı 
Tüp bebekte tedaviye cevap nasıl artırılır yönünde birtakım yeni yöntemler üzerinde duruluyor. Meme kanseri hastalarında kullanılan Tamoxifen adlı ilacın düşük yumurtalık rezervli hastalarda cevabı arttırabileceğine dair bulgular elde ettik. Östrojenin kanseri hızlandırıcı etkisi nedeniyle meme kanserli hastalarda normal tüp bebek ilaçları kullanılmadığı için böyle bir yöntem geliştirdik. 

Tüp bebek ve geç yaşta anneliğin geleceği 
Özellikle 'mucize hamilelik' dediğimiz bu iki vaka nedeniyle umutlarımız gittikçe artıyor. Yumurtalığın nasıl çalıştığına dair görüşlerimiz çok değişecek. Yumurtalığın göründüğü gibi çok basit bir organ olmadığını, aktif bir yapı olduğu yani eski düşüncelerin değişeceğine inanıyorum. Ayrıca menopozun sabit değiştirilemez bir sonuç olduğu da değişecek. Belki de daha doğurgan bir döneme çevirebileceğiz. 

Hastalık olmayan bir dünya mümkün 

İstanbul'da tüp bebeğin geleceğini tartışan 30 ülkeden 2 bine yakın bilim adamı, geleceğin tıbbıyla ilgili çok önemli açıklamalarda bulundu 


İstanbul'un ev sahipliğini yaptığı 13. Dünya İn Vitro Fertilizasyon, Yardımla Üreme Teknikleri ve Üreme Genetiği Kongresi'ne 30 ülkeden 2 bine yakın bilim adamı katıldı. İşte, tüp bebek olarak bilinen yardımla üreme tekniklerindeki son gelişmeleri tartışan bilim adamlarının paylaştığı son bilgiler... 

Prof. Dr. Robert Edwards İlk tüp bebeği dünyaya getiren doktor 
"Ütopik görünüyor ama belki insan organları geliştirilebilecek. 10 yıl içinde genetik araştırmalardan önemli sonuçlar alınacak, kök hücre çalışmalarından elde edilecek sonuçlar insanlara uygulanacak. Genlerin analizi ile kişiye özel tedavi gelişecek. Hangi hücrenin ne görevi yaptığını saptamaya doğru gidiyoruz. Fonksiyonu bozuk hücrenin sorununu çözerek, daha kaliteli insan yapabileceğiz." 

Prof. Dr. David Adamson 
Kadınların daha genç yaşta evlenip çocuk sahibi olmalarını öneren Adamson, en ideal çocuk yapma yaşının 25 - 30 arası olduğunu belirtti. Sigara, alkol ve stresin gebelik şansını azalttığını hatırlatan Adamson, özellikle sigara kullanımının gebelik şansını yüzde 50 azalttığına işaret etti. 

Prof. Dr. Yuri Verlinsky 
Talasemide, tek gen hastalıklarında genetik tanı sayesinde hastalıklı embriyoların ayırılabildiğini söyleyen Verlinsky, "Bu ailelere hastalıksız çocuk verebiliyoruz. Gelecekte, genetik sorunların daha çok saptanması ve belki gen tranferleriyle hastalıksız bir dünya yaratmak mümkün olacak" dedi. 

Prof. Dr. Timur Gürgan Kongre Başkanı Hacettepe Üniversitesi Tıp Fakültesi Öğretim Üyesi 
"Türkiye'deki çalışmalar dünyayla doğru orantılı gidiyor. Kongrede açıklanan en önemli şeylerden biri, artık kişiye özel tedavinin yapılması gerektiğidir. Böylece belki tüp bebekte başarı oranları daha yukarı taşınabilecek. 
Üzerinde yoğunlaşılan konulardan biri de erkek kısırlığına yeni bakış açısıydı. Erkek kısırlığında bazen çok ileri teknoloji kullanmak zararlı olabilir. Stres ve uygunsuz çalışma şartlarının erkekleri kısırlığa doğru ittiği, belki de birkaç yüzyıl içinde erkeklerin gerçekten üreme faaliyetlerinin durabileceği şeklinde raporlar sunuldu. Kadınların da, üreme yaşını yükseltmeden çocuk sahibi olmaları önerildi." 


</TEXT>
</DOC>
