<DOC>
<DOCNO> 340796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/spo01.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mintal çok pahalı 
</HEADLINE>
<TEXT>


Beşiktaş, Alman 1. Ligi'nin gol kralı Marek Mintal için nabız yokladı. Nürnbergli oyuncunun fiyatını soran Siyah - Beyazlılar, 7 milyon Euro karşılığını alınca el çekmek zorunda kaldı 

BİLAL MEŞE 


Yabancı transferinde ince eleyip sık dokuyan, çeşitli isimlerle temasa geçen Beşiktaş, Alman 1. Ligi'nin gol kralı Marek Mintal'a göz koydu. 
Ligde 13. sırada bulunan Nürnberg'de görev yapmasına rağmen, 23 golle birçok yıldızı geride bırakan Slovak oyuncu için Alman kulübünün kapısını çalan Siyah - Beyazlılar, duydukları rakam karşısında şaşkına döndü. Beşiktaş, Almanlar'ın 7 milyon Euro istediği futbolcu konusunda geri adım attı, gündeminden çıkardı. 
2008 yılına kadar Nürnberg ile sözleşmesi bulunan Mintal, geçen sezon da 2. Lig'de yer alan takımımın şampiyonluğunda önemli rol oynamış, 31 maçta 18 gol atma başarısını göstermişti. 
Futbol Şube Sorumlusu Kıvanç Oktay, Mintal'ın Beşiktaş'ın gündeminde bulunmadığını açıklayarak, en fazla iki yabancı transfer edeceklerini ifade etti. Özellikle gol bölgesinde sıkıntı çektiklerini vurgulayan Oktay, "Orta sahada da eksiğimiz var. Bu bölüme oyuncu bakıyoruz" ifadesini kullandı. 

Şampiyonlar tur attı 

RAHMAN SAĞIROĞLU 

Futbolda bu sezon istediğini bulamayan Beşiktaşlılar, şampiyonluk sevinci yaşadığı diğer branşların mutluluğuna ortak oldu. 
Bayanlar basketbolda ve hentbolda şampiyonluğa ulaşan, futbolda da Süper Genç'te İstanbul'un en büyüğü olan Siyah - Beyazlılar, dünkü maçın devre arasında İnönü Stadı'nda gövde gösterisi yaptı, şampiyonluk turu attı. Sporculara şilt verildi. 
Şampiyonlar, maçı da Başkan Yıldırım Demirören'in özel locasından izledi. 
Siyah - Beyazlı yöneticiler, gelecek sezon futbolda da şampiyon olacaklarını belirttiler ve güçlü transferin sinyalini verdiler. 
Beşiktaşlı taraftarlar, maç öncesinde de eski futbolcuları Ertuğrul Sağlam ile Shorunmu'yu tribüne davet etti. Siyah -Beyazlılar daha sonra Çalımbay ile Sağlam'ı el ele tribüne çağırarak vefalı olduğunu gösterdi. 


</TEXT>
</DOC>
