<DOC>
<DOCNO> 340431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun07.html </URL>
<DATE> 2005/05/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bahreyn'de muhalefetten gövde gösterisi... 
</HEADLINE>
<TEXT>

     Binlerce Bahreynli, muhalefetin anayasa değişikliği isteğine destek için dün sokaklara döküldü. 
     AFP muhabirinin bildirdiğine göre, Manama yakınlarındaki Sanabis kasabasında dün öğleden sonra yapılan gösteriye yaklaşık 30 bin kişi katıldı. 
     Ülkenin en büyük muhalefet hareketi İslami Milli İttifak Derneği Başkanı Şeyh Ali Salman, "Sokak gösterileri diyalogla çelişmez, tersine onu tamamlar" dedi. 
     Gösterinin ardından AFP’ye demeç veren Salman, "Muhalefet olarak, kralın anayasada değişiklikler yapacağına inanıyoruz, zira reform politikalarında kral önemli rol oynamış bulunuyor" diye konuştu. 
     Bahreyn Sosyal İşler Bakanı Fatma El Bluçi ise muhalefetin gösterilerini "olumsuz" bulduklarını söyledi ve muhaliflerden bu gösterilere katılmamalarını istedi. 
     Muhalefet, üyeleri atamayla gelen 40 sandalyeli danışma meclisine seçilmişler meclisi gibi yasama yetkisi veren anayasa reformuna karşı çıkıyor ve kanun yapma yetkisinin, sadece seçilmişlere ait olmasını istiyor. 
     Bahreyn’de, 2002 yılında anayasal monarşiye meşrutiyet geçilmiş ve 1975’te kapatılan meclis tekrar açılmıştı. Buna rağmen siyasi partiler hala yasaklı. Siyasi akımlar "dernek" çatıları altında faaliyet yürütüyor. 
     Muhalefet örgütleri, bu gerekçelerle 2002 seçimlerini boykot etmişti. 
     Gözlemciler, özellikle Şii çoğunluğun siyasi ve sosyal taleplerini karşılayacak kararlar alınmaması halinde, Bahreyn’in şiddet ortamına sürüklenebileceğini düşünüyor. 
     
</TEXT>
</DOC>
