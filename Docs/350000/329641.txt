<DOC>
<DOCNO> 329641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun34.html </URL>
<DATE> 2005/04/02/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Suriye, Lübnan'dan çekilme planını yarın açıklıyor... 
</HEADLINE>
<TEXT>

     Adının açıklanmasını istemeyen bir Suriyeli yetkili yaptığı açıklamada, BM'nin özel temsilcisi Terje Roed-Larsen ile yapılacak görüşmeden sonra geri kalan birliklerin Lübnan'dan çekilme tarihinin ve takviminin yarın açıklanacağını söyledi. 
     Yetkili, ortak bir Lübnan-Suriye askeri komisyonunun, takvim konusunda anlaşmak üzere son birkaç gün içinde Beyrut ve Şam'da bir araya geldiklerini belirtti. 
     
     ŞARA VE LARSEN'İN BASIN TOPLANTISI 

     Yetkili, Suriye Dışişleri Bakanı Faruk Şara ve Larsen'in, yarın ortak basın toplantısı düzenleyeceklerini de dile getirdi. 
     Suriye, Lübnan'ın eski Başbakanı Refik Hariri'nin 14 şubatta öldürülmesinden bu yana Lübnan'daki 29 yıllık askeri varlığını sona erdirmesi için yoğun uluslararası baskı altında bulunuyor. 
     Suriye Devlet Başkanı Beşşar Esad, Lübnan'daki iç savaşı sona erdiren 1990 Taif Anlaşması uyarınca birliklerinin iki aşamada çekilmesinin planlandığını açıklamıştı. 
     Suriye birliklerinin Lübnan'ın doğusundaki Bekaa vadisine geri çekildiği ve bazılarının da sınırdan Suriye'ye geçtiği ilk aşama geçen ay tamamlanmıştı. 
     
</TEXT>
</DOC>
