<DOC>
<DOCNO> 304281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun11.html </URL>
<DATE> 2005/01/07/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
Irak'a Komşu Ülkeler Toplantısı sonuç bildirisi... 
</HEADLINE>
<TEXT>

     Ürdün'ün başkenti Amman'da yapılan Irak'a Komşu Ülkeler Toplantısı'nda, geçici Irak hükümetinin, seçimlerin 30 Ocak'ta yapılması yönünde attığı adımlara destek vurgulandı. 
     Toplantının sonuç bildirisinde, seçimlerin demokrasi ve özgürlük yolundaki tek fırsatı oluşturduğu belirtilerek, Irak halkının tüm kesimlerine, geleceklerini şekillendirmede katkı sağlayacak seçimlere katılmaları çağrısında bulunuldu. 
     Bildiride, ulusal diyalog ruhu içinde, siyasi katılımın artırılması ve Irak'ın birleşik, demokratik ve çoğulcu bir devlet olmaya geçişinin teşvik edilmesi yolunda geçici Irak Hükümeti ile işbirliği kurulmasına hazır olunduğu teyit edildi. Irak'ın federal yapıda olması konusuna, Irak halkının karar vereceği kaydedildi. 
     Toplantıya katılan bakanlar, Irak'ın egemenliği, bağımsızlığı, toprak bütünlüğü, ulusal birliği ve içişlerine karışmama ilkesine saygıyı yeniden vurgularken, Irak halkının, ülkenin doğal ve mali kaynakları üzerinde tam kontrol sahibi olma ve geleceklerini demokratik yollarla özgürce belirleme haklarını teyit ettiler. 
     BM'nin önemine vurgu yapılan bildiride, BM'nin Irak'ta ulusal diyalogun teşvik edilmesi yolundaki rolü cesaretlendirilerek, uluslararası topluma, bu ülkedeki BM personelinin korunması konusunda gereken yardımı sağlamaları çağrısı yapıldı. 
     Bildiride ayrıca Arap Birliği'nin, Irak'taki siyasi sürece olumlu sonuçlar sağlayarak, kurucu üyelerinden biri olan Irak'ın Birlik'te tekrar aktif rol almasını sağlamasına yönelik katkısından duyulan memnuniyet dile getirildi. Bakanlar, İKÖ'nün de siyasi sürece yaptığı olumlu katkıları memnuniyetle karşıladılar. 
     Sonuç bildirisinde, Irak'ta ve bölgede sivillere ve kutsal yerlere yönelik tüm terörist saldırılar kınanarak, bu tür eylemlere derhal son verilmesi çağrısında bulunuldu. Bildiride, tüm taraflardan, sivillere karşı güç kullanımı ve şiddetten kaçınılması ve azami düzeyde itidal gösterilmesi istendi. 
     Bildiride, Irak'ın yeniden inşasında görev alan yerli ve yabancı şirketlere, Irak halkına yardım sağlayan uluslararası ve insani yardım kuruluşlarında çalışan nakliyeciler ve sivillere, diplomatik misyon temsilcilerine ve gazetecilere yönelik kaçırma ve suikast eylemleri kınandı. Bildiride tüm taraflardan, geçici Irak Hükümeti'ne suç eylemleriyle mücadelede verdikleri desteği artırmaları istendi. 
     İlgili tüm taraflara, Irak'ın istikrarına katkı yönünde pratik adımlar atmaya devam etme çağrısının yer aldığı bildiride, BM'nin 1546 sayılı kararına atıfta bulunularak, Irak'a ya da Irak'tan terörist sızmaların önlenmesi, teröristlere silah ve mali yardım yapılmasının engellenmesi yönündeki yükümlülüklere vurgu yapıldı. 
     Bildiride, Irak'taki çok uluslu gücün misyonunun, görev süresi sona erene kadar, siyasi sürecin gelişimi yolunda gerekli güvenliğin sağlanmasında, geçici Irak Hükümeti ile işbirliği halinde hareket etmek olduğu belirtildi. 
     Sonuç bildirisinde, savaş ve insanlık suçu işlemiş eski Irak rejimi üyelerinin adalet önüne getirilmesinin önemi de yeniden vurgulandı. 
     Komşu ülkeler ve Irak arasındaki diyalogun sürdürülmesine yönelik ihtiyaca dikkat çekilen bildiride, bir sonraki komşu ülkeler toplantısının İstanbul'da yapılmasına yönelik Türkiye'nin davetinin de memnuniyetle karşılandığı ifade edildi. 
     
</TEXT>
</DOC>
