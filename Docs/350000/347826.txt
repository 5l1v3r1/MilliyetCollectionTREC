<DOC>
<DOCNO> 347826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko29.html </URL>
<DATE> 2005/06/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Time'da Türkiye tanıtımı ve Sarı Gelin belgeseli... 
</HEADLINE>
<TEXT>

     Ankara Ticaret Odası ATO tarafından hazırlatılan ve Türk-Ermeni ilişkileri konusunda bir belgesel olan ''Sarı Gelin'' ile Türkiye'nin tanıtım görüntülerinin bulunduğu CD, Time Dergisi ile Avrupa'da 494 bin aboneye ulaştı. 
     ATO Başkanı Sinan Aygün, bu konuda düzenlediği basın toplantısında, Türkiye tarihinde ilk kez böyle bir CD'nin Time'da yayımlandığını kaydederek, Time dergisinin 600 bin satan, en saygın dergilerden biri olduğunu söyledi. 
     Bugün itibariyle Time Dergisi aracılığı ile 494 bin Avrupalı aboneye bu CD'nin ulaştığını anlatan Aygün, projenin amacının Ermenilere cevap vermek değil, Türk ve Ermeni ilişkilerini, Ermeni sorununu doğru anlatmak olduğunu söyledi. 
     Aygün, bu proje ile Ermeni sorunun, Avrupa'daki sağduyu sahiplerine gerçeklere ve belgelere dayanarak duyurulacağını belirterek, ''Amacımız tarihin saptırılmasını ve sanal bellek oluşturulmasını engellemektir'' dedi. 
     Projenin diğer ayağının da turizm olduğunu anlatan Aygün, CD'lerin dağıtılması ile turizm mevsiminin başlangıcında Türk turizmine katıkıda bulunmayı hedeflediklerini söyledi. 
     Time dergisinin dünyanın en saygın dergilerinden biri olduğunu ve zamanlamanın iyi ayarlandığını belirterek, projenin 1 yılda Videotek Firması ile beraber hazırlandığını bildiren Aygün, şöyle devam etti 
     ''Bunu niye yaptık Çünkü, gerçeklerin bir sivil toplum örgütü tarafından anlatılmasının daha iyi olacağını düşündük, Avrupa kamuoyunda etki yaratacağını düşündük, bunu bir kutsal görev saydık. O yüzden bu taşın altına elimizi soktuk. 
     Avrupa bu belgeseli izlememişti, bu yolla şu anda 494 bin Avrupalı aydının evinde hem Türkiye'nin turizm CD'si hem de bir Ermeni sorunu CD'si bulunuyor.'' 
     
     CD'NİN ÖZELLİKLERİ 
     Aygün, CD'nin Türkçe, Rusça, İngilizce, Almanca, Fransızca, İspanyolca, Arapça olmak üzere 7 ayrı dilde seslendirildiğini kaydederek, CD'nin 5 ayrı bölümden oluştuğunu, ilk bölümde İstanbul tanıtımının, ikinci bölümde Türkiye'nin genel bir tanıtımının, üçüncü bölümde Türkiye'nin bütün bölgelerini kapsayan bir tanıtımının, dördüncü bölümde Sarı Gelin belgeselinin yapım aşamasının tanıtımı, beşinci bölümde ise Sarı Gelin belgeselinin yer aldığını söyledi Sinan Aygün, CD'nin maliyeti ile ilgili bir soru üzerine, maliyetin önemsiz olduğunu, Türkiye'ye sağladığı katkının yanında herhangi bir önem taşımadıını söyledi. 
     CD'nin bir avuç işadamının kendi imkanları ile hazırlandığını anlatan Aygün, ''İşadamlarının ismi bende saklı, onları isimsiz kahramanlar olarak nitelendiriyorum'' dedi. 
     Videotek yetkilisi de Time Dergisi'nin seçilme nedenini, Avrupa'da abone sayısının çok olması, 480 bin aboneye direkt ulaşması ve saygın bir dergi olması olarak açıkladı. 
     Öte yandan, ATO'da Hatice Hikmet Oğultürk Anadolu Kız Meslek ve Kız Meslek Lisesi öğrencileri kendi hazırladıkları kıyafetlerden oluşan bir defile düzenledi. 
     Defilede, öğrenciler tarafından hazırlanan 50 kıyafet, öğrenciler tarafından sunuldu. 
     
</TEXT>
</DOC>
