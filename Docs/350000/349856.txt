<DOC>
<DOCNO> 349856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo04.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zurawski taktiği 
</HEADLINE>
<TEXT>


Polonyalı golcünün bonservisini çok pahalı bulan Trabzonspor Yönetimi, Wisla Krakow'un inadını kırmak için Santoslu Souza'ya yöneldi. Bordo - Mavililer, eğer indirim sağlayamazsa Brezilyalı santrforda karar kılacaklar 

ADNAN SUNGUR DHA 


En iyi yabancıyı, en uygun fiyata transfer etmek isteyen Trabzonspor, Maciej Zurawski'nin direncini kırmak için Brezilya'ya yöneldi. Polonyalı futbolcunun kulübü Wisla Krakow'un bonservisi için istediği 3 milyon Euro'luk fiyatta inadı kıramayan Bordo - Mavililer, Santos'ta forma giyen Souza için temaslara başladı. 
Souza'nın kaliteli bir forvet oyuncusu olmasının yanı sıra Zurawski'den 3 yaş daha küçük, maliyetinin de düşük olduğu bildirildi. Güneş, "Zurawski'nin bonservis bedeli yüksek. Bu rakamı verip alacağımız bir oyuncu değil. O ücreti vermek Trabzonspor'un bugünü için değil yarını için sıkıntı oluşturabilir. Yönetim kurulu ile de uyumlu bir biçimde çalışıp, transferleri gerçekleştirmeyi planlıyoruz" diye konuştu. 
Bordo - Mavililer yabancı stoper konusunu ise Tolga Seyhan'ın transferi netleşinceye kadar askıya aldı. Trabzonspor, Tolga'nın Shakhtar Donetsk'e gidip gitmemesine göre kararını verecek. 

Nihat örnek oldu 

Nihat'ın 12 milyon euroya Real Sociedad'dan CSKA Moskova'ya gideceği haberi, Trabzonspor'un gözünü açtı. Deportivo'nun Fatih Tekke için önerdiği 4.5 milyor Euro'yu az bulan Bordo - Mavili yönetimden Murat Bozoğlu, "Nihat'ın 12 milyon Euro ettiği yerde Fatih'in fiyatının da buna yakın olması gerektiğini düşünüyoruz. Kaldı ki Fatih'i elden çıkarma düşüncesinde değiliz. Onunla birlikte şampiyonluk yaşamak istiyoruz" dedi. Bozoğlu, Fatih'e, yurt dışı transferinde kolaylık sağlayacakları konusunda söz verdiklerini, ancak kulübün menfaatini de düşünmek zorunda olduklarını belirtti. 

Hakan ve Uğur gelemiyor 

Gençlerbirliği, genç futbolcular Uğur Boral ve Hakan konusunda Trabzonspor Yönetimi'ne olumsuz yanıt verdi. Sözleşmesi sona eren birçok oyuncusunu elinden kaçıran Başkent ekibi, bu iki futbolcusunu elde tutma kararı aldı. Kırmızı - Siyahlılar'ın, bu iki futbolcu konusunda, "İki oyuncuyu da vermeyeceğiz. Gelecek yıl, iki futbolcudan da yararlanacağız" yanıtını verdiği öğrenildi. Öte yandan Bordo - Mavililer, Gençlerbirliği'nin PAF Takımı'nda yer alan Alican'ı transfer etmek için harekete geçti. 


</TEXT>
</DOC>
