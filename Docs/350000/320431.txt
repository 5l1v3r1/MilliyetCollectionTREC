<DOC>
<DOCNO> 320431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur03.html </URL>
<DATE> 2005/03/03/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Ayazağa'da sahte rakı operasyonu... 
</HEADLINE>
<TEXT>

     Ayazağa'da sahte rakı imalathanesine düzenlenen baskının ardından, olayla ilgili 3 kişi, satışa hazır sahte rakı şişeleriyle dolu minibüsle yakalandı. 
     AA muhabirinin aldığı bilgiye göre, Çakırlar Mahallesi'nde sahte rakı imalatı yapılan gecekonduyu ortaya çıkaran polis ekipleri, olaya karışan kişileri yakalamak amacıyla çalışma başlattı. 
     Çalışma kapsamında Mecidiyeköy'de operasyon düzenleyen ekipler, olayla ilgili olarak Cengiz Ç, Vahit K. ve ismi açıklanmayan bir kişiyi yakaladı. 
     Bu kişilerle birlikte ele geçirilen 34 FMZ 12 plakalı minibüste, satışa hazır yaklaşık 1400 şişe sahte rakı bulunduğu belirtildi. 
     Gözaltına alınan bu kişilerin, emniyetteki sorguları sürüyor. 
     Ayazağa Çakırlar Mahallesi'ndeki gecekonduya yapılan baskında, 43 şişe satışa hazır sahte rakı, 700 adet boş rakı şişesi, kapak basma makinesi, 500 adet kapak, 1 poşet şerit, 20 adet boş bidon, 4 adet alkol dolu bidon, 500 litrelik su tankı, 3 adet huni ve 150 adet boş TEKEL kolisi ele geçirilmişti. 
     
</TEXT>
</DOC>
