<DOC>
<DOCNO> 346519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur54.html </URL>
<DATE> 2005/05/27/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Ankara'da şiir akşamı... 
</HEADLINE>
<TEXT>

     Ankara İl Milli Eğitim Müdürlüğü’nün ikincisini düzenlediği Şiir Şöleni’nde Ankaralılar şiir dolu bir akşam geçirdi. 
     Milli Eğitim Bakanlığı Şura Salonu’ndaki Şiir Şöleni’ni, Milli Eğitim Bakanı Hüseyin Çelik ve eşi ile Sağlık Bakanı Recep Akdağ ve çok sayıda davetli izledi. 
     Açılışta İstiklal Marşı’nı güzel okuma yarışması birincisi Halil Yıldırım adlı öğrenci, İstiklal Marşı’nı okudu. 
     Daha sonra bazı okulların öğretmen ve öğrencileri, aralarında Nazım Hikmet Ran’ın "Salkım Söğüt", Atilla İlhan’ın "Ben Sana Mecburum", Tevfik Fikret’in "Sen Olmasan", Cahit Sıtkı Tarancı’nın "Desem ki...", Aşık Veysel’in "Sen Bir Ceylan Olsan", Ahmet Muhip Dranas’ın "Olvido" adlı şiirlerinin de bulunduğu 18 şiir okudu. 
     Gölbaşı Anadolu Lisesi öğretmenlerinden Mehmet Nuri Parmaksız da "İmbikten Geçen Hüzün" adlı şiirini okudu. 
     Televizyoncu Bilal Tekcan’ın kısa programının ardından konuk sanatçı olarak sahneye İbrahim Sadri çıktı. Sadri’nin, bestesi eşliğinde okuduğu "Adam Gibi" adlı şiiri büyük alkış aldı. 
     Sadri, bir haftadır soğuk algınlığı geçirdiğini, ancak böyle bir akşamda şiir severlerle buluşmaktan memnun olduğunu ifade etti. 
     Kendisine yapılan daveti kıramadığını dile getiren Sadri, "Sayın Bakanım da beni kırmasın ve bir şiir de kendisinden dinleyelim" dedi. 
     Milli Eğitim Bakanı Çelik, sahneye gelerek Kamuran Kamu’nun "İrşat" adlı şiirini okudu. 
     Gençliğin, bahar yeli ve nisan yağmuru gibi çabuk gelip geçtiğini anlatan Çelik, "Gençlik, ekim mevsimidir. Hasadın iyi olması için, gençliğin iyi geçmesi gerekiyor" dedi. 
     Çelik, organizasyonda emeği geçenlere teşekkür etti ve geceye katılan sanatçılara teşekkür plaketi verdi. 
     
</TEXT>
</DOC>
