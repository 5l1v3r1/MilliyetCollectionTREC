<DOC>
<DOCNO> 323432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy14.html </URL>
<DATE> 2005/03/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Mumcu Gürtuna'nın bizimle hareket etmesinden memnuniyet duyarım 
</HEADLINE>
<TEXT>

     AK Parti'den istifa eden eski Kültür ve Turizm Bakanı Erkan Mumcu, ''Ali Müfit Gürtuna'nın bizimle birlikte hareket etmesinden memnuniyet duyarım'' dedi. 
     Erkan Mumcu, Abant'taki Büyük Abant Otel'de, danışmanları, siyaset bilimciler ve uzmanlardan oluşan 15 kişilik ekiple basına kapalı toplantı yaptı. 
     Abant'ı, salim kafayla düşünmek ve uzun vadeli program yapmak için tercih ettiğini belirten Mumcu, ''AK Parti'den istifa sürecimden sonra Türkiye'nin ihtiyaç duyduğu gerçek ve kalıcı çözümleri Türkiye'nin önüne sunabilecek gerçek bir alternatifi üretmeye çalışıyoruz'' dedi. 
     Erkan Mumcu, ''AK Parti'de yaşanan istifaların sizinle alakası var mı '' sorusu üzerine, şunları kaydetti 
     ''Bu süreç, her şeyden önce pek çok arkadaşımızın topluma verilen sözler ve parti içi demokrasi konusunda tutarsızlıkların ortaya çıkmasıyla başladı. Bu arkadaşlarımızdan bazılarıyla fikir birliği içinde olduğumuz doğrudur. Bana göre asıl neden varolan ortam, toplumla iletişimi kopuk iktidarı kendileri açısından hak edilmiş, kendilerine ait gören dar bir çekirdek kadronun yönetim anlayışıdır. Türkiye'nin dertlerini çözecek daha derli toplu bir siyasi oluşumun öncülüğünü yapmaya karar verdik.'' Mumcu, ''Eski İstanbul Büyükşehir Belediye Başkanı Ali Müfit Gürtuna'nın size desteği söz konusu mu '' sorusunu ise ''Ali Müfit Gürtuna'nın bizimle birlikte hareket etmesinden büyük memnuniyet duyarım. Önemli olan, halkayı, katılımı olabildiğince genişletmek, bu katılımın ortaklarından birisi olarak ismi, unvanı olmasa da vatandaşları bu yapının içine sokabilmektir. Halkın arzularına göre işleyen bir yapı amaçlıyoruz'' diye yanıtladı. 
     
     AB SÜRECİ 

     Türkiye'nin AB'ye üyelik sürecinin son günlerde fazla tartışıldığına işaret eden Mumcu, şöyle devam etti 
     ''Bu, Türk siyasetinin AB meselesine 17 Aralık'a kadar gelişen o müzakere tarihini alma noktasında odaklanan kısır bakışından kaynaklanıyor. Esas itibariyle Avrupa'yla bütünleşmek dediğimiz perspektifin çok daha ileri boyutları var, çok daha hazırlıklı ve donanımlı olmayı gerektiriyor. Yaşanan tartışmalar, bugün Türkiye'yi AB'ye taşıyacak kadroların bu birikim ve donanıma sahip olmamasından kaynaklanıyor. Buna rağmen Türkiye'nin kendisini toparlayacağına inanıyorum.'' Toplantıya ara verildiğinde Abant Gölü'nün çevresinde dolaşarak faytoncularla sohbet eden Mumcu, tatilcilerle hatıra fotoğrafı çektirdi. 

     
</TEXT>
</DOC>
