<DOC>
<DOCNO> 349582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo30.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



GÜREŞ 

Harun Doğan'a ömür boyu 
Uluslararası Güreş Federasyonu FILA , Türkiye Şampiyonası'nda dopingli çıkan serbest güreşçilerden Harun Doğan'a ömür boyu men cezası verirken, Erhan Bakır'ı iki yılla cezalandırdı. Gençlik ve Spor Genel Müdürü Mehmet Atalay, yasaklı frosemit maddesi kullandığı tespit edilen güreşçilerin isimlerini Güreş Federasyonu'na haber vermeden direkt FILA'ya bildirdi. 

YÜZME 

Büyükuncu barajı geçti 
Kaliforniya'daki Grand Challenge Yüzme Turnuvası'nda Derya Büyükuncu 200 metre sırtüstünde Dünya Şampiyonası barajını geçti. 2.02.59'luk bir derece yaparak yarışmada ikinci sırayı alan Büyükuncu, Kanada'da 17-31 Temmuz'daki Dünya Şampiyonası'nda mücadele etme hakkı kazandı. 

BİLEK GÜREŞİ 

Doping her yerde 
Avrupa Bilek Güreşi Şampiyonası'nda mücadele edecek milli takıma yapılan kontrolde iki sporcu dopingli çıktı. 12-19 Haziran'da Bulgaristan'da yarışacak Dursun Önder'in numunesinde esrar, Tuncay Başaran'ın numunesinde de testesteron tespit edildi. 

BİSİKLET 

Kapadokya'da dağ bisikleti 
Uluslararası Kapadokya Dağ Bisikleti Yarışları bu yıl 6. kez düzenlenecek. Ayhan Şahenk Vakfı, Bisiklet Federasyonu ve Ürgüp Belediyesi işbirliğiyle 24 - 26 Haziran'da Ürgüp ve Göreme'de yapılacak yarışlara 200 sporcunun katılması bekleniyor. 

OLİMPİYAT 

Paris, 2012'ye daha yakın 
2012 Olimpiyat Oyunları'nı düzenlemek için aday olan 5 kent arasındaki yarış iyice hız kazandı. Uluslararası Olimpiyat Komitesi IOC , oyunlara talip olan Paris, Londra, Madrid, Moskova ve New York arasında şansı en fazla olan kentin Fransa'nın başkenti olduğunu açıkladı. 


</TEXT>
</DOC>
