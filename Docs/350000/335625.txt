<DOC>
<DOCNO> 335625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur13.html </URL>
<DATE> 2005/04/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yemeği geç yapan eşini bıçakladı 
</HEADLINE>
<TEXT>

     Taner ORAL DHA 

      KONYA'da 27 yaşındaki Bayram Buşgut, yemeği geç yaptığı gerekçesiyle tartıştığı eşi 22 yaşındaki Şerife Buşgut'u bıçaklayarak yaraladı. Gözaltına alınan Bayram Buşgut, "Acıkmıştım, bir anda sinirlerime hakim olamadım'' dedi. 
     Olay, Karatay İlçesi, Hacıveyiszade Mahallesi, Fetih Caddesi, Papatya Apartmanı'ndaki dairede dün saat 20.00 sıralarında meydana geldi. Konya 1'inci Organize Sanayi Bölgesi'ndeki bir fabrikada işçi olarak çalışan Bayram Buşgut, eve geldiğinde, eşi Şerife Buşgut'un mutfakta yemeği yeni hazırlamaya başladığını gördü. 
     Bayram Buşgut, eşiyle yemeği geç yaptığı gerekçesiyle tartışmaya başladı. Tartışma büyüyünce öfkelenen Bayram Buşgut, mutfaktaki ekmek bıçağını eşinin sol baldırının iç kısmına sapladı. Kanlar içinde kalan Şerife Buşgut, çığlıklar üzerine eve gelen komşuları tarafından Konya Numune Hastanesi'ne kaldırıldı. 
     Şerife Buşgut, Acil Servis'te yapılan tedavisinin ardından polise ilk verdiği ifadede, bıçağın üzerine düştüğünü söyledi. Ancak polis, bıçağın saplandığı yeri gözönönde bulundurunca durumdan şüphelendi. Polisin ısrarlı sorgusu sonucu Şerife Buşgut, gerçeği anlatmak zorunda kaldı. Şerife Buşgut'un ilk ifadesinde eşinden korktuğu için "Bıçağın üstüne düştüm'' diye ifade verdiği öğrenildi. 
     Eşini bıçakladığı iddiası ile polis tarafından gözaltına alınan Bayram Buşgut da suçunu itiraf ederek, "İşten eve aç geldim daha yemek yapıyor. Bir de bana hakaret edip durdu. Bir anda sinirlerime hakim olamadım'' dedi. 
     
</TEXT>
</DOC>
