<DOC>
<DOCNO> 309086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yasam/yas03.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Açe'de sadece Türk'e izin var 
</HEADLINE>
<TEXT>


Tsunami kurbanı Açe halkı, sömürgecilere karşı Osmanlı'nın gönderdiği desteği hiç unutmadı 

İSTANBUL Milliyet 

Güney Asya'yı vuran depremde en çok zarar görenlerin başında Endonezya'nın kuzeyinde yer alan ve h l bağımsızlık hayalleri kuran Açe toplumu geliyor. 
Avrupalı sömürgecilerin saldırıları sırasında Osmanlı İmparatorluğu'ndan destek alan Açeliler, bugün de Avrupa'dan yardım için gelenleri bölgesine sokmazken sadece Türklerin girişine izin veriyor. 
Avni Özgürel'in Radikal gazetesinde yayımlanan yazısına göre, Sumatra Adası'nın kuzeyinde yer alan Açe bölgesiyle Türklerin sıcak ilişkileri 1500'lü yıllara dayanıyor. Bölgeye 1547'de sömürge sağlamak için gelen Hollandalılara karşı Müslüman Açe'nin İstanbul'dan yardım istemesi, Osmanlı yönetiminin de bu isteğe kalabalık bir filoyla yanıt vermesi, bölgede yüzlerce yıl sürecek bir Türk aşkı yarattı. Bağımsızlık mücadelesini halen sürdüren Açeliler, dönem dönem Osmanlı ve Türkiye'den yardım taleplerinde bulundu. 

Bayrağı ay yıldızlı 
Türklerin son yardımı, bölgeyi derinden sarsan deprem ve tsunami felaketi sonrasında oldu. Ancak dünyanın dört yanından gelen yardım ekipleri arasında sadece Türk ekipler Açe bölgesine girebiliyor. Avrupa ve ABD'den gelen yardımların ise sadece havadan atılmasına izin veriliyor. Bölgedeki Türk ekipler de, Müslüman Açe halkına hem yiyecek ve giyecek yardımında bulunuyor, hem de diğer sorunların çözümü için çabalıyor. 
Endonezya'ya bağlı olan ancak h l bağımsızlık mücadelesi veren Açe'nin bayrağında da, Türk bayrağından esinlenildiği için ay ve yıldız yer alıyor. 

Bağışlar artıyor 
Kızılay'ın Güney Asya'daki deprem ve tsunaminin ardından yaşanan felakette zarar görenler için başlattığı yardım kampanyasına bugüne kadar 10 milyon 343 bin 125 YTL 10 trilyon 343 milyar 125 milyon TL bağış yapıldı. 




</TEXT>
</DOC>
