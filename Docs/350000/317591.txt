<DOC>
<DOCNO> 317591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo13.html </URL>
<DATE> 2005/02/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sakaryaspor Hedefimiz Beşiktaş maçından galibiyetle ayrılmak... 
</HEADLINE>
<TEXT>

     Sakaryaspor Futbol Şube Sorumlusu İsmail Yenice, deplasmanda yapacakları Beşiktaş maçından iyi bir sonuç beklediklerini belirtti. 
     Yenice, AA muhabirine yaptığı açıklamada, iyi mücadele etmelerine rağmen şanssız sonuçlar aldıklarını söyledi. 
     Galatasaray karşısında hak etmedikleri bir sonuç aldıklarını kaydeden Yenice, ''Galatasaray karşısında sergilenen futbolun daha iyisini Beşiktaş karşısında da gerçekleştirebiliriz'' dedi. 
     Takımın mücadeleci bir karakter kazandığını anımsatan Yenice, sergilenen futbolun takımın özgüvenini tekrar kazanmasına neden olduğunu ifade etti. 
     Yenice, şunları söyledi 
     ''Sakaryaspor yönetimi takımdan umutlu. Son maçımızda ligin en iyi takımlarından birine karşı iyi mücadele ettik ve üstün bir futbol oynadık. Hakemin yanlış kararlarıyla sahadan mağlubiyetle ayrıldık. O maçtaki oyunumuzun daha iyisini Beşiktaş maçında da oynayabiliriz. Hedefimiz Beşiktaş maçından galibiyetle ayrılmak'' diye konuştu. 
     
</TEXT>
</DOC>
