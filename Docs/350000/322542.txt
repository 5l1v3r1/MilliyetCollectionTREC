<DOC>
<DOCNO> 322542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko44.html </URL>
<DATE> 2005/03/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Serdengeçti Şu anda tedavüldeki banknotların yüzde 60'ı YTL 
</HEADLINE>
<TEXT>

     Durmuş Ali Başkan AA 

Türkiye Cumhuriyet Merkez Bankası Başkanı Süreyya Serdengeçti, YTL operasyonunun başarılı olup olmadığının kamuoyunun takdiri olduğunu belirterek, ''Şu anda tedavüldeki banknotların yüzde 60'ı YTL. Bu rakam ay sonu itibariyle yüzde 80 oranını bulacak gibi gözüküyor'' dedi. 
     Serdengeçti, dün Adana Sanayi Odası ile Dünya Gazetesi tarafından düzenlenen '''Para Politikaları'' konulu konferanstaki sunumunu Mersin Ticaret ve Sanayi Odası'nda Mersinli işadamlarına da verdi. Konferans sonrası katılımcıların soruların yanıtlayan Serdengeçti, YTL operasyonunun başarılı olup olmadığının kamuoyunun takdirinde olduğunu söyledi. 
     Serdengeçti, banknotların kısa ya da uzun zamanda değişme olasılığının olduğunu vurgulayarak, şunları söyledi 
     ''Operasyona girmeden önce MB olarak 10 yıl süreyle 49 ülkenin bu konudaki tecrübesi incelenmiştir. Bütün bu sonuçları oradan çıkardık. Bazı ülkelerde değişim daha çabuk olabiliyor. Türkiye'de insanlar enteresan şekilde hızlı değişim eğiliminde olmadılar ya da öbür ülkeler kadar olmadılar. Yılbaşına girerken emisyon hacmimiz 31 Aralık itibariyle 14 katrilyondu. 31 Aralık itibariyle bastığımız YTL miktarı yine eski hesapla 15 katrilyondu. Tedavüldeki paradan daha fazlasını bastık kasamıza koyduk, çabuk istenebilir diye. Değişime o kadar çok talep gelmediyse bizim yapacak bir şeyimiz yok. Bunun muhtelif nedenleri var. Sandığımız kadar çabuk olmadı ama sorun değil, zamanla alışılır.'' Madeni parada da kendilerine göre değişimin yavaş gittiğini anlatan Serdengeçti, şöyle devam etti 
     ''Madeni para değişimi diğer ülkelerde de yavaş gitti. Hiçbir zaman banknot kadar yeni madeni para gelmiyor. Süreç Türkiye'de yavaş işledi. Çabuk olsaydı Ocak'ta da değişim tamamlanabilirdi. Ocak sonuna kadar yapabilirdik, para da vardı ama öyle olmadı. Mart sonu itibariyle tedavüldeki değişimi yüzde 80'i bulacak gibi gözüküyor, gördüğüm kadarıyla. Şu an tedavülde olan banknotların yüzde 60 YTL'dir.'' 

     
</TEXT>
</DOC>
