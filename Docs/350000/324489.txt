<DOC>
<DOCNO> 324489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo28.html </URL>
<DATE> 2005/03/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ziya Doğan Beşiktaş maçındaki taktiksel oyunu Daum göremedi mi 
</HEADLINE>
<TEXT>

     Gençlerbirliği Teknik Direktörü Ziya Doğan, takımının son haftalarda iyi futbol ortaya koyduğunu belirterek, ''Fenerbahçe maçı da bu maçlardan biriydi. Bu maçı kazanmamız lazımdı'' dedi. 
     Beştepe İlhan Cavcav Tesisleri'nde bir basın toplantısı düzenleyen Doğan, takımı adına, skor olarak değil, ancak mücadele ve oyun adına sevindiğini vurgulayarak, ''Gençlerbirliği olarak son haftalarda rakibe az pozisyon veriyoruz ve çok gol pozisyonu buluyoruz. Son 3-4 haftadır iyi mücadele ediyoruz. Temel eksiklerimiz var'' diye konuştu. 
     Türkiye'de çifte standardın ortadan kaldırılmadığı sürece takımların dengeli olamayacağını savunan Ziya Doğan, şöyle konuştu 
     ''Ümit'e gösterilen sarı kart yanlış bir karardı. Ümit arkasını dönmüş, top eline çarpmıştı, ancak hakem sarı kartını gösterdi. Bu sarı kart diğer takımlardan birinin futbolcusuna gösterilmiş olsaydı, neler olurdu Bilinçli ve yanlı olmayan çok seslilik gerekiyor. Türk futbolunun bir yerlere tırmanmasını istiyoruz. Bu nedenle herkese görevler düşüyor.'' 
     
     DAUM'UN SÖZLERİNE YORUM 
     Başkent ekibinin teknik direktörü Ziya Doğan, Daum'un, ''Beşiktaş maçının dostane geçtiği'' yönündeki sözlerinin hatırlatılması üzerine ''Beşiktaş maçı dostane bir havada geçti denildi. Gençlerbirliği çok sert oynadı denildi. Bu maçta üst seviyede taktiksel bir oyun oynandı. Eğer Daum bunu göremiyorsa, O'nun eksikliği olarak görüyorum'' yorumunu yaptı. 
     Kişilerle polemiğe girmek istemediğini kaydeden Doğan, ''Çifte standardın ortadan kalkması lazım. 5 gol yiyorsunuz çağdaş futbol oynadı diyorlar. Hakemlere baskı, bir sonraki günü kurtarma hesabı. Bu mantıkla Türk futboluna katkı sağlanamaz. Yine söylüyorum. Ümit'e gösterilen sarı kart, ağlayan kulüplerden bir futbolcuya gösterilseydi, ortalık karışırdı'' diye konuştu. 
     
     ŞAMPİYONLUK VE TRANSFER 
     Takımda her mevki için oyuncu aradığını ve bu konuda araştırmalarının sürdüğünü belirten Doğan, şöyle konuştu 
     ''Her mevkiye oyuncu beğenmeye çalışıyoruz. Çek Cumhuriyeti'nde pazartesi ve salı günleri maçlar izledim. Önemli olan futbolcunun bana sağlayacağı katkıdır. Benim mantalitemi kavramış oyuncularla yola devam etmeyi isterim.'' Türkiye'de şartların eşit olmadığını iddia eden Ziya Doğan, ''Ekonomik, taraftar ve medya desteği olarak takımlar arasında uçurum fark var. Mantıklı ve doğru kararlar verirsek, büyük işler yapabiliriz. Tabii ki biz Fenerbahçe'nin bir futbolcuya verdiği rakamı veremeyiz. Kadroyu öyle oluşturacaksınız ki ligde şu anda konuşulan olayların da üstesinden gelsin'' diye konuştu. 
     
     KONYASPOR MAÇI 
     Ligde hafta sonunda Konyaspor ile zorlu bir maç yapacaklarını dile getiren Doğan, rakibin iyi oyunculardan kurulu bir takım olduğunu söyledi. 
     Beşiktaş ve Fenerbahçe gibi büyük takımlarla oynadıktan sonra futbolcularını bu maça motive etmeye çalıştığını anlatan Doğan, sözlerini şöyle tamamladı. 
     ''Büyük maçlardan sonra oyuncuları bu maçlara motive etmek kolay olmuyor. Temel eksiklerimiz var. İskelet bir kadro oluşturacağız. Ekibimiz, takım disiplinine uyan futbolculardan oluşacak.'' 
     
</TEXT>
</DOC>
