<DOC>
<DOCNO> 339482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun19.html </URL>
<DATE> 2005/05/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiltere'de seçim için geri sayım... İbre Blair'den yana... 
</HEADLINE>
<TEXT>

     İngiltere’de halk, 646 Avam Kamarası üyesi, 34 bölgenin 2400 belediye meclisi üyesi ve 4 Belediye başkanını belirlemek üzere yarın sandık başına gidecek. 
     Sabah saatlerinde açılacak sandıkların, akşam 22.00’ye kadar açık kalacağı İngiltere’de, yaklaşık 44 milyon seçmen, 90 bin kadar oy merkezinde tercih yapacak. 
     Kayıtlı 61 siyasi partinin mücadelesine sahne olacak seçimlerde, 2001’de yüzde 59 olan katılım oranının, halkın politikaya olan 
     ilgisinin azalması nedeniyle bu seçimlerde daha düşük olabileceği belirtiliyor. 
     
     İŞÇİ PARTİSİ FAVORİ, ANCAK BLAİR’İN AKIBETİ BELİRSİZ 
     Kamuoyu yoklamaları ve analizler, İngiltere’de 1997’den bu yana iktidarda olan İşçi Partisi’nin, ülkede Irak savaşı konusundaki rahatsızlığa rağmen ipi göğüsleyeceğini gösteriyor. 
     2001’deki seçimlerde Avam Kamarası’na 413 milletvekili sokan İşçi 
     Partisi’nin, Irak politikası nedeniyle kan kaybına uğradığı ve parlamentoda çoğunluğu sağlayamayabileceği belirtiliyor. Blair’in, parlamentoda çoğunluğun sağlanamaması halinde parti içi muhalefetle karşı karşıya gelebileceği ve parti liderliği için diğer kıdemli isimlerle mücadele etmek zorunda kalabileceği kaydediliyor. 
     Nottingham Üniversitesi siyaset bilimcisi Phil Crowley, Blair’in karşılaşabileceği sorunları, "İşçi Partisi’nin parlamentoya 100 üye sokacağı aşikar. Ancak sayının düşmesi, partisinde, yönetimin izlediği politikayı eleştiren yaklaşık 50 kişilik muhalif grubu zapt etmekte zorluk çeker" diyerek özetledi. 
     Uzmanlar, İşçi Partisi’nin Avam Kamarası’na sokacağı üye sayısında büyük bir azalma olmasının, Blair’in başbakanlık görevindeki günlerinin sayılı olacağı anlamına geleceğini söylüyorlar. 
     
     MUHAFAZAKARLAR TARİHİNİN EN GÜÇSÜZ DÖNEMİNİ YAŞIYOR 
     The Times gazetesi tarafından yapılan anketin sonuçları, Muhafazakar Parti’nin, tarihinin en kötü dönemini yaşadığını ortaya çıkardı. 
     Populus Enstitüsü tarafından yapılan ankete göre de Muhafazakar Parti’nin halk desteği yüzde 27’ye düşerken, İşçi Partisi oyların yüzde 41’ini alacak. Liberal Demokrat Parti ise oylarını son anda iki puan arttırarak yüzde 23’e yükseltti. 
     Bu arada, The Guardian gazetesi yazarlarından Polly Toynbee, Başbakan Blair’in artık gitmesi ve bunu bir an önce yapması gerektiğini vurguladı. Toynbee, Başbakan’dan "orta İngiltere’nin büyücüsü" diye söz ederken, Başbakan’ın gücünü yitirdiğini ve partisini riske attığını söyledi. 
     İşçi Partisi’nin seçim kazanabileceğini, hatta ana muhalefet partisiyle arasında 100’ü aşkın sandalye farkı da olabileceğini hatırlatan yazar, bunun da durumu değiştirmeye yetmeyeceğini, Blair’in yine de gitmek durumunda kalacağını savundu. 
     Independent yazarları da seçmene son gün uyarılarında bulundu. 
     Johann Hari, seçim mücadelesinin önemine işaret ederek, seçmene "Zayıfların ve fakirlerin hayatı üzerine kumar oynamayın. Liberal Demokratlara oy verin. Onlarda ne kan var, ne kötü kokular, sadece ahlaki yaklaşımlar var" diye seslendi. 
     İşçi Partisi’nin eski Kuzey İrlanda Bakanı Mo Mowlam da gazeteye yazdığı makalede, "seçmenin Blair’e güvenmediğini, Muhafazakar Parti lideri Howard’dan hoşlanmadığını, sadece Liberal Demokrat Parti lideri Charles Kennedy’nin Başbakan olma ağırlığını taşıdığını" söyledi. Mowlam da Liberallere oy verilmesi çağrısını yineledi. 
     Gazetenin yazarlarından Andreas Smith de Blair’in kötü bir yönetim sergilediğini, seçmenin oylarıyla Başbakanlık koltuğundan uzaklaştırılması gerektiğini yazdı. Yazar, diğer meslektaşları gibi Liberallere destek istedi. 
     
</TEXT>
</DOC>
