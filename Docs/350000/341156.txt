<DOC>
<DOCNO> 341156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun22.html </URL>
<DATE> 2005/05/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gazze planında değişiklik yok, zorunlu askerlik kısalıyor 
</HEADLINE>
<TEXT>

     İsrail Savunma Bakanı Şaul Mofaz, Gazze Şeridi’nden çekilme planının iptal edilmeyeceğini söyledi. 
     Mofaz, askeri radyoya açıklamasında, İsrail Dışişleri Bakanı Silvan Şalom’un, "Hamas’ın seçimleri kazanması durumunda, Gazze Şeridi’nden çekilme planının iptal edilebileceği" şeklindeki açıklamasına atıfta bulunarak, şunları söyledi 
     "Çekilme işlemi iptal edilmeyecek. Bu geleceğimiz açısından zor, ancak hayati bir süreç. Çekilme planımız ağustos ortasında uygulamaya konulacak. İsrail ordusu çekilme işlemine hazır." Mofaz, Gazze Şeridi’nde boşaltılacak yerleşim birimlerindeki evlerin yıkılmasına da karşı olduğunu belirtti. 
     Bu arada Filistin yönetimiyle Hamas, Şalom’un açıklamasına tepki gösterdi. 
     Filistin Başbakan Yardımcısı Nebil Şaat, "İçişlerimize yapılan bu müdahaleyi reddediyoruz. Bu açıklama, Gazze Şeridi’nden çekilmeyi engellemek için bir bahanedir" dedi. 
     Şaat, İsrail’in bu planı "Batı Şeria’daki Yahudi yerleşim birimlerini güçlendirmek ve Filistin’e baskı yapmak amacıyla kurduğu bir tuzak gibi tasarladığını" iddia etti. 
     Hamas sözcüsü Sami Ebu Zohri ise Filistin seçimlerinin "Filistin’in iç işi olduğunu ve İsrail’in her türlü müdahalesini reddettiklerini" söyleyerek, "İsrail’in çekilmesi bir hediye değildir. Eğer işgalci çekilmezse halkımız işgalciyi çekilmeyi tasarlamaya zorlayan direnişini sürdürecektir" dedi. 
     Ebu Zohri, Hamas’ın seçimlerin ertelenmesine karşı olduğunu, herhangi bir ertelemenin "İsrail baskısı karşısında pes etmek" anlamına geleceğini, bunu da reddettiklerini kaydetti. 
     İsrail Dışişleri Bakanı Şalom, silah taşıyan bir siyasi parti için demokratik toplumda hiçbir zaman yer olmadığını, Hamas’ın seçimleri kazanması durumunda Gazze Şeridi’nden çekilme planının iptal edilebileceğini söyleyerek, "Bu durumda, çekilme planını hiçbir şey olmamış gibi sürdürmenin mantıksız olacağını" belirtmişti. 
     
     ZORUNLU ASKER KISALACAK 
     Bu arada, İsrail, zorunlu askerlik hizmetinin süresini kısaltmayı planlıyor. 
     Yedioth Ahronoth gazetesine açıklama yapan Savunma Bakanı Şaul Mofaz, zorunlu askerlik süresinin ne kadar azaltılacağının henüz tam belli olmadığını, bunun ülkenin genel güvenlik durumuna göre belirleneceğini söyledi. 
     Mofaz, İsrailli gençlerin üniversiteyi 22-23 yaşında tamamlamalarının ve ekonomiye mümkün olduğunca erken katılmalarının önemine işaret ederken, "son yıllarda en önemli bilimsel buluşların, 30 yaşın altındaki insanlarca gerçekleştirildiğini" kaydetti. 
     Gazete, zorunlu askerlik süresinin bir yıl içinde 5 ile 7 ay arasında kısaltılmasının planlandığını yazdı. 
     İsrail’de halen 18 yaşına gelen erkekler, 3 yıl süreyle zorunlu askerlik hizmetine tabi tutuluyor. Aynı yaşta başlamak üzere kadınlar da 2 yıl süreyle zorunlu askerlik yapıyor. 
     Öte yandan, önümüzdeki aylar içinde kabul edilmesi beklenen yedek askerlikle ilgili yasa tasarısıyla, 40 yaşına gelen İsraillilerin yedek statüsünden çıkarılması öngörülüyor. 
     
</TEXT>
</DOC>
