<DOC>
<DOCNO> 349891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/guclu.html </URL>
<DATE> 2005/06/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Meğer Türkiye'yi hiç tanımıyormuşuz 
</HEADLINE>
<TEXT>


Türkiye Eğitim Gönüllüleri Vakfı'nın Zonguldak Çaycuma'daki eğitim biriminin açılışı için günübirliğine yollara düştük. İlk durağımız Safranbolu oldu. Geceyi burada geçirdik. Açılışı yaptıktan sonra da Amasra'ya da uğrayıp tekrar İstanbul'a döndük. Hepsi hepsi 30 saat sürmedi. Ama müthiş keyifli bir yolculuk oldu. 
Gazeteciliğin sevdiğim yönlerinden biri de bu. Her ne kadar her şey son süratle de olsa yeni yerler, yeni tatlar, yeni kültürler keşfedebiliyorsunuz. Ben de masa başında oturmaktansa, gezmeyi sevenlerdenim. En az beş kez turlayanlardan biri olarak, Türkiye'yi tanıdığımı sanırdım. Ama bu gezide gördüm ki Türkiye öyle kolay kolay gezip bitirilecek bir ülke değil. Hemen her köşesinde binlerce yıllık tarihi ve farklı kültür mozaiği ile keşfedilmeyi bekleyen yeni güzellikleri var. 
Safranbolu'dan yıllarca önce yine bir koşuşturmaca sırasında transit geçmiştim. O zaman tadına varamamıştım. Demek ki en az birkaç gece kalmak gerekiyormuş. Sabahın 6'sında bülbül sesleriyle uyanıp, o her biri sanat şaheseri olan sokaklarında gezmek gerekiyormuş. 
Safranbolu eskilerden Cinci Hoca'nın, yenilerden ise eski ÖSYM Başkanı Fethi Toker'in memleketi. 1600'lü yıllarda en görkemli yıllarını yaşamış. Şehircilik açısından en mükemmel örneklerden biri. Kanyon üzerine kurulmuş. Kentin altından devasa tüneller ve akarsular geçiyor. Sokakları, çarşısı, camisi, hanları, hamamları, kervansarayları, bahçeleri, çeşmeleri ve henüz bozulmamış esnafıyla örnek turizm beldelerimizden biri. 
Ne yapın edin, yolunuzu birkaç günlüğüne Safranbolu'ya düşürün. İstanbul'dan arabayla 5 saat. 
Müthiş misafirperverler. Kalmasınız da, almasanız da evlerini, otellerini, pansiyonlarını, bahçelerini, esnaflarını gezin, görün. Cinci Han Oteli'ne de uğrayın. Han Ağası'nın odasını görün. Bu ilk satırları orada yazıyorum. 

Amasra harika 
Safranbolu'ya, Bartın'a gelip de Amasra'ya uğramamak olmaz denildi. Ne yapıp edip yarım saatliğine de olsa Amasra'ya gittik. Doğasıyla, deniziyle, mutfağıyla değme Akdeniz ve Ege sahil kasabalarına taş çıkarır. Safranbolu Amasra arası yeşilin, ormanın, doğanın en güzel olduğu yörelerimizden biri. Yedigöller'e, Safranbolu'ya, Zonguldak ya da Bartın'a yolunuz düşerse uğramadan geçmeyin. 
Son durağımız Çaycuma'ydı. Eğitim Gönüllüleri Vakfı'nın Ayten Maksut Çavdar Eğitim Birimi'nin açılışını yaptık. Maksut çifti, Çaycuma'nın önemli esnaflarındanmış. Biraz yaşlanınca, işlerini güçlerini tasfiye edip Yalova'ya yerleşmişler. Büyük depremde de göçük altında kalıp yaşama veda etmişler. Vasiyetleri açıldığında, tüm malvarlıklarını Türkiye Eğitim Gönülleri Vakfı ile birlikte TEV ve Mehmetçik Vakfı'na bıraktıkları görülmüş. Çocukları olmadığı için yakınlarıyla biraz yasal sorunlar çıkmış ama daha sonra onlar da vasiyetleri doğrultusunda hareket etmiş ve dün açılışını gerçekleştirdiğimiz eğitim birimi ortaya çıkmış. 
Açılışa katılan Çaycumalı çocukların gözlerinin içi gülüyordu. Daha ilk günden 500 öğrenci kaydını yaptırtmış. Bilgisayar laboratuvarından hayal odasına, resim atölyesinden kütüphaneye kadar hepsi dolu doluydu. Valisinden kaymakamına, belediye başkanından ahaliye kadar halk da çok mutluydu. Maksut Bey ve eşini şükranla andılar. Anmaya devam edecekler. Bir miras bundan daha güzel değerlendirilemezdi. 
Bir ara bölgede 16 yıldır kaymakamlık ve valilik yapan Yavuz Erkmen'le yolculuk yaptık. Zonguldak'ın çehresinin nasıl değişmeye başladığını anlattı. Amasra'yı bugünkü noktaya getiren tohumları kaymakamken ilk o atmış. Bartın'ın ilk valisi olmuş. Şimdi'de Zonguldak'a aktif bir kimlik kazandırmaya çalışıyor. Eminim birkaç yıl içerisinde bunu da başaracaktır. 
Eski Milli Eğitim Bakanı Köksal Toptan, yıllardır davet ediyordu. Kısmet bugüneymiş. Ama bu konuda sakın siz geç kalmayın. 
Bastonu ile ünlü Devrek'e de uğradık. O da bir başka yazıya... 



</TEXT>
</DOC>
