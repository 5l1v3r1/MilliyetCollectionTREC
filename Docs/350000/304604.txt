<DOC>
<DOCNO> 304604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/tamer.html </URL>
<DATE> 2005/01/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Demirel'lerin 2005 günlüğü 
</HEADLINE>
<TEXT>

Cumhurbaşkanıyken "banka sektöründeki muteber ve tecrübeli bir kişi olarak dürüstlüğünden kuşku duymadığı" yeğeni Yahya Murat'la amcasının kesişen kaderi 
Her sabah yazı yazmadan önce hızlı bir haber turuna çıkarım. Bir yandan yerli - yabancı radyoları dinleyip TV'de haber kanalları arasında dolaşırken, diğer yandan da gazete sayfalarını hızla karıştırarak yazacağım yazının konusunu belirlemeye çalışırım. Bu arada asistanım da internetten yabancı gazete başlıklarını tarar. 
Dün işe gelirken radyoda, CHP'ye başkan arayışıyla ilgili bir habere dakikalarca güldüm. Olağanüstü Kurultay'a hazırlanan CHP'de "abi formülü" deyince Hikmet Çetin'in adı da gündeme gelmiş. Taliban'a karşı Birleşmiş Milletler adına Afganistan'da görevli bulunan Çetin'e telefonla ulaşıp sormuşlar CHP Başkanlığı için teklif gelirse ne yaparsınız Çetin'in yanıtı "Ben Taliban'la mutluyum." Ve Akşam'ın manşeti "Taliban'la daha mutlu " CHP'li delegeler kusura bakmasınlar ama, bu pekala mümkün 

Amca ile sevgili yeğeni 
Trafikte geçen 45 dakika sonunda tam gazetenin dış kapısına geldiğimde duyduğum son haber ise Sabah gazetesindendi "Gazi Baba Demirel'i alçılı ayağıyla ilk görüntüleyen gazeteci Yavuz Donat oldu." 
Demirel'in yataktaki fotoğrafını bir an önce görebilmek için merdivenleri hızla çıkıp odamdaki gazete tomarı içinden Sabah'ı bulmaya çalışırken, TV'yi açıp haberlere de kulak kabartayım dedim. Ve tesadüfe bakın ki, elimdeki gazetede hasta yatağında yatan Süleyman Demirel dururken, karşımdaki ekranda kaşkoluyla yüzünü gizleyen yeğeni Yahya Murat Demirel'in görüntüsü, aşağıdaki haberin eşliğinde beliriverdi 
"Egebank'ı batırmaktan yargılanırken hakkındaki yasağa rağmen yurtdışına kaçmaya çalıştığı sırada yakalanan Yahya Murat Demirel, Türkiye'ye iade edildi. Demirel ve eşi, tekneyle gittikleri Bulgaristan'ın Burgaz kentinde yılbaşı gecesi yakalanmışlar ve serbest kalmak için Bulgar polisine 100 bin dolar teklif etmişlerdi." 

Orduda yolsuzluk 
Ve bizim Milliyet'ten dikkat çekici bir diğer haber "Askeri ihalelerde yolsuzlukla suçlanan ve tutuklu yargılanan müteahhit Ali Osman Özmen, "Tek para alışverişim, MGK Genel Sekreteri olduğu dönemde Tuncay Kılınç Paşa ile oldu. Kendisine 150 bin dolar verdim" dedi." 
Ordudaki yolsuzluk dosyalarının nihayet açılabildiğinden duyduğum sevinç ve umuda rağmen, aklım Demirel'lere takılı kaldı. Ve arşivimde epey eşelendikten sonra 3 Ekim 2000 tarihli "Banka batıran yeğene Cumhurbaşkanı torpili " başlıklı yazımı buldum. Bir bölümünü sizlerle de paylaşmak istiyorum 

Yeğene destek mektubu 
" ... Türkiye'nin 9. Cumhurbaşkanı Süleyman Demirel tarafından 29 Şubat 1999 tarihinde Azerbaycan Cumhurbaşkanı Haydar Aliyev'e hitaben yazılmış mektup aynen şöyle 
Aziz Cumhurbaşkanı, Aziz Kardeşim, 
Ülkelerimiz arasında gelişmekte olan ekonomik ve ticari ilişkilere paralel olarak, finans sektöründe de gelecek vaadeden işbirliği girişimleri gözlemlenmektedir. 
Bu çerçevede Sayın MURAT DEMİREL'in yönetim kurulu başkanlığını yürüttüğü Üniversal Yatırım Holding A.Ş'nin Azerbaycan Ticaret ve Endüstri Bankası'nı satın aldığını memnuniyetle öğrendim. 
Adı geçen, ülkelerimiz arasındaki ilişkilerin pekiştirilmesine yardımcı olacağına inandığım bu ticari tasarrufun devir işlemlerinin, Zat'ı Alileri'nin onayı alındıktan sonra sonuçlanacağını tarafıma iletmiştir. 
Banka sektöründeki tecrübeli, muteber bir işadamı olarak dürüstlüğünden şüphe duymadığım Sayın MURAT DEMİREL'den yakın ilgi ve desteğinizi esirgemeyeceğinizden eminim. 
Bu vesileyle Zat'ı Alileri'ne sağlık ve afiyet, kardeş Azerbaycan halkına esenlikler dilerim. 
Süleyman Demirel 

Mektup 1.5 yıl önce, yani Egebank'a el konulmasının 9 ay öncesinde, bankanın fena halde hortumlanmakta olduğunun İstanbullu iş çevrelerinde alenen konuşulduğu günlerde kaleme alınmış. Üstelik de Cumhurbaşkanlığı antetli kağıda... 
Sahi Yükseliş Koleji'nin sahibi batık işadamı kardeş Hacı Ali Demirel ve Türkiye'nin ilk hayali ihracatçısı sunta diğer yeğen Yahya Demirel gibi, Demirel ailesinin diğer ünlü bireyleri şu sıralar ne alemdeler acaba 



</TEXT>
</DOC>
