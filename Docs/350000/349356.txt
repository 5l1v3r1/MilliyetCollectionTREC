<DOC>
<DOCNO> 349356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko33.html </URL>
<DATE> 2005/06/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
BNP Paribas Başkanı Pebereau Türkiye'nin geleceğine güveniyorum 
</HEADLINE>
<TEXT>

     BNP Paribas Yönetim Kurulu Başkanı Michel Pebereau, Türkiye'nin geleceğine güvendiğini bildirdi. 
     Türk Ekonomi Bankası'nın TEB BNP Paribas ile yaptığı ortaklığın ilk somut ürün olan, ''Trade Center''ların Türkiye'de hizmete girmesi nedeniyle düzenlenen basın toplantısında konuşan Pebereau, BNP Paribas'ın 85'den fazla ülkede faaliyet gösterdiğini, 100 bin çalışanı ve 20 milyon bireysel müşterisi bulunduğunu anlattı. 
     Pebereau, ABD'de çok önemli ve büyüyen bir varlık gösterdiklerini, Asya'da da çok önemli bir konumda olduklarını belirterek, Forbes Dergisi'nin Mayıs 2005 dünya çapındaki şirketler sıralamasında 16. sırada bulunduklarını bildirdi. 
     Avrupa'da önde gelen bankalardan biri olduklarını, net gelir açısından avro bölgesinde lider durumda bulunduklarını ve geçen yıl 4.67 milyar avro net gelir elde edildiği ifade eden Pebereau, bu yılın ilk çeyreğindeki 1.7 milyar avro net gelir ile yine ilk sırada yer aldıklarını kaydetti. 
     Hem gelir hem de kar açısından çok önemli artışlar kaydettiklerini ve net bankacılık gelirlerinin geçen yılın ilk çeyreğine kıyasla yüzde 19.3 yükseldiğini belirten Pebereau, ''Bu yılın ilk çeyreğinde de çok önemli rakamlar elde ettik. Bu çok güçlü bir organik büyümenin sonucudur'' dedi. 
     Pebereau, uluslararası bireysel bankacılık ve finansal hizmetlerde Avrupa'da lider durumda olduklarını vurgulayarak, Cezayir, Fas ve Tunus'ta çok önemli bir konuma sahip ve Kuveyt'te de ilk yabancı banka lisansı alan şirket olduklarını anlattı. 
     
     ''TÜRKİYE HER ZAMAN STRATEJİK BİR ÜLKE OLDU'' 
     Michel Pebereau, Türkiye'nin her zaman stratejik bir ülke olduğunu vurgulayarak, bu ülkede bütçenin durumunun son yıllarda çok anlamlı bir şekilde iyileştiğini, GSYİH'nin önemli ölçüde artmasıyla faiz dışı bütçe fazlasının sağlanabildiğini, kamu açığının önemli ölçüde azalma gösterdiğini söyledi. 
     TEB ile ortaklıkta hizmetleri sermaye açısından geliştirmek ve KOBİ'lere yardım etmek istediklerini ifade eden Pebereau, kredi süreçlerini hızlandıracaklarını ve güvenceye alacaklarını, kişisel, otomotiv kredileri ve kredi kartlarının yelpazesi ile Mortgage hizmetlerini geliştireceklerini anlattı. 
     Türkiye'nin uluslararası ticarette gelecekte çok önemli ve anlamlı bir rol oynayacağını vurgulayan Pebereau, bir soru üzerine, Fransa'daki referandum sonucunun yatırımlarının geleceği konusunda bir değişikliğe yol açmayacağını söyledi. 
     Türkiye'de faaliyet göstermenin en iyi yolunun bir ortak bulmak ve yüzde 50 ortaklık yapmak olduğuna inandıklarını ifade eden Pebereau, şunları söyledi 
     ''TEB ile aramızdaki ortaklık şu ana kadar çok başarılı bir ortaklık. İnanıyorum ki daha da başarılı olacak. Türkiye'deki bankalara yüzde 100 katılım istiyorsunuz ama en iyi durumun ne olduğuna müşteriler karar verecek. Şuna inanıyorum ki en uygun organizasyon, bizim seçtiğimiz organizasyondur. En iyi bankalardan birini ortak seçtik. 2 lider çok daha iyi bir çözüm. Yani bu bir liderin diğerini satın almasından çok daha iyi bir çözüm.'' 
     
     BATI AVRUPA BANKALARININ TÜRKİYE İLGİSİ 
     Michel Pebereau, Türkiye'de bir rekabet avantajı ve güçlü bir iç talep bulunduğuna işaret ederek, ''Ülkeniz gelişme kapasitesine sahip. Büyüme potansiyeliniz diğer ülkelerden çok daha yüksek. Bu da varlık gelişmesi açısından çok önemli. Türkiye'nin geleceğine güveniyorum. Bu nedenle Batı Avrupa bankaları burada yatırım yapmaya ilgi duyuyor. Son derece güven içindeyim ki, gün be gün bu beyler ortak girişimimizde yeni işbirliği, yeni karlılık alanları bulacak'' diye konuştu. 
     TEB Genel Müdürü Varol Civil de, yabancı yatırımcıların, Türk bankacılık sistemini takibinin son dönemde arttığını, yabancı sermaye payının önümüzdeki dönemde daha da yükseleceğini kaydetti. 
     Civil, yabancı sermayenin Türk bankacılık sistemine getirdiği know-how'ın çok önemli olduğuna işaret ederek, ilki İstanbul'da açılan Trade Center'ların, bu bakımdan çok önemli bir bilgi birikimi olduğunu ve uluslararası bilgi birikimi ile lokal tecrübenin en güzel örneğini taşıdığını ifade etti. 
     Trade Center'lar ile müşterilerin dış ticarette ihtiyaç duyduğu destek ve danışmanlığın verileceğini belirten Civil, Cezayir'de bir Türk masası oluşturduklarını, Cezayir ile iş yapan kişilere dil ve o bölgenin mevzuatını bilen kişilerle yardımcı olduklarını, bu hizmeti bütün Kuzey Afrika ülkelerinde de geliştirmek istediklerini söyledi. 
     Civil, BNP Paribas ile ortaklığa değinirken, ''Bir önceki yılın aynı dönemine göre ilk 3 ayda yüzde 271'lik karlılık artışı ile Türkiye'de karlılık artışında lider duruma geldik'' dedi. 
     
     TRADE CENTER 
     Verilen bilgiye göre, BNP Paribas'ın dünya çapında faaliyet gösterdiği ülkelerde kurulu olan Trade Center'lar, dış ticarette danışmanlık ve bankacılık desteği arayan şirketlere ilişkide bulundukları ülkelerin mevzuat ve uygulamalarına ilişkin danışmanlık hizmeti vererek uluslararası ticaret konularına tahsis edilen uzman kadrosu ile müşterilerinin global ticaret finansmanı ihtiyaçlarını karşılıyor. 
     İlki İstanbul'da açılan ve ikincisi de yarın İzmir'de hizmete girecek olan Trade Center'ların kısa zamanda Adana'da açılması ve tüm Türkiye çapında yaygınlaştırılması hedefleniyor. 
     
</TEXT>
</DOC>
