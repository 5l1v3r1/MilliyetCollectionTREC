<DOC>
<DOCNO> 334211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun36.html </URL>
<DATE> 2005/04/17/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Talat "Kıbrıs Türk halkı, çözüm yönündeki tavrını bir kez daha onayladı" 
</HEADLINE>
<TEXT>

     KKTC'de bugün yapılan cumhurbaşkanlığı seçimlerini resmi olmayan sonuçlara göre ilk turda kazanan Mehmet Ali Talat, ''Kıbrıs Türk halkının, bugün yaptığı seçimle çözüm, barış ve AB yönündeki tavrını açık ve net biçimde bir kez daha onayladığını'' söyledi. 
     Talat, tüm sandıklardaki oy sayma işleminin sona ermesinden sonra, Lefkoşa Saray Otel'de kurulan basın merkezinde yaptığı açıklamada, bugünkü seçimlerle Kıbrıs Türk halkının Kıbrıs sürecini bundan böyle emanet edeceği kişiyi de seçtiğini belirtti. 
     ''Omuzlarımdaki yükün çok zor, ağır ve karmaşık olduğunun farkındayım'' diyen Talat, bu konuya başından beri hassas yaklaşan bir hükümetin başında görev yaptığını, cumhurbaşkanlığı görevini, zorluklarını bilerek, onurla ve gururla kabul ettiğini'' kaydetti. 
     
     "Cumhurbaşlanlığının tüm halkı kucaklayan bir görev olduğunun bilincindeyim" 

     Mehmet Ali Talat, ''Cumhurbaşkanlığı makamının tüm halkı kucaklayan bir görev olduğunun bilinci içinde olduğunu'' söyledi. 
     Talat, Lefkoşa Saray Otel'de düzenlenen basın toplantısında, cumhurbaşkanlığı makamı ile parti başkanlığı görevinin bağdaşmadığını belirterek, ''Cumhurbaşkanlığı makamının tüm halkı kucaklayan bir görev olduğunun bilinci içinde bu süreci hep birlikte yaşayacağız'' sözleriyle gelecek birkaç gün içinde ilk girişim olarak Cumhuriyetçi Türk Partisi CTP liderliğini bırakacağı mesajını verdi. 
     Kıbrıs Türk halkının dünyaya güçlü şekilde çözüm ve AB yönündeki mesajını tekrarladığını ifade eden Talat, ''Kıbrıs Rum halkına bir kez daha barış elimi uzatıyorum, bu elin tutulana kadar uzatılmış olarak kalacağını belirtiyorum'' diye konuştu. Talat, bir gün barışa ulaşılacağına samimiyetle inandıklarını kaydetti. 
     Talat, başta BM ve BM Genel Sekreteri olmak üzere tüm uluslararası kuruluşların harekete geçmesi gerektiğini de vurguladı ve ''Özellikle AB'nin, kendi üyesi bir ülkenin AB müktesebatı uygulanmayan yarısında bir halkın sergilediği Avrupalı duruşu ve Kıbrıs Türk halkının sıkıntılarını dikkate alması gerektiğini'' belirtti. 
     ''Kıbrıs Türk halkı ile ne kadar gurur duysak yeridir'' diyen Talat, 2000 yılından bu yana KKTC vatandaşlarının uzun ve demokratik bir mücadele verdiğini kaydetti. Talat, ''Tüm dünyanın gıpta edeceği kadar demokratik bir sürecin yaşandığını'' söyledi ve kendisine oy veren ve vermeyen tüm KKTC'lilere teşekkür etti. 
     Talat, kendisine oy veren ve vermeyen herkesin haklarını koruyacağına dair söz verdi. 
     
     Soruları yanıtladı 

     Talat, basın toplantısında Türk ve Rum gazetecilerin sorularını da yanıtladı. 
     Rum liderliğinin çözüm konusundaki katı tavrının hatırlatılması üzerine Talat, ilk olarak Kıbrıs Rum liderliğinin BM Genel Sekreteri'ne, Annan planındaki değişiklik önerilerini yazılı olarak vermesinin sağlanması gerektiğini belirtti. 
     ''Sürecin yeniden başlamasının sağlanması hedefimizdir'' diyen Talat, izolasyonların ortadan kaldırılmasının sorunun çözümü açısından da büyük önem taşıdığına işaret ederek, izolasyonların kaldırılması için çaba sarf edeceğini kaydetti. 
     Hükümet ortakları Demokrat Parti ile seçim sonrası senaryoları üzerinde önceden mutabakata vardıklarını hatırlatan Talat, bir başka soru üzerine, devir teslim töreninin 20 Nisan Çarşamba günü olarak düşünüldüğünü, ancak önceki seçimin üzerinden beş tam yıl geçmesi gerektiği, bu nedenle 24 Nisan Pazar günü gereken sürenin dolacağı şeklinde bir görüşün de ortaya atıldığını kaydetti ve son kararın Yüksek Seçim Kurulu tarafından verileceğini belirtti. 
     Talat, katılımın düşük olmasına ilişkin soru üzerine de birçok Avrupa ülkesinde yüzde 70'lik katılıma ulaşılamadığını, kendisinin ilk turda seçildiğini kaydetti ve meşruiyete ilişkin iddiaları yanıtlamaya gerek bile duymadığını belirtti. 
     Talat, ''KKTC Cumhurbaşkanı Rauf Denktaş ile bundan sonraki ilişkilerinin ne olacağı'' şeklindeki soruya da sadece Denktaş ile değil, toplumun diğer kesimleriyle ilişki içinde olacağını kaydetti. Talat, Türkiye hükümeti ile de yakın işbirliği içinde çalışacaklarını söyledi. 
     ''Denktaş'ın marjinal bir duruş sergilememesi durumunda, kendisinin tecrübelerinden faydalanmak boynumuzun borcudur'' diyen Talat, Denktaş'ın söylemlerinde son dönemde marjinal eğilimin ağırlık kazandığını, bu yaklaşımın esas haline gelmesi durumunda işbirliğinin zor ve sıkıntılı olacağını ifade etti. 
     
</TEXT>
</DOC>
