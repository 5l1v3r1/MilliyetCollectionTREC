<DOC>
<DOCNO> 344395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur51.html </URL>
<DATE> 2005/05/20/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Eylül ayında Osetya'da rehin tutulan çoculardan 25'i tatil için Datça'da 
</HEADLINE>
<TEXT>

     Rusya’nın Osetya Özerk Cumhuriyeti’nin Beslan kasabasında, geçen Eylül ayında Çeçenlerin okul baskınında 3 gün rehin kalan öğrencilerden 25’i, tatil için Türkiye’ye getirildi. 
     Dalaman Havalimanı’na gelen, 25’i terör mağduru 40 kişilik grup, ücretsiz tatil olanağı sağlayan Tez Tour yetkilileri tarafından çiçeklerle karşılandı. 
     Rusya’nın Antalya Başkonsolosu Sergei D. Alifanov’un da bulunduğu karşılamada, çocuklara Türk Bayrağı, altın nazarlık ve plaj havlusu hediye edildi. 
     Daha sonra otobüsleriyle yol üstündeki bir restorana getirilen çocuklara hamburger ve kola ikram edildi. Yemeğin ardından çocuklar, tekrar otobüslerle Datça’da kalacakları otele hareket etti. 
     Psikolog ve okul öğretmenleri gözetiminde 2 hafta tatil yapacak olan çocukların, terör olayının etkisini hala üzerlerinden atamadıkları bildirildi. 
     Organizasyonla ilgili gazetecilere açıklama yapan Tez Tour Bölge Müdürü Enver Murad, önce "Çernobilzede" çocukları getirmek istediklerini belirterek, şöyle konuştu 
     "Ancak Eylül ayındaki bu üzücü olayın ardından, bu çocuklara yöneldik. Bu olay, dünya çapında yankı uyandıran, çok üzücü bir olaydı. Geçen yıl Datça’da yapmış olduğumuz çocuk kampı organizasyonlarına bu çocukları da dahil ettik. Daha fazla çocuk gelmesini istemiştik, ancak Rusya’da okulların halen devam etmesi nedeniyle sayı az oldu. Amacımız, çocukları biraz bu üzüntüden uzak tutarak, Türkiye gibi güzel bir yerde ağırlayarak, biraz olsun çektikleri sıkıntıdan kurtarmaktır." Beslan’da 1 Eylül 2004’de meydana gelen olayda, Çeçen direnişçiler, öğrencileri 3 gün okulda rehin tutmuş, düzenlenen kurtarma operasyonunda, resmi rakamlara göre çoğu öğrenci olmak üzere 338 kişi hayatını kaybetmişti. 
     
</TEXT>
</DOC>
