<DOC>
<DOCNO> 313130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko19.html </URL>
<DATE> 2005/02/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
G7, "Kurlarda istikrarı sağlama" konusunda uzlaştı... 
</HEADLINE>
<TEXT>

     Sanayileşmiş yedi ülkenin maliye bakanları ve merkez bankası başkanları G7 toplantısından, ''kurlarda istikrar'' uzlaşması çıktı. 
     Aynı zamanda Avrupa Merkez Bankası Yönetim Kurulu üyesi de olan Fransa Merkez Bankası Başkanı Christian Noyer, hafta sonunda Londra'da gerçekleştirilen G7 toplantısıyla ilgili değerlendirmesinde, ''Kurların, döviz piyasalarının istikrarlı hareket etmesi konusundaki vizyonumuzu tekrarladık'' dedi. 
     Kurlar konusunda alarm ilan edilmesine gerek olmadığını kaydeden Noyer, ''zaten pariteler, toplantı öncesinde daha da sakinleşmişti. Fakat bu avronun hala göreceli olarak güçlü, doların ise zayıf olmadığı anlamına gelmez. Yine de buradaki durum avronun gücünden ziyade dolardaki güçsüzlükten kaynaklanıyor'' diye konuştu. 
     Noyer, ABD'nin kamu finansmanı açıklarını küçültmek için bazı sert önlemler aldığını ve bu konudaki tutumunu teyit ettiğini anlatırken, ''uzun vadede piyasada istikrar için bunlar faydalı olacak. Amerikalılar bu konuda bağlayıcı ifadelerde bulundu'' dedi. 
     ABD, Japonya, Almanya, Fransa, İngiltere, İtalya ve Kanada'nın oluşturduğu G7 grubu, geçen yıl ABD'de yaptığı toplantıda, ''kurların istikrarı ve büyük dalgalanmalara izin verilmemesi'' konusunda görüş birliğine varmıştı. 
     G7 toplantısında bu yıl Hindistan, Brezilya ve Çin gibi gelişen ekonomilerden de temsilciler katıldı. Böylece kurlardaki istikrar konusu, özellikle Çin'in para birimi yuanı değerlemesi konusuyla birlikte ele alındı. 
     Çin'in gelişmiş ülkelerden gelen baskılara rağmen bu konuda hızlı adım atmaya taraftar olmadığı, öncelikli olarak ekonomideki reformları tamamlamayı hedeflediği bildiriliyor. 
     Bu arada G7'de daimi temsil isteyen Çin, Brezilya ve Hindistan'ın bundan sonraki toplantılara da davet edilebileceği ama daimi statüden yoksun bırakılacağı ifade ediliyor. 
     
</TEXT>
</DOC>
