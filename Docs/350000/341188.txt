<DOC>
<DOCNO> 341188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun54.html </URL>
<DATE> 2005/05/10/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Rusya Devlet Başkanı Putin'den, AB-Rusya zirvesine övgü... 
</HEADLINE>
<TEXT>

     Rusya Devlet Başkanı Vladimir Putin, bugün yapılan Rusya-AB zirvesi sonuçlarını överek, "Bugünkü görüşmenin sonuçları çok iyi oldu" dedi. 
     Avrupa Günü nedeniyle verilen resepsiyona katılan Putin burada yaptığı konuşmada, "Müzakere etmek elbette çok güç. Bazen bazı Avrupalı partnerlerimizin bakanlarımızın kalp krizi geçirmesine neden olacağını düşünüyorum. Kendi pozisyonumuzu savunmak konusunda Avrupalı partnerlerimizden öğreneceğimiz çok şey var" dedi. 
     AB’nin Rusya ile işbirliği ve ilişkilerin geliştirilmesi konusunda iyi niyetli bir yaklaşım gösterdiğini, bunun da çok önemli olduğunu ifade eden Putin, "Rusya’ya yönelik yaklaşımlarından dolayı AB Komisyonu Başkanı Jose Manuel Barroso ve Lüksemburg Başbakanı Jean Claude Juncker’a teşekkür etmek istiyorum. Zafer Günü ve Avrupa Günü’nü Moskova’da bizimle birlikte kutlamanızdan çok memnunuz" dedi. 
     Zirveden sonra Juncker ile konuştukları ve bu konuşmayı da aktarmasına kızmayacağını umduğunu belirterek, "Sayın Juncker’a çok iyi İngilizce, Almanca ve Fransızca konuştuğunu, kendisini Lüksemburglu mu, Alman mı yoksa Fransız mı hissettiğini sordum. O da bana yüzde 100 Lüksemburglu ve yüzde 100 Avrupalı olduğunu söyledi. 
     Ruslar ve Avrupalılar, hepimizin sayın Jean-Claude Juncker’ı örnek olarak almalıyız" dedi. 
     Barroso da Avrupa Günü’ne katıldığı için Putin’e teşekkür ederek, "Biz 4 değil tek bir ortak nokta oluşturduk. Bunun için çok teşekkür ederim size" dedi. 
     
</TEXT>
</DOC>
