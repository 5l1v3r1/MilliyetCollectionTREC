<DOC>
<DOCNO> 327193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/guncel/gun05.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışmadan para basıyor 
</HEADLINE>
<TEXT>


Devlet, 18 ay önce yargı kararıyla üretimi durdurulan 2 mobil santrala, sözleşme gereği ayda 2.4 milyon dolar tazminat ödüyor 

ŞENOL ÇAKIR Samsun DHA 

Elektrik Üretim A.Ş.'nin EÜAŞ , mobil santrallar kiralanması ve hizmet alımı yoluyla işletilmesi için açtığı ihaleyi kazanan Kazancı Holding'e ait AKSA Enerji Grubu ve Cengiz Enerji Üretim A.Ş. ile Aralık 2000'de 5 yıllık sözleşme imzaladı. Günde bin ton fuel oil kullanacak santrallara karşı Samsun'un Tekkeköy ilçesinde mitingler düzenlendi. Buna rağmen 2 santral Nisan 2003'te faaliyete geçti. Santralların insan sağlığını etkileyeceği yolundaki raporlar üzerine kapasite yüzde 10'a düşürüldü. Ankara 10. İdare Mahkemesi'nin yürütmeyi durdurma kararı üzerine de Ekim 2003'te santrallar kapatıldı. 

Yıl sonu bitecek 
EÜAŞ'nin, 5 yıllık sözleşme gereği santrallardan her ay 77 milyon kw h elektrik almayı taahhüt ettiği ortaya çıktı. Karşılığında 231 milyon 264 bin dolar ödenecekti. Devlet de bu nedenle 2 şirkete kira olarak ayda 2.4 milyon dolar ödemeye başladı. 43.2 milyon dolara ulaşan ödemeler, Aralık 2005'e kadar devam edecek. 


</TEXT>
</DOC>
