<DOC>
<DOCNO> 348517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun24.html </URL>
<DATE> 2005/06/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İşte Türk tarafının reddettiği 9 madde 
</HEADLINE>
<TEXT>

     Kıbrıs'taki temaslarını dün tamamlayan BM Genel Sekreteri'nin Siyasi İşler Danışmanı Sir Kieran Prendergast, Kıbrıs'ta taraflar arasındaki uçurumun büyük ve üzerine köprü kurulamaz durumda olduğunu söyledi. 
     Rum basınına göre, Prendergast, Rum yönetimi lideri Tasos Papadopulos ile dün son görüşmesinden sonra yaptığı açıklamada, ''Vurgulamak istediğim nokta barışçıl bir anlaşmaya varmanın iki tarafa bağlı olduğudur. BM yardım edebilir, kolaylaştırabilir ve cesaretlendirebilir. Ancak günün sonunda, her iki tarafça da kabul edilecek bir hal çaresine varmamız gerekir'' dedi. 
     Doğrudan müzakere prosedürü başlaması zamanının henüz gelmediği sonucuna varan Prendergast, ''Müzakerelerin yeniden başlamasına daha mı yakınız'' sorusuna karşılık, Lefkoşa, Atina ve Ankara'daki temaslarını henüz tamamlamadığını belirterek, ''İyimser veya kötümser olmaktan çok, gerçekçi olmaya çalışıyorum'' diye konuştu. 
     Politis gazetesi, ''Prendergast iki taraf arasında uçurum saptadı. Talat, Tasos'un 9 maddesini reddetti'' ifadesini kullandığı haberinde, ''Papadopulos'un ortaya koyduğu tezler, Kıbrıs Rum tarafının taleplerinin, Kıbrıs Türk tarafıyla temasa zemin sağlamadığı görüntüsünü netleştirdi. Kıbrıs Türk tarafı, referandumda verdiği 'evet' yanıtını kullanarak, Annan planında esaslı değişiklikler yapılmasını kabul etmek niyetinde görünmüyor'' yorumunu yaptı. 
     
     PAPADOPULOS'UN TALEPLERİ 

     Politis gazetesine göre, Papadopulos'un ilk görüşmeleri sırasında Prendergast'a sunduğu ve Kıbrıs Türk tarafının reddettiği 9 madde şöyle 
     ''1-Türk ordusunun adadan çekilmesi ve genel olarak Kıbrıs'ın bütün ordulardan arındırılması. 
     2-Türkiye'nin garantörlük hakkını terk etmesi ve müdahale hakkını kaldırması. 
     3-Olası bir anlaşmada garantilerin BM Güvenlik Konseyi üyesi ülkelere geçmesi. Diğer bir deyişle garantörün BM Güvenlik Konseyi olması. 
     4-'İşgal' bölgelerindeki Kıbrıs Rum mallarının eski sahiplerine, yani Kıbrıslı Rumlara iade edilmesi. 
     5-Türkiye kökenli 'yerleşiklerin' KKTC vatandaşlarının ve Kıbrıslı Türklerle evli olanların sayısının 30 bin ile sınırlandırılması ve geriye kalanların Türkiye'ye geri dönmesi. 
     6-Devletin ortak yapısında yetkilerin bölüşülmesinin Kıbrıslı Rumların lehine değişmesi. 
     Annan planında yetkiler Kıbrıslı Türkler ile Rumlar arasında bölüştürülüyordu. Kıbrıslı Rumlar bu dengenin, merkezi hükümet lehine değişmesini talep ediyor, yani merkezi hükümetin yetkilerinin genişletilmesi. Bu olası bir çözümde söz sahibinin Kıbrıslı Rumlar olması anlamına geliyor. 
     7-BM Genel Sekreteri'nin, iki taraf arasında anlaşmaya varılamayacak konularda hakemlik yetkisinin olmaması. 
     8-Müzakerelerin, sona eriş tarihi olmaksızın ucu açık olması. 
     9-Kıbrıs müzakereleri ile Türkiye'nin AB'ye üyelik müzakereleri arasında bir bağlantı olmaması.'' 
     
</TEXT>
</DOC>
