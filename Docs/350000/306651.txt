<DOC>
<DOCNO> 306651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/gun04.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet böyle bilgilendirir 
</HEADLINE>
<TEXT>


Emniyet Sözcüsü Er ve İstanbul Valisi Güler, "Hemşireye tecavüz şüphelisi neden bırakılmıyor " sorusuna "Herkes kendi işine baksın" yanıtını verdi 

ANKARA İSTANBUL Milliyet 

Emniyet Genel Müdür Yardımcısı ve Sözcüsü Ramazan Er, Okmeydanı'ndaki tecavüz olayında tutuklanan Abdullah Kalafat'ı, mağdur N.T'nin defalarca teşhis ettiğini belirtti. 
Er, Kalafat'ın DNA örneklerinin uyumsuz olmasına rağmen, tutuklu kalmasının sorulması üzerine de "Biz polislik yapalım, siz gazetecilik yapın. Polisliği bize bırakın" karşılığını verdi. Er, haftalık bilgilendirme toplantısında, mağdurun sanığı defalarca teşhis ettiğini söyledi. 
Olayla ilgili tespitler ve defalarca yapılan teşhisler sonucu Kalafat'ın gözaltına alındığını kaydeden Er, "Mağdurun zaman zaman yazılı ve görsel basında değişik beyanları var. İlk aşamada mağdur tarafından teşhis edilen kişi tutuklandı" dedi. İstanbul Valisi Güler de, "Deliller, bulgular, şahitler gibi konularda polise yardımcı olunsun. Herkes haddini bilecek. Kimse kimseye işini öğretmeye kalkmayacak" diye konuştu.. 
Olayın ardından tutuklanan Kalafat, dün akşam tahliye edildi. Kalafat'a yapılan testte, DNA örnekleri tutmamıştı. Hemşire T. de dün savcıya verdiği ifadede, polisin birkaç kez teşhis için bazı fotoğrafları gösterdiğini, yüzleştirmeye getirilen Kalafat'ın ses tonunu benzettiğini ancak, tam teşhiste bulunamadığını iddia etti. T., zanlının robot resminin çizilmesi için emniyete de götürüldü. 


</TEXT>
</DOC>
