<DOC>
<DOCNO> 335681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas10.html </URL>
<DATE> 2005/04/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yüzyılın büyük buzul çarpışması gerçekleşti... 
</HEADLINE>
<TEXT>

     DHA - LONDRA 

      Bilim adamlarının beklediği yüzyılın buzul çarpışması 'hafif' geçti. B15-A adlı buzul, Antarktika sularında dev bir buzul çıkıntısına çarptı. 
     115 kilometrelik B15-A ile 70 kilometrelik Drygalski çıkıntısı arasındaki çarpışmanın aslında 15 Ocak 2005'te gerçekleşeği ve 'yüzyılın çarpışması' olacağı düşünülüyordu. İngiliz bilim dergisi New Scientist'e göre, ocak ayındaki çarpışma, B15-A'nın Drygalski'ye birkaç kilometre mesafede karaya oturması üzerine o tarihte gerçekleşmedi. Bu ayın başında tekrar kendini kurtaran dev buzul, okyanustaki David Buzdağı'nın bir uzantısı olan Drygalski'ye doğru sürüklenerek çarptı. Bunun sonucunda, tahmin edilenin aksine sadece Drygalski'den sadece 5 kilometre uzunluğunda bir parça koptu. 
     B15-A buzulu körfezde takılı kalırsa, bölgedeki penguenlerin beslenme rotalarını kapatacağı ve yakınlardaki bir İtalyan araştırma üssüne gidiş gelişleri güçleştireceği belirtiliyor. Hatta dev buzulun körfezdeki soğuk ve yoğun su akıntısının seyrini etkileyebileceği sanılıyor. Bu soğuk su kaynağının, küresel boyutta okyanus akıntılarının arkasındaki itici güç olduğu ve iklim üzerinde büyük etkisi bulunduğu belirtiliyor. 
     
</TEXT>
</DOC>
