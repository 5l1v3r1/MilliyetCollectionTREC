<DOC>
<DOCNO> 331177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo09.html </URL>
<DATE> 2005/04/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mehmet Okur'un 11 sayısı Jazz'a yetmedi 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 10 maçla devam edildi. 
     Batı Konferansı Kuzeybatı Grubu'nda son sırada bulunan Utah Jazz, deplasmanda Minnesota Timberwolves'a 111-86 yenilmekten kurtulamadı. 
     Bu sezon aldığı 51. yenilgiyle grubunda son sıraya yerleşen Jazz'da ilk beşte sahaya çıkan ve 18 dakika forma şansı bulan Mehmet Okur, 11 sayı, 2 ribaunt ve 3 asistle maçı tamamladı. 
     Okur, 2 sayılık atışlarda 8'de 3 isabet bulurken, serbest atışlarda da 6'da 5 potayı tutturdu ve karşılaşmadan 11 sayıyla ayrıldı. 
     Jazz'da Matt Harpring ve Grdon Giricek'in 14'er sayılık performansları galibiyet için yeterli olmazken, rakip potaya 12 sayı gönderen Kirk Snyder, yenilgiyi engelleyemedi. 
     Batı Konferansı'nda Play-Off şansını zora sokan Minnesota Timberwolves'ta 6 oyuncu çift haneli rakamlara ulaşırken, oyuna sonradan dahil olan Wally Szczerbiak 20 sayıyla takımının en skorer oyuncusu oldu. 
     Geçen yılın en değerli oyuncusu MVP seçilen Kevin Garnett, 18 sayı ve 16 ribauntla ''double double'' yaparak, takımının galibiyetine katkı sağladı. 
     
     MAGIC, BULLS'A 102-101 YENİLDİ PLAY-OFF ŞANSINI ZORA SOKTU 
     Güneydoğu Gurubu'nda Play-Off'lara kalma mücadelesi veren Hidayet Türkoğlu'nun takımı Orlando Magic, sahasında Chicago Bulls'a 102-101 yenilerek, gruptan yükselme şansını zora soktu. 
     Doğu Konferansı'nda ilk 8 takım arasına girebilmek için kıyasıya mücadele eden takımlardan Magic, Hidayet'ten yoksun kadrosuyla çıktığı maçtan yenik ayrıldı. Magic'in yıldız oyuncusu Steve Francis'in 28 sayı 11 asist ve 6 ribauntla ''double double'' yaparak takımının en skoreri olduğu karşılaşmada, Jameer Nelson 18 sayıyla maçı tamamladı. 14 sayı atan ve 15 ribaunt alan Dwight Howard'ın çabaları galibiyet için yeterli olmadı. 
     Son 9 maçını kazandıktan sonra dün Miami Heat'e yenilen Chicago Bulls'ta ise 25 sayıyla oynayan Kirk Hinrich, takımının yıldızı oldu. 
     Öte yandan şimdiye kadar ligde Doğu Konferansı liderliğini Miami Heat garantilerken, geçen yılın şampiyonu Detroit Pistons'ın Play-Off'lara kalması kesinleşti. 
     Batı Konferansında ise San Antonio Spurs, Dallas Mavericks ve Seattle Supersonics, play-off serisine çıkmayı garantiledi. Phoenix Suns, aldığı galibiyetlerle Pasifik Grubu liderliğini kesinleştirdi. 
     Ligde diğer karşılaşmalarda sonuçlar şöyle 
     Boston Celtics-Milwaukee Bucks 103-97. 
     Indiana Pacers-Cleveland Cavaliers 98-77 . 
     Denver Nuggets-New Orleans Hornets 94-83 . 
     Philadelphia 76ers-Charlotte Bobcats 106-103 . 
     Golden State Warriors-Portland Trail Blazers 104-102 Memphis Grizzlies-Toronto Raptors 104-74. 
     Detroit Pistons-Washington Wizards 105-93 . 
     San Antonio Spurs-Los Angeles Clippers 91-82 . 
     
</TEXT>
</DOC>
