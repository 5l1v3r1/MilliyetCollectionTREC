<DOC>
<DOCNO> 342280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo39.html </URL>
<DATE> 2005/05/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Alonso'nun yapacağı gösteri sürüşü için hazırlıklar başladı... 
</HEADLINE>
<TEXT>

     Formula 1 Dünya Şampiyonası’nda yarışan Renault takımının İspanyol pilotu Fernando Alonso’nun 15 Mayıs Pazar günü yapacağı gösteri sürüşü için Sultanahmet Hipodrom Meydanı’nda hazırlıklar başladı. 
     F1 yarışında kullanılan iki Renault araç, Sultanahmet Hipodrom Meydanı’na getirildi. 
     Araçlar, Ayasofya Müzesi’nin karşısındaki alanda kurulan çadır içerisinde tutuluyor. 
     Çadır içindeki iki F1 aracı, meydanda gezen turistlerin ve vatandaşların de ilgisini çekti. Turistler ve vatandaşlar uzaktan da olsa araçları fotoğraflamaya çalıştı. 
     Dünya Şampiyonası’nı lider olarak sürdüren Renault F1 Takımı, 21 Ağustos’taki Türkiye Grand Prix yarışından önce, 15 Mayıs’ta Formula 1 aracını Sultanahmet Hipodrom Meydanı’nda otomobilseverlerle buluşturacak. 
     
</TEXT>
</DOC>
