<DOC>
<DOCNO> 313293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayattan bireysele 17 bin kişi geçti... 
</HEADLINE>
<TEXT>


2004'ün Ağustos ayından bu yana birikimli hayat sigortasındaki birikimlerini bireysele aktaran kişi sayısı 16 bin 406'ya, fon oranı ise 60 milyon YTL'ye ulaştı 

Ayfer Yıldız 

Birikimli hayat sigortasından bireysel emeklilik sistemine 31 Ocak itibariyle 16 bin 406 kişi aktarım yaptı. Emeklilik Gözetim Merkezi'nden alınan verilere göre, bireysele aktarılan fon tutarı ise 59 milyon 290 bin YTL. Aktarımlara şirket bazında bakıldığında, 4 bin 750 kişi ile Aviva Hayat ve Emeklilik ilk sırada, 4 bin 4 kişi ile Ankara Emeklilik ikinci, bin 673 kişi ile Doğan Emeklilik'in üçüncü sırada yer aldığı görülüyor. 
Birikimli hayat sigortası poliçesi bulunanlar 7 Ekim 2006 tarihine kadar istedikleri takdirde birikimlerini bireysel emeklilik sistemine aktarabilecekler. 

Toplam üye 343 bin oldu 
Bireysel emeklilik sistemindeki toplam 272 milyon 655 bin YTL'nin, 59 milyon 290 bin YTL'sini birikimli hayat poliçesinden yapılan aktarımlardan gelen para oluşturuyor. Sistemdeki toplam üye sayısı ise 343 bin 144'e çıktı. 
Birikimli hayat poliçesini bireysel emeklilik sistemine aktaracak kişilerin, ödediği prim miktarı, kaç yıl ödeme yaptığı, yaşı, poliçesinin 7 Ekim 2001 tarihinden önce mi, sonra mı yaptığı önem taşıyor. Bu nedenle kişiler, aktarımda yararları olup olmadığına bakmalılar. 7 Ekim 2001 tarihinden sonra birikimli hayat sigortası poliçesi satın alan kişilerin birikimlerini bireysel emekliliğe aktarmaları halinde, katkı payı ödemeleri ve emeklilik döneminde elde edecekleri birikimler üzerinden, birikimli hayata göre daha yüksek vergi avantajına sahip olacaklar. 

59 kişi de şirket değiştirdi Emeklilik Gözetim Merkezi'nin şubat ayı raporuna göre, 31 Ocak itibariyle toplam 59 kişi şirket değiştirdi ve 150.826 YTL tutarında fon, şirketler arasında transfer oldu. Bilindiği gibi sistemde bir yılını dolduran üyeler, birikimlerini başka şirketlere aktarılmasını talep edebilir. Raporda, "Aynı tarih itibariyle aktarım hakkına sahip olan toplam katılımcı sayısının 29 bin 755 olduğunu gözönünde bulundurursak, katılımcıların yalnızca yaklaşık yüzde 0.2'sinin bu hakkı kullandığını görürüz. 
Buna bağlı olarak, katılımcıların bireysel emeklilik sözleşmesi imzaladıkları şirketleri değiştirip, birikimlerini başka şirketlere transfer etme yönünde ciddi bir eğilim taşımadığı ortaya çıkmaktadır" denildi. Aktarımların önümüzdeki dönemlerde şirketlerin hizmet kalitelerine ve özellikle fon performanslarına göre şekil kazanması bekleniyor. 

En fazla aktarım Aviva'da, fon oranı ise Anadolu'da Şirket Aktarım tutarı YTL Kişi sayısı Ak Emeklilik 2.718.641 1.492 Anadolu Hayat Emek. 20.197.248 1.551 Ankara Emeklilik 2.431.379 4.004 Aviva Hayat Emek. 19.037.886 4.750 Başak Emeklilik 771.905 355 Doğan Emeklilik 4.391.158 1.673 Garanti Emeklilik 865.599 256 Koç Allianz 4.714.956 843 Vakıf Emeklilik 751.400 381 Yapı Kredi Emeklilik 3.410.703 1.101 Toplam 59.290.875 16.406 

Kaynak EGM 

</TEXT>
</DOC>
