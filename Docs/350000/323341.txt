<DOC>
<DOCNO> 323341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/spo03.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi köpürdü 
</HEADLINE>
<TEXT>


Galatasaray Teknik Direktörü, Arif'i ıslıklayıp, Hasan Şaş'a tepki gösteren taraftarlara isyan etti. Rumen hoca, "Taraftarın işine gelmiyorsa ben de giderim" yorumunu yaptı 


'Çok çirkindi' 
NUMARALI tribünde oturan bir grup taraftarın Arif'i ıslıklayıp, Hasan Şaş'a tepki göstermesi Hagi'yi çileden çıkardı. Rumen teknik adam, sinirle kulübeden fırlayıp taraftarlara "Ne var " diye bağırdı ve kaşkolunu fırlattı. Hagi, basın toplantısında da tepkisini sürdürerek, "Bu oyuncular Galatasaray'a birçok başarı kazandırdılar. Yapılanlar çok çirkin ve üzücü" diye konuştu. 

'Saygı istiyoruz' 
HAGİ, kulübe kupalar kazandıran futbolcuların ayrı tutulması gerektiğini belirtti. Başarılı teknik adam, "Kendimi de dahil ederek daha fazla saygı istediğimizi söylemek istiyorum. Biz Galatasaray'a boş laf değil, hep başarılar getirdik. Kendimi çok kötü hissettim. Arif bu kulübe hayatını verdi. Yıllarca emeğini harcadı. Bu oyuncularla övünmek gerekir" ifadelerini kullandı. 

Kimler geldi geçti 
FUTBOLCU olmayı herkesin kolay sandığına dikkat çeken Hagi, "Çıkıp sahada koşsunlar ne kadar kolay olduğunu görsünler. Galatasaray'a gelip, milyarlar alıp hiç bir şey yapmadan gidenler oldu. Hiç bir oyuncum, hatta özellikle Arif bunu hak etmiyor" dedi. Bu arada Hagi, yarın UEFA'da düzenlenecek olan toplantıya katılmak üzere İsviçre'ye gidecek. 

'Taraftarlara yakışmadı' 

Arif'in üzüntüsü 
SARI - Kırmızılı takımın Avrupa'daki başarılarında büyük emeği olan Arif Erdem, futbol kariyerinin en zor dakikalarını dün gece yaşadı. Yıldız futbolcu, Galatasaray'da forma giydiği 15 yıl içinde ilk kez ıslıklandığını belirterek, "Yaşanmamışları yaşatanlar olarak bunları mı hak ettik Yapanların Galatasaraylı olduğuna inanmıyorum. Taraftarlara hiç yakışmadı" diye konuştu. 

'Galiba bilmiyorlar' 
ARİF, galibiyete rağmen tepki göstermenin anlamsız olduğunu belirtti. Yıldız futbolcu, "Bu insanlar sanırım Galatasaraylılığı bilmiyorlar. Yenilseydik tepkiyi anlardım. Ancak bu şartlarda çok şaşırtıcı" dedi. Kaptan Bülent de Arif'e destek vererek, "Takım 3 - 0 galipken, ıslıklamak anlamsız. Galatasaray taraftarına her zaman desteklemek yakışır" ifadelerini kullandı. 

Fenerbahçe bayrağı olay oldu 

İSTANBULSPOR - Galatasaray maçında tribüne asılan Fenerbahçe bayrağı ortalığı karıştırdı. Taraftarlardan gelen tepki üzerine emniyet güçleri devreye girerek bayrağı açan taraftarı dışarı çıkarttı. Bu arada Galatasaray tribünlerinde yer alan "Ölümüne" yazılı pankart da UEFA yetkililerinin isteği üzerine indirildi. 

OLİMPİYAT STADI GÖRÜCÜYE ÇIKTI 

Dev ekip 
UEFA, Şampiyonlar Ligi Finali öncesinde Olimpiyat Stadı'nı yakın takibe aldı. UEFA'nın altı kişilik ekibi, İstanbulspor-Galatasaray maçını izledi. 

İlk test 
SON teknolojinin kullanıldığı video board ilk kez denendi. Video board, skor tabelasının yanısıra pozisyonları tekrar görüntüleme özelliğine sahip. 

Yeni tribün 
OLİMPİYAT Stadı'nın yeni basın tribünü dün açıldı. Final için gelecek olan gazetecilerin, rahat çalışabilmesi için basın odası da büyütüldü. 

Zemin altında 
YEDEK kulübelerinde değişiklik yapıldı. Her iki takımın teknik ekipleri ve yedekleri zeminin bir metre altına indirilen yeni kulübelerde oturdu. 

Prova yaptılar 
ŞAMPİYONLAR Ligi'nde görev yapacak olan personel dün gece tam kadro işbaşındaydı. Özel eğitim alan 800 kişilik ekip, gün boyunca statta çalıştı. 


</TEXT>
</DOC>
