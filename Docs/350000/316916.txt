<DOC>
<DOCNO> 316916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun14.html </URL>
<DATE> 2005/02/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bakan çürük yumurta ateşine tutuldu .. 
</HEADLINE>
<TEXT>

     Nurettin ATMACA BAKÜ, DHA 

      GÜRCİSTAN'a yaptığı ziyarette Kahramanlık Anıtı'na gitmemesi nedeniyle diplomatik krize yol açan Rusya Dışişleri Bakanı Sergey Lavrov, Tiflis'te protestocuların tepkisiyle karşılaşırken, kendisine çürük yumurta atıldı. 
     Lavrov, Gürcistan Dışişleri Bakanlığı'na gelişinde protestocuların çürük yumurta ateşine tutuldu. 50 kadar protestocuya polis tarafından müdahale edildiği ve bazıları gözaltına alındı. 
     Gürcistan Cumhurbaşkanı Mihail Saakşvili,soğuk geçen görüşmelerden sonra basın sözcüsü aracılığıyla Tiflis'te yaptığı açıklamada, Rusya ile olan sorunlarda kesin anlaşmaya varmak için henüz şartların uygun olmadığını söyledi. Gürcistan'daki Rus askeri birliklerinin ülkeden çıkartılması ve Rusya ile sınır güvenliği konularında uluslararası kurallara ve devletlerarası ilişkilere aykırı durumların sürdüğünü belirten Saakaşvili,bu sorunlarla ilgili görüşmelerin sürdürüleceğini söyledi. 
     Rus Bakan Sergey Lavrov da görüşmelerden sonra Gürcü-Abhaz ve Gürcü-Osetin sorunlarına Rusya'nın yardımcı olabileceğini ancak, tarafların vereceği kararlarda etkili olamayacaklarını anlattı. 
     Rusya'nın bu sorunların çözümü için Birleşmiş Milletler ve Avrupa Güvenlik ve İşbirliği Teşkilatı AGİT çerçevesinde oluşturulan mekanizmalar içinde yer aldığını hatırlatan Lavrov, Gürcistan'ın eski Başbakanı Zurap Jvaniya ve tanınmamış Güney Osetya Cumhuriyeti Başkanı Edvard Kokoyti arasında başlatılan barış görüşmelerinin sürdürülmesini istediklerini söyledi. 
     Gürcistan'ın eski cumhurbaşkanı Edvard Şevardnadze ise,Lavrov'la yaptığı görüşmeden sonra Rusya'nın Gürcistan hakkındaki emperyalist siyasetinin halen devam ettiğini ve bu tutumun değiştirilmesi gerektiğini söyledi. Şevardnadze, "Rusya'nın askeri üsleri Gürcistan'dan ne kadar çabuk ayrılırsa bu,Moskova için o kadar iyi olur'' dedi. 
     
</TEXT>
</DOC>
