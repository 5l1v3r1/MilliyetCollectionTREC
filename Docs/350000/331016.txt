<DOC>
<DOCNO> 331016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun04.html </URL>
<DATE> 2005/04/07/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Clinton Papa da bazı hatalar yaptı ve karışık bir miras bıraktı 
</HEADLINE>
<TEXT>

     Papa İkinci Jean Paul'ün yarın yapılacak cenaze törenine katılmak için Roma'ya giden ABD eski başkanlarından Bill Clinton, Papa'nın da herkes gibi bazı hatalar yaptığını ve karışık bir miras bıraktığını söyledi. 
     ABD Başkanı George W. Bush'un heyetiyle birlikte, Air Force One uçağıyla Roma'ya giderken gazetecilerin sorularını yanıtlayan Clinton, Papa'nın otoriteyi merkezileştirdiği ve çok muhafazakar bir teolojik doktrin uyguladığı eleştirisinde bulundu. 
     Bu konuda tartışmalar olacağını savunan Clinton, ''Papa döneminde Katolikler'in sayısı 250 milyona ulaşmış olabilir. Ancak rahiplerin sayısı artmadı. O da hepimiz gibi biriydi. Karışık bir miras bıraktı'' dedi. 
     Beyaz Saray'daki görevini bıraktığı günden bu yana ilk kez, ABD başkanlarına tahsis edilen Air Force One uçağına binen Clinton, ''Bu uçağa bir daha bineceğimi hiç düşünmemiştim. Çok iyi zaman geçirdim. Ben buradayken olmayan hindi burgerler de vardı. Eğer bana da hindi burger verselerdi, kalp ameliyatı geçirmeyebilirdim'' diye konuştu. 
     
</TEXT>
</DOC>
