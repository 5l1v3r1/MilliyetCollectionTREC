<DOC>
<DOCNO> 328311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas18.html </URL>
<DATE> 2005/03/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Oktay Sinanoğlu Türkçe yok olmadan yabancı dille eğitime son verilmeli 
</HEADLINE>
<TEXT>

     Kimya ve moleküler biyokimya konusunda dünya çapında üne sahip Prof. Dr. Oktay Sinanoğlu, ''Türkçe yok olmadan okullarda yabancı dille eğitime son verilmeli'' dedi. 
     Bağımsız Toplumsal Hareket Derneği'nce Bilgi Üniversitesi Kuştepe Yerleşkesi'nde düzenlenen ''Bilim, Eğitim, Dil ve Gerçek Küreselleşme'' konulu toplantıda konuşan Prof. Dr. Sinanoğlu, Türkiye'deki okullarda yabancı dille eğitim verilmesini eleştirdi. 
     Prof. Dr. Sinanoğlu, ''dünyanın hiçbir yerinde Türkiye'de olduğu gibi tarzanca bir İngilizce öğretmek için gençlere hazırlık sınıfı okutulmadığını'' kaydederek, ''Türk gençlerinin kendi ülkelerinde yabancı durumuna düşürüldüğünü'' öne sürdü. 
     ''Avrupa'da, İngiltere'nin dışında başka bir ülkede okullarda İngilizce eğitim yapılmadığını'' da ileri süren Prof. Dr. Sinanoğlu, şu görüşleri dile getirdi 
     ''Türkiye'de gençlere, İngilizce eğitimi adı altında kimlikleri unutturuluyor, insanlar bilinçsizleştiriliyor. Türkçe bir iki nesil sonra yok olmadan okullarda yabancı dille eğitime son verilmelidir. Onun yerini yabancı dil takviyeli Türkçe fen liseleri veya süper liseler düzeni almalı. Türkçe bilim ve teknik yayınları telif ve tercüme, dergi ve kitaplar , devlet ve çeşitli kuruluşlarca teşvik edilmeli. Türk Devleti'nin birinci görevi Türkçe'nin ilelebet yaşatılmasını sağlamak olmalıdır.'' 
     
</TEXT>
</DOC>
