<DOC>
<DOCNO> 344583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy15.html </URL>
<DATE> 2005/05/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Naim Şahin Netice itibarıyla Öcalan'ın yargılanması yenilenecektir 
</HEADLINE>
<TEXT>

     AK Parti Genel Sekreteri İdris Naim Şahin, AİHM’in terör örgütü elebaşı Abdullah Öcalan ile ilgili kararıyla ilgili olarak, "Netice itibariyle yargılama yenilenecektir, ama dosya üzerinden ama uygulamalı olarak... Kararın ayrıntısı ve resmi olarak intikalinden sonra daha sağlıklı değerlendirme yapılacağına inanıyorum" dedi. 
     Şahin, düzenlediği basın toplantısında partisinin dün yapılan Merkez Karar ve Yönetim Kurulu MKYK toplantısında yapılan değerlendirmelere ilişkin bilgi verdi. 
     Toplantıda iç ve dış siyasi gelişmelerin yanı sıra teşkilat çalışmalarının da ele alındığını kaydeden Şahin, Başbakan Recep Tayyip Erdoğan’ın bu konularda açıklamalarda bulunduğunu anlattı. 
     Şahin, dış politikadaki gelişmelerden söz ederken, Avrupa Konseyi Liderler Zirvesi nihai bildirisinde ilk kez "Din karşıtlığı, din ayrımcılığı ve hoşgörüsüzlüğü kınayan bir tespitte bulunulduğunu" ifade ederek, bu konuda Başbakan Erdoğan’ın aktif ve etkin bir rol üstlendiğine dikkati çekti. 
     Toplantıda, esnafın ve çiftçinin sorunlarını da ele aldıklarını belirten Şahin, bu çerçevede tarımsal girdiler arasında önemli bir yer tutan gübre ve mazot fiyatlarının da gündeme geldiğini kaydetti. 
     Şahin, "Gerek mazot fiyatının bir miktar daha ucuzlatılması gerekse gübrede dar alanlı bir piyasa varlığına ilişkin iddiaların üzerinde durulması ve gübre konusunda ithalatçı ve üretici kurumlar açısından rekabetin sağlanmasına ve fiyatların daha aşağı çekilmesine yönelik ayrıntılı çalışmalar yapılması üzerinde durulmuş ve bu konuda hükümetimize tavsiyeler iletilmiştir" diye konuştu. 
     MKYK toplantısında iç güvenlikte özellikle büyük kentlerde ortaya çıkan rahatsızlık verici gelişmelerin de ele alındığını kaydederek, son dönemde polisin gerçekleştirdiği başarılı operasyonlar ve önleyici çalışmalar üzerinde durulduğunu da ifade etti. Şahin, toplantıda teşkilat çalışmalarının da değerlendirildiğini bildirdi. 
     
     ÖCALAN İLE İLGİLİ KARAR 
     İdris Naim Şahin, bir gazetecinin, MKYK’da Adalet Bakanı Cemil Çiçek’in Öcalan dosyasının yeniden açılacağı ancak yeniden yargılama yapılmayacağına ilişkin bir değerlendirmede bulunduğuna ilişkin gazete haberlerine dikkat çekmesi üzerine şunları söyledi 
     "Ülkemizdeki hukukçular bu konuda değişik yorumlarda bulunmaya devam ediyorlar. Bu kararın muhatabı ne AK Parti’dir ne de tek başına devletin bir organıdır. Bu kararın muhatabı yasaması, yürütmesi, yargısıyla topyekun Türkiye Cumhuriyeti devletidir. Olaya bir bütün olarak bakmak ve iç politika malzemesi yapmadan yaklaşmak gerektiğini düşünüyoruz." AİHM’in aldığı kararda özü itibariyle yargılanmanın yenilenmesinin belirtildiğine dikkati çeten Şahin, yargılamanın "Bilfiil uygulamalı olarak mı yoksa dosya üzerinden mi yenileneceğinin" tartışıldığını kaydetti. 
     Şahin, "Bu sorunun cevabını bizim yargı organlarımız karar kendi önüne gelince vereceklerdir. Bu oluncaya kadar yapılan her değerlendirme inanıyorum ki iyi niyetle, konuya açıklık getirmeye yönelik değerlendirmelerdir. Adalet Bakanımızın da başka hukukçu kimliği olan ya da olmayan, konuya ilgili duyan herkesin yaptığı değerlendirmeler inanıyorum ki toplumumuzun merakını gidermeye yönelik iyi niyetle yapılmış değerlendirmelerdir" diye konuştu. 
     İdris Naim Şahin, "Netice itibariyle yargılama yenilenecektir, ama dosya üzerinden ama uygulamalı olarak... Kararın ayrıntısı ve resmi olarak intikalinden sonra daha sağlıklı değerlendirme yapılacağına inanıyorum" dedi. Şahin, aynı konuya ilişkin bir başka soru üzerine Anayasa’ya göre uluslararası sözleşmelerin Türkiye’yi bağlayıcı nitelik taşıdığını belirterek, AİHM’in kararının uluslararası norm açısından bağlayıcılığı olan bir karar olduğunu ifade etti. 
     
     LEYLA ŞAHİN DAVASI 
     İdris Naim Şahin, "Toplantıda başörtüsü sorunu ve bazı milletvekillerinin Leyla Şahin davasıyla ilgili olarak hükümetin AİHM’e gönderdiği savunmaya ilişkin tepkileri gündeme geldi mi " sorusu üzerine, konunun kısa bir şekilde gündeme geldiğini belirterek, şöyle dedi 
     "Kuşkusuz bir dava olduğuna göre ortada bir sorun var. Bir Türk yurttaşı ülkesinde veya uluslararası mahkemede bir hak arıyorsa veya bir haksızlığa uğradığını ifade ediyorsa orada bir sorun ve sıkıntının varlığını düşünmek ve kabul etmek durumundayız. 
     Burada davacı da bizden davalı da bizden. Gönül arzu ederdi ki Türk insanı devletiyle davalı olmasın, hele hele bu davasını uzak diyarlara taşımak mecburiyetinde kalmasın. Hükümetimiz doğal olarak devletin ciddiyeti ve tutarlığını, devamlılığı açısından görevini yapmıştır. Uygulamayı savunmuştur, savunmaya devam etmiştir. Konuyu eleştiren milletvekili arkadaşlarımız ya da söz söyleyen her ülkemiz insanı da olaya katkı yapmaya çalışmıştır. Her iki taraf da kendi açısından bize göre doğruyu yapmıştır." Türkiye’nin büyüyen, dünyada hızla yükselen dinamik bir ülke olduğuna dikkati çeken Şahin, "Ancak bir taraftan da ne yazık ki kendi gücünü, büyüme hamlesini yine kendi ayak bağlarıyla veya kendi ayağına bağladığı yanlışlıklarla kesen, hızını azaltan bir ülke. Bugün için baktığımızda keşke yurttaşıyla daha az davalı-davacı bir ülke olmayı başarabilsek" diye konuştu. 
     Şahin, parti olarak yurttaşıyla barışık, uyumlu bir devleti, ülke yönetimini gerçekleştirmeyi hedeflediklerini ve bu yönde adım attıklarını anlattı. 
     Leyla Şahin’in daha önce Tıp Fakültesi öğrencisi olduğuna dikkati çeken Şahin, "Leyla Şahin veya Leyla Şahin gibiler okula devam edebilse, Leyla Şahin bugün doktor olurdu. Bugün uzmanlığını da bitirerek, Bingöl’de, Bitlis’te, Hakkari’de bir açığı eksiltmiş olurdu" diye konuştu. 
     
</TEXT>
</DOC>
