<DOC>
<DOCNO> 340114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun22.html </URL>
<DATE> 2005/05/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Putin ve Schröder'den Alman gazetesine ortak demeç... 
</HEADLINE>
<TEXT>

     Rusya Devlet Başkanı Vladimir Putin, Almanları hayatı boyunca hiçbir zaman düşman olarak görmediğini söyledi. 
     Putin, 2. Dünya Savaşı’nın sona ermesinin 60. yıldönümü vesilesiyle Almanya Başbakanı Gerhard Schröder ile birlikte Bild gazetesine ortak demeç verdi. 
     Putin, ailesinin savaşa katılmasına rağmen hiçbir zaman Almanlardan nefret etmediğini belirterek, "Ben Almanları hiçbir zaman düşman olarak görmedim. Ailem bana her zaman insanların, sade askerlerin suçu olmadığını, sadece rejimler tarafından savaşa sürüldüklerini söylerdi" dedi. 
     Eski Kızıl Ordu’da görev yapan askerleri de Nazi rejimini yok etmeyi başardıkları için "kahramanlar" olarak nitelendiren Putin, Stalin’in de vahşi bir insan olduğunu, ancak yaptıklarının Nazi rejimi ile kıyaslanamayacağını söyledi. 
     Savaş sırasında Almanlar dahil tüm halkların büyük acı çektiğini ifade eden Putin, ancak savaşı kendilerinin başlatmadığını, bu nedenle eski Sovyetler Birliği’nin bu acılardan sorumlu tutulamayacağını kaydetti. 
     Putin, 1. Dünya Savaşı sırasında da dedesinin, kendi yaraladığı Avusturyalı bir askeri daha sonra dayanamayarak sargı beziyle sardığını ve yanından ayrılırken öptüğünü anlattı. 
     Schröder de, bir zamanlar birbirlerine düşman olan halkların bugün dostluk içinde işbirliği yapmalarının kendisi için her zaman bir mucize gibi göründüğünü belirterek, "Savaşın sonunda tek bir görüş vardı Bir daha hiçbir zaman savaş ve şiddet olmamalı" diye konuştu. 
     Fakir bir aileden geldiğini ve savaş sırasında Romanya’da ölen babasının mezarını ziyaret etmesinin kendisini derinden etkilediğini belirten Almanya Başbakanı Schröder, dünyanın bugüne kadar gördüğü en büyük savaşı Almanya’nın başlattığını, şimdiki kuşağın bu savaştan dolayı suçlanamayacağını, ancak bundan dolayı sorumluluk taşıdığını söyledi. 
     Böyle bir savaşın hiçbir şart altında tekrarlanmaması gerektiğini kaydeden Schröder, "Sadece tarihin bilincinde olan insanlar, eskiden yapılan hataları tekrarlamazlar" dedi. 
     
</TEXT>
</DOC>
