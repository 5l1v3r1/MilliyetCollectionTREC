<DOC>
<DOCNO> 315446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy25.html </URL>
<DATE> 2005/02/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Arınç Organ bağışı için kendimi hazır hissetmiyorum 
</HEADLINE>
<TEXT>

     TBMM Başkanı Bülent Arınç, organ bağışı konusunda ''kendisini henüz hazır hissetmediğini'' söyledi. 
     AK Parti Bursa Milletvekili Zafer Hıdıroğlu öncülüğünde düzenlenen ''organ bağışı'' kampanyası, TBMM'de düzenlenen törenle başladı. 
     Törende konuşma yapan TBMM Başkanı Bülent Arınç, milletvekilleri öncülüğünde benzeri çalışmalara Meclis'in evsahipliği yapmasının kendisini sevindirdiğini, her yıl Mayıs ayında Kızılay'a kan bağışında bulunulduğunu hatırlattı. Milletvekillerinin 1-2 ay önce de diyabete dikkati çekmek üzere güzel bir etkinlik gerçekleştirdiğine işaret eden Arınç, bugün de önemli bir kampanya başlatıldığını belirtti. 
     Organ bağışı konusunda başarılı hekim ve hastaneler olduğunu kaydeden Arınç, 12 bin hastanın doku ve organ beklediğini, bunun çok az bölümünün karşılanabildiğini söyledi. Organ ve doku bağışı konusunda çıkarılan yasanın çok fazla yararlı olmadığı ve işlemediğini anlatan Arınç, bu yasanın güne uyarlanması amacıyla değişikliğinin gündeme gelebileceğini söyledi. 
     Tıbben ölümü kesinleşmiş, beyin ölümü noktasına gelmiş hastalardan alınan organ ve doku naklinin yanı sıra insanların 2 şahidin huzurunda organlarını bağışlayabileceğine dikkati çeken Arınç, şöyle konuştu 
     ''Bu konu, kan vermeye, kan şekerini ölçtürmeye de benzemiyor. Nihayet karaciğerden, kalpten, böbrek ve diğer organlardan istifade edilmek üzere bir başka canlıya bağışta bulunmaya herkesin kendini hazır hissetmesi gerekir. Ben bu konuda henüz kendimi hazır hissetmiyorum. Burada bana bir şey imzalatmak isterlerse biraz daha düşünmeye ihtiyacım var diyeceğim. Baştan bunu söyleyeyim. Başka bir şeyi anında yerine getirmem mümkün. Ama bu yıl kan veremedim. Ani tansiyon düşüklüğüne yol açtı geçtiğimiz yıllarda, o nedenle çekiniyorum. Ama bütün gönlümle inanıyorum ki, bu iş doğrudur. Yani doku ve organ nakli konusunda atılacak her adım doğrudur ve gereklidir. İnancımız bakımından da manevi tatmin duymak açısından da bir insanın buna inanması gerekir. Bu konuda Diyanet İşleri Başkanlığı'nın bir görüşü var.'' 
     
     ''HOCAM BANA BİRAZ TERAPİ YAPARSA...'' 
     Arınç, toplantıya katılan eski Diyanet İşleri Başkanı ve TBMM Milli Eğitim Komisyonu Başkanı Tayyar Altıkulaç'ın, ''manevi açıdan hiçbir şeyin düşünülmemesi gerektiğini'' ifade ettiğini belirterek, organlarını da bağışladığını vurguladı. 
     ''Hocam bana biraz daha terapi yaparsa ben de bu konuda inşallah önümüzdeki günlerde gerekeni yapacağım'' diyen Arınç, Özel Kalem Müdürü'nün ''kendisinden daha korkak olduğunu'' ve ''biraz daha düşünmeye ihtiyacım var'' dediğini aktardı. 
     Arınç, Meclis'in bu tür yararlı ve toplum için gerekli hizmetleri yapacağını belirterek, tüm milletvekillerini kutladı. Arınç, ''Kampanyamız hayırlı olsun, başarılı olsun. Guinnes rekorlar kitabına girmek elbette çok önemli ama toplum olarak bu konuda duyarlı olmamamız daha önemli'' diye konuştu. 
     
     ''ORGAN BAĞIŞI KOLAYLAŞACAK'' 
     Törene katılan Sağlık Bakanı Recep Akdağ, organ bağışının, TBMM çatısı altında konuşulacak ve buradan başlatılacak kadar önemli olduğunu belirterek, ''Bunun önemini biliyoruz ama organ bekleyenler ve onların aileleri daha iyi biliyor'' dedi. 
     Yüreğinde insan sevgisi olan Türk halkının bilgilendikçe organ bağışına ilgisinin de artacağını kaydeden Akdağ, bakanlık olarak bu yöndeki çalışmaları sonucu 2 yılda organ bağışında bulunanların sayısında artış olduğunu bildirdi. 
     Organ bağışını kolaylaştırmak ve bu alandaki sıkıntıları önlemek amacıyla yasal değişiklik üzerinde çalıştıklarını anlatan Akdağ, canlı olarak organını bağışlayan kişilerden tetkik ücreti alınmayacağını belirtti. 
     Akdağ, kampanyaya katılarak organlarını bağışlayacağını ifade ederek, tüm milletvekili arkadaşlarını da bağışta bulunmaya çağırdı. 
     
     ''BÖCEKLER YİYECEĞİNE...'' 
     Kampanyaya öncülük eden AK Parti Bursa Milletvekili Zafer Hıdıroğlu da Türkiye'nin organ bağışı konusunda çok geride olduğunu, başka ülkelerde yüzde 20-30 olan bağış oranının Türkiye'de yüzbinde 1.5 düzeyinde olduğuna dikkati çekti. Hıdıroğlu, Bursa'da yerel bir televizyon kanalı ile başlatılan kampanyada bin 713 kişinin toplu olarak organ bağışında bulunduğunu hatırlatarak, bununla Guinnes rekorlar kitabına girildiğini bildirdi. 
     CHP Bursa Milletvekili Kemal Demirel ise organ bağışının hayat kurtardığını ifade ederek, herkesi kampanyaya katılmaya davet etti. 
     Kampanyaya katılan bazı milletvekilleri organlarını bağışladı. AK Parti Bitlis Milletvekili Vahit Kiler, İstanbul Milletvekilleri Gülseren Topuz ve Muharrem Karslı da organlarını bağışladı. Karslı, ''öldükten sonra böcekler yiyeceğine işe yarasın. O nedenle ne var ne yok hepsini bağışladım. Dini bütün bir insanım. Organ bağışında dinen bir sakınca yok'' dedi. 
     
</TEXT>
</DOC>
