<DOC>
<DOCNO> 323413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko07.html </URL>
<DATE> 2005/03/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türkiye turizmde en cazip ülkeler arasında... 
</HEADLINE>
<TEXT>

     Avrupa'nın en büyük turizm şirketi TUI'ye göre Türkiye, turizmde bu yıl yine en cazip ülkeler arasında yer alıyor. 
     TUI'nin, 2004-2005 turizm sezonunu içeren raporuna göre, Türkiye'de bu turizm sezonunda talep patlaması yaşanacak. 
     TUI, en çok tercih edilen ülkelerin başında İspanya'nın geldiğini ve İspanya'yı da Türkiye'nin izlediğini bildirdi. Gerek İspanya, gerekse Türkiye, bu yılki turizm sezonunun en gözde ülkeleri olarak yer alacak. 
     TUI, bu yıl Avrupa'daki turizm hareketlerinin, geçen yıldan daha fazla artış göstererek, yüzde 5.3 oranında büyüyeceğini açıklarken, İspanya ve Türkiye'ye yönelik talep artışının, bu yükselişte önemli bir role sahip olduğunu bildirdi. 
     
     TÜRKİYE'YE TALEPTE YÜZDE 15 ARTIŞ... 
     TUI'nin rezervasyon talep tespitlerine göre, 2005 yılı, Türkiye turizmi için 2004 yılından daha iyi olacak ve Türkiye'ye bu yıl, geçen yıldan enaz yüzde 15 daha fazla turist gelecek. 
     Talep artışı açısından Türkiye'yi, Portekiz, Tunus ve Fas gibi ülkeler izleyecek. 
     TUI'ye göre, bu yıl genel olarak turizm sezonunda bir hareketlenme ve canlılık beklenirken, devamlı artış gösteren rezervasyon trendini tersine çevirecek bir olumsuz unsurun da bulunmadığı belirtiliyor. 
     Avrupa'dan Türkiye gibi ülkelere olan turistik talebin artmasında, avro'nun değer kazanmasının da etkisinin olduğu belirtiliyor. 
     Bulgaristan ve Mısır'a olan turizm talebinin ise beklentilerin altında kaldığı kaydediliyor. 
     
     TSUNAMİ ETKİSİ... 
     Bu arada, Güney Asya'daki tsunami felaketinin ardından, bu bölgedeki ülkelere yönelik turistik faaliyetin ivme kaybettiği belirtilirken, Şubat ayından sonra, bu bölge ülkelerine olan talebin az da olsa artış göstermeye başladığı kaydedildi. 
     
</TEXT>
</DOC>
