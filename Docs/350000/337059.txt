<DOC>
<DOCNO> 337059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy40.html </URL>
<DATE> 2005/04/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Dışişleri'nden "sözde soykırımı" kabul eden Rusya'ya kınama .. 
</HEADLINE>
<TEXT>

     Rusya Federasyonu Federal Meclisi Devlet Duması'nın 22 Nisan 2005'te sözde Ermeni soykırımı hakkında kabul ettiği açıklama, Dışişleri Bakanlığı tarafından kınanarak, reddedildi. 
     Bakanlıktan yapılan yazılı açıklamada, şöyle denildi 
     ''Türklerin ve Ermenilerin karşılıklı büyük acılarına neden olan olayların çarpıtılarak bir soykırım olarak takdimi, üstelik bunun Birinci Dünya Savaşı sırasında yaşananları en iyi şekilde hatırlaması gereken bir ülke parlamentosu tarafından yapılması anlaşılamaz bir davranıştır.'' Federal Meclis Devlet Duması'nın kabul ettiği açıklamanın, iki ülke arasında her alanda önemli ilerleme kaydeden ilişkilerin vardığı düzey ile bağdaşmadığı belirtilen açıklamada, şunlar kaydedildi 
     ''Türkiye, tarihte yaşanan tartışmalı olaylar hakkında en sağlıklı kararı tarihçilerin vereceğine inanmaktadır. Bu amaçla 1915 dönemine ilişkin gelişme ve olaylar hakkında Türk ve Ermeni tarihçiler tarafından, ilgili üçüncü ülke arşivlerindeki belgelerin de incelenerek gerçeğin ortaya çıkarılması konusunda iyi niyetli bir girişimde bulunmuştur. 
     Federal Meclis Devlet Duması'nın ülkemizin bu yoldaki iyi niyetli girişimine destek vermek yerine, halklar, özellikle yeni nesiller arasında dostça duyguların yeşertilmesi ihtiyacına ters düşen bir açıklama yapması bölgemizde barışın, istikrarın tesis edilmesi ve iyi komşuluk ilişkilerinin geliştirilmesi açısından da talihsizdir.'' 
     
</TEXT>
</DOC>
