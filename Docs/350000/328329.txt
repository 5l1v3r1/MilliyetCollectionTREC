<DOC>
<DOCNO> 328329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/ekonomi/eko04.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı tatilden döndü dolar fırladı 
</HEADLINE>
<TEXT>


Paskalya tatilinin ardından piyasaya dönen yabancıların bono satıp dolar alması, kuru 1.40'a yükseltti. Yabancıların dolar talebinin sürdüğü görülüyor 

SONGÜL HATISARU Finans atölyesi 

Para ve sermaye piyasamızda geçen perşembeden bu yana Paskalya tatili nedeniyle yabancıların işlemleri azınlıktaydı. Ancak yabancı işlemcilerin tatilden dönmesiyle iç piyasada kur dalgalandı. Pozisyonlarının bir bölümünü azalttığı gözlenen yabancıların talebiyle dolar YTL karşısında dün bir ara 1.4 seviyesine kadar yükseldi. 
Yabancıların bono ve borsada satıcı olması bu piyasaları da dalgalandırdı. Dolarda alım yönündeki işlemlerde özellikle JP Morgan ve Deutsche Bank'ın aktif olduğu gözlemlendi. Gösterge bono faizi yüzde 17.80 seviyesine yükselirken borsa da kayıp yüzde 1.5'i buldu. Gösterge 2030 vadeli Türk eurobondunun fiyatı da 131 dolar seviyesine geriledi. 

Satış baskısı artabilir 
Bono piyasasında faizlerin yüzde 18 seviyesinin üzerine çıkmakta zorlanacağı tahminleri yapılıyor. Geçen haftanın son günlerinde Paskalya tatilinin etkisiyle piyasada yerli işlemlerin ağırlığıyla bir miktar alım vardı. 
Ancak tatil döneminin bitmesinen ardından yabancı çıkışının devam ettiğinin görülmesi nedeniyle bu çıkışın hızlanması durumunda faizde bu seviyenin üzerine çıkılma olasılığı küçümsenmeyecek kadar fazla. Bizim tahminimiz ise piyasalarda özellikle bugünden başlamak üzere Amerika'dan gelecek yoğun verilerin gelişmekte olan piyasalardaki satış baskısını artırabileceği yönünde. 
Dolayısıyla faiz yüzde 18 seviyesini haftanın ikinci yarısında test edebilir. Piyasalarda FED'in faizi 0.25 puan artırmasına karşın enflasyona vurgu yapmasının getirdiği yeni sürecin yarattığı dalgalanma sürüyor. Gelişmekte olan piyasalarda yaşanan satış baskısında FED'in yaz aylarını beklemeden ölçülü artırımdan vazgeçebileceği tedirginliği etkili oluyor. 

Dengelenme zaman alacak 
FED'in enflasyona vurgu yapması nedeniyle rezerv para birimi doların faizinin artacağının düşünülmesi bu para birimine talep yaratıyor. 22 Mart tarihinde 1.3250 seviyesinde bulunan dolar FED'in kararını açıkladığı tarihten bu yana euro karşısında yüzde 2.5 oranında değer kazandı. 
Dün itibariyle euro dolar kurunun 1.2915'e geriledi. FED'in faiz artırımlarının sürmesi durumunda geçen yıl sonlarında gündeme gelen 1.40'lık euro dolar paritesinin artık uzak bir hedef olduğu görülüyor. 

Borsada satış baskısı kalıcı hale geldi İMKB'de de yabancı işlemlerin ağırlık etkisiyle yüzde 1.5 kayıp vardı. İMKB 100 Endeksi yüzde 362 puanlık düşüşle 24.479 puan seviyesine geriledi. Turkcell hisselerinin Sonera'ya satışında çağrı mufayetinin bir zorunluluk olarak öne sürülmesinin yarattığı belirsizliğin de borsadaki düşüşte etkili olduğu söyleniyor. IMF ve AB tarafında hükümet kanadında işlerin hızlandığına yönelik gelişmeler gözlense de piyasa oyuncuların şimdilik bu gelişmeleri gözardı ettiği gözleniyor. Fakat bizce yurtdışından gelen satış baskısı azaldıkça piyasalar bu gelişmelere olumlu yönde tepki verecek. 

İstihdam verisi 
Önümüzdeki günlerde ABD'den gelecek veriler ışığında parite için kesin konuşmak ise mümkün değil. 
ABD'de haftanın ikinci yarısında bugünden başlayarak son çeyrek büyüme revizyonu, kişisel gelirler, fabrika siparişleri ve daha da önemlisi cuma günü açıklanacak tarım dışı istihdam verileri yakından takip edilecek. 
Enflasyonun artabileceğine veya ekonomik aktivitenin hızlandığına ilişkin gelebilecek sinyaller gelişmekte olan piyasalardaki satış baskısını artırabilir. Tabi tersinin de geçerli olduğu unutulmamalı. 


</TEXT>
</DOC>
