<DOC>
<DOCNO> 312158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur53.html </URL>
<DATE> 2005/02/03/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Başkasına ait olan taksiyi satmaya çalışırken yakalandılar 
</HEADLINE>
<TEXT>

     Başkasına ait taksiyi hile yoluyla satmak isteyen 5 kişi suçüstü yakalandı. 
     AA muhabirinin aldığı bilgiye göre, kendisine ait tarlasını sattıktan sonra bir taksi alarak ticaret yapmak isteyen A.T. başkasına ait taksiyi kendisine satmaya çalışan kişiler tarafından dolandırılmak istendi. 
     Tarlayı 115 milyar liraya satan A.T. daha sonra Aydınlıkevler'de sahibini daha önceden tanıdığı bir galeriye gitti. Taksi olmadığını öğrendiği galeriden ayrılan A.T.'ye yaklaşık 2 saat sonra satılık bir taksi olduğu haberi geldi. Tekrar galeriye giden A.T, burada Davut U. ve Murat A. ile kendini Sevgi Topçu olarak tanıtan ve Sebiye A. olduğu sonradan öğrenilen kişilerle 06 T 6893 plakalı taksi için pazarlık yapmaya başladı. 
     Taksiyi 115 milyar liraya satın almak üzere anlaşan A.T. yanında bulunan 15 milyar lirayı kaparo olarak verdi. Paranın kalan kısmını vermek için de 1 gün süre isteyen A.T., ertesi gün söz konusu galeriye gittiğinde daha sonra gelmesinin istenmesi üzerine durumdan şüphelenerek araştırma yaptı. Taksinin gerçek sahibi olan Sevgi Topçu'nun yurtdışında olduğunu öğrenen A.T. emniyete dolandırıldığı iddiasıyla başvurdu. 
     İhbar üzerine harekete geçen Ankara Emniyet Müdürlüğü Yankesicilik ve Dolandırıcılık Büro Amirliği ekipleri, söz konusu galeride pusu kurarak A.T. ile birlikte dolandırıcı zanlılarını beklemeye başladı. Bir süre sonra paranın kalan kısmını almak için galeriye gelen Sebiye A. Murat A. ve Davut U. paraları teslim aldıkları sırada suçüstü yakalandılar. 
     Gözaltına alınan Sebiye U.'nun yapılan üst aramasında, Sevgi Topçu adına düzenlenmiş ancak üzerinde zanlının kendi resmi bulunan nüfus cüzdanı ele geçirildi. 
     A.T'den alınan 100 milyar lira iade edilirken, zanlıların emniyetteki ifadelerinden operasyona devam eden polisler, olayla ilgisi olduğu tespit edilen Durbey C. ile telefonla irtibata geçtiler. 
     Ulus-Yenimahalle minibüs duraklarında sözleşilen yerde önlem alan polisler, burada durumundan şüphelendikleri Cemil Ç.'yi takibe aldılar. 
     Taksiye bineceği sırada Cemil Ç.'yi yakalayan polisler, taksi sürücüsünün ise Durbey Ç. olduğunu tespit ettiler. Bunun üzerine iki zanlı ifadeleri alınmak üzere emniyete götürüldü. 
     
</TEXT>
</DOC>
