<DOC>
<DOCNO> 320273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun10.html </URL>
<DATE> 2005/03/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İsrail Abbas doğru yolda... 
</HEADLINE>
<TEXT>

     İsrail Başbakan Yardımcısı Şimon Peres, Filistin lideri Mahmud Abbas'ın yönetiminin doğru yolda olduğunu söyledi. 
     Tel Aviv'de Cuma günü düzenlenen bombalı saldırının ardından yapılan ilk üst düzey toplantıda, dün akşam Filistinli kabine üyesi Muhammed Dahlan ile bir araya gelen Peres, Filistinlilerin, düzenin sağlanmasında ileri adımlar attıklarını belirtti. 
     İsrail ordu radyosuna konuşan Peres, Filistinli güvenlik kuvvetlerinin, İsraillilere yönelik saldırıları engellemek için Gazze Şeridi'ne konuşlandırılmasını örnek göstererek, ''Bir şans var ve Filistinliler takdir edilecek şeyler yaptılar'' dedi. 
     Barış çabalarını engellemeye çalışanların bulunmasının kendisini şaşırtmadığını ifade eden Peres, Dahlan'la, Gazze'deki Yahudi yerleşkelerinden çekilme işleminin tamamlanmasının ardından, bölgedeki 1000 hektarlık sera alanının Filistinlilere devredilme ihtimalini görüştüklerini kaydetti. 
     
</TEXT>
</DOC>
