<DOC>
<DOCNO> 318573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy17.html </URL>
<DATE> 2005/02/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gül Ortadoğu'da barış çabalarına aktif katkıda bulunmaya devam edeceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ortadoğu'da barış ve istikrara ulaşılması yolunda yakalanan ivmenin kaybedilmemesi için taraflara ve tüm uluslararası topluma büyük sorumluluklar düştüğünü belirterek, Türkiye'nin, barış çabalarına aktif katkıda bulunmaya devam etmeye kararlı olduğunu kaydetti. 
     Gül, Ortadoğu'daki son gelişmelere ilişkin yaptığı yazılı açıklamada, İsrail Başbakanı Ariel Şaron ile Filistin Ulusal Yönetimi Başkanı Abu Mazen arasında Şarm el Şeyh'te düzenlenen zirvede tarafların karşılıklı ateşkes ilanının ardından, bölgede vuku bulan olumlu gelişmelerin memnuniyetle karşılandığı belirtti. 
     İsrail hükümetinin, Gazze Şeridi'nin tamamından ve Batı Şeria'nın bir kısmından tek taraflı çekilmesini öngören ''Disengagement'' planının uygulanmasına ilişkin yasa tasarısını kabul ettiğini hatırlatan Gül, böylece söz konusu planın hayata geçirilmesi yönünde önemli bir yolun katedildiğini bildirdi. 
     Yeni Filistin Hükümeti'nin Yasama Konseyi'nde yapılan oylamayla kabul edildiğini kaydeden Gül, ''Teknokrat niteliği ağır basan bu hükümeti, Filistin liderliğinin reformlar konusundaki kararlılığının bir göstergesi olarak değerlendiriyor ve kendilerine başarılar diliyoruz'' dedi. 
     İsrail'in, güven arttırıcı önlemler çerçevesinde Filistinli mahkumları serbest bırakması ve zamanında Gazze Şeridi'ne gönderilen bazı Filistinlilerin Batı Şeria'ya dönüşüne izin vermesinin de memnuniyet verici olduğunu ifade eden Gül, önümüzdeki dönemde benzeri güven arttırıcı adımların karşılıklı olarak sürdürülmesinin yararlı olacağını kaydetti. 
     Gül, tarafların bazı kentlerin güvenlik sorumluluğunun Filistin tarafına devri konusunda görüşmelere devam ettiklerini, bu temasların en kısa sürede olumlu şekilde tamamlanmasını da temenni ettiklerini belirtti. 
     Mısır ve Ürdün'ün İsrail ile diplomatik ilişkilerini yeniden büyükelçi seviyesine yükseltme yolundaki kararını da memnuniyetle karşıladıklarını kaydeden Gül, ''Ortadoğu'da barış ve istikrara ulaşılması yolunda yakalanan ivmenin kaybedilmemesi için taraflara ve tüm uluslararası topluma büyük sorumluluklar düşmektedir. Türkiye, bu çerçevede tarafların barış çabalarına aktif katkıda bulunmaya devam etmeye kararlıdır'' dedi. 
     
</TEXT>
</DOC>
