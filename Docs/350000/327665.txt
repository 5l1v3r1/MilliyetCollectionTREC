<DOC>
<DOCNO> 327665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/axspo01.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew teşhisi 
</HEADLINE>
<TEXT>


Norveç Milli Takımı'nın Teknik Direktörü Hareide, baskı nedeniyle yıldız golcünün kendisini ispatlamaya çalıştığını bunun da zarar verdiğini söyledi 

İRFAN KURTULMUŞ 


Norveç medyası, Moldovya maçı için Norveç Milli Takımı'nın kampında bulunan John Carew'in Beşiktaş'taki durumunu sorguladı. Dünya Kupası elemeleri için Münih'te çalışmalarını sürdüren Norveç ekibinde yer alan golcü, medyadan dert yandı. VG gazetesine konuşan Carew, son zamanlarda yaşadığı olaylar ve hakkında yazılan asılsız haberleri anlamakta güçlük çektiğini belirtti. 

Bedel ödüyor 
Haberde, Carew'in Beşiktaş'ın en pahalı yıldızlarından biri olduğu ve bunun bedelini ödediği ifade edildi. 
Yıldız oyuncunun etrafında oluşan bu kadar gürültüden büyük endişe duyduğunu belirten Norveç Teknik Direktörü Aage Hareide, "Carew'in sürekli olarak bu denli baskılarla uğraşması konsantrasyonu ve gelişmesini engellediği gibi, onu sürekli kendisini ispatlamaya zorluyor, bu da futboluna zarar veriyor" dedi. 

Sürekli çalışıyor 
Carew'in, Beşiktaş formasıyla iki hafta önce son maçını oynadığı belirtilen haberde, medyanın çeşitli dedikodu haberleri üretmesine rağmen, Norveçli futbolcunun sürekli idman yaptığı ve geçirdiği ağır griple uğraştığı vurgulandı. Gazete ayrıca Carew'in kampı terketmediğini de iddia etti. 

Rushfeldt korkusu 
Grip nedeniyle halsiz düştüğünü belirten Carew, son zamanlarda hakkında birçok şeyler yazıldığını, profesyonel bir futbolcu olarak görevinin bu tür eleştirilerin üstesinden gelmek olduğunun altını çizdi. Yüzde 100 hazır olmadığı belirtilen Carew'in, Norveç Milli Takımı'nda formda olan rakibi Sigurd Rushfeldt'e Moldovya maçında ilk on birdeki yerini kaptırmamak için çok çalışması gerektiği belirtildi. 

Tazmin et, at 

Juanfran ve Carew'den kurtulmayı düşünen Beşiktaş'ın, ağır tazminat maddeleri nedeniyle sıkıntıda bulunduğu öne sürüldü 

Oscar Cordoba dışındaki yabancılardan kurtulmak isteyen Beşiktaş'ın önüne ağır tazminat şartlarının geldiği ileri sürüldü. "Yedek kulübesinde oturan değil, sahada oynayan" yabancıları takımında görmek isteyen Teknik Direktör Rıza Çalımbay'ın, gelecek sezon çok farklı bir yüzle Siyah - Beyazlı taraftarın karşısına çıkmak istediği ifade edildi. 
Carew'den, takasta kullanarak kurtulmayı hesaplayan Beşiktaş Yönetimi'nin, özellikle Juanfran konusunda zorlandığı belirtildi. Bonservisi 3 milyon 500 bin Euro'ya alınan, kendisine de yıllık 1 milyon 200 bin Euro ödenen İspanyol futbolcunun mukavelesinde, "Sözleşme tek taraflı feshedilirse kulüp, oyuncuya 2 milyon Euro tazminat öder" maddesi yer aldığı öğrenildi. Kartal, devre arasında da Juanfran'ı göndermek istemiş, ancak bu şartlarda müşteri bulamamıştı. 

Ersen 2 milyon Euro 

M. ALİ SABUNCU 

Gençlerbirliği'nden Ali Tandoğan ve Çaykur Rizespor'dan Kürşat ile prensip anlaşmasına varan Beşiktaş, Denizlispor'un golcüsü Ersen Martin için Yeşil - Siyahlılar ile bu hafta içinde masaya oturacak. 
Denizlispor'un dünkü kongresinde yeniden başkan seçilen Zafer Katrancı, İstanbul'a gelerek Beşiktaş Başkanı Yıldırım Demirören ile görüşeceğini açıkladı. Demirören ile yakın arkadaş olduklarına dikkat çeken Katrancı, "Aramızda bir sorun olacağını zannetmiyorum. Ancak bizim kulüp olarak Beşiktaş'tan talep edeceğimiz rakam, 2 milyon Euro'dur. Takas istemiyoruz" dedi. Kartal'ın, Göztepe kalecisi Cenk ile de el sıkıştığı vurgulandı. Öte yandan Çalımbay'ın, Kayserispor'un yıldızı Mehmet Topuz'u da istediği belirtildi. Topuz. Galatasaray'da da liste başı bulunuyor. 



</TEXT>
</DOC>
