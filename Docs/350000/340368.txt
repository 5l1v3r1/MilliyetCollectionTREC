<DOC>
<DOCNO> 340368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo05.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping alarmı 
</HEADLINE>
<TEXT>


Futbol Federasyonu, kalan haftalarda şampiyonluk ve küme düşme potasındaki takımların oynayacağı maçlardaki doping kontrolünü artırıyor. Artık 6'şar oyuncudan örnek alınacak 


Ligin sonu yaklaşırken, futbolumuzdaki şaibenin minumuma indirilmesi için bir dizi önlem alan Futbol Federasyonu, aynı saat uygulamasının ardından doping olayına da el attı. 
Fenerbahçe'nin yaptığı başvuru üzerine kalan haftalarda küme düşmeye ve şampiyonluğa oynayan takımların maçlarını özel takibe alan federasyon, bugüne kadar her sınavda ikişer futbolcuya yaptığı doping testini 6'şar oyuncuya çıkartma kararı aldı. Bugün yapılacak olan Diyarbakırspor-Fenerbahçe, Galatasaray-Ankaragücü, Trabzonspor-Konyaspor, Gaziantepspor-Kayserispor, Sakaryaspor-İstanbulspor karşılaşmalarında bu uygulama başlayacak. Maçlardan önce çekilecek kura ile doping kontrolüne gidecek olan futbolcuların forma numaraları belli olacak ve kendilerinin özel bir odaya getirilerek idrarları alınacak. 


</TEXT>
</DOC>
