<DOC>
<DOCNO> 326614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun48.html </URL>
<DATE> 2005/03/24/ </DATE>
<TIME> 23.47 </TIME>
<AUTHOR>  </AUTHOR>
<HEADLINE>
Felix Kulov "Sabaha kadar düzeni sağlamaya çalışacağız" 
</HEADLINE>
<TEXT>

     Kırgızistan Parlamentosu tarafından vekaleten güvenlik kuvvetlerinin başına getirilen Felix Kulov, yağmacıların akınına uğrayan başkent Bişkek sokaklarında sabaha kadar düzeni sağlamaya çalışacaklarını söyledi. 
     Kulov, ''Sabaha kadar düzeni sağlamaya çalışacağız. Elimizden geleni yapıyoruz. Güvenlik birimlerinin morali bozuk. İnsanların çoğunun yoksulluk içinde yaşadığını anlamalısınız'' dedi. 
     Eski Devlet Başkan Yardımcısı Kulov, bugün 5 yıldır yolsuzluk gerekçesiyle bulunduğu cezaevinden muhalifler tarafından çıkarılmıştı. 
     Vekaleten başbakanlığa atandığı açıklanan Kurmanbek Bakiyev de, televizyonlarda yayınlanan açıklamasında, güvenlik ve savunmadan sorumlu bakanlıkların halen görev başında olduğunu ve muhalefetle birlikte çalıştığını belirterek, ''Birileri bir yerleri yağmalıyor ve hırsızlık yapıyorsa, bu hareketlerinin yanıtını yasalar çerçevesinde alacaktır'' dedi. 
     Kırgızistan'da Askar Akayev iktidarını deviren muhalefet yeni hükümet kurma çalışmalarıyla uğraşırken, havanın kararmasıyla birlikte Bişkek'te sokaklar yağmacıların akınına uğramıştı. 
     Yağmacılar, Başkanlık Sarayı'na birkaç yüz metre uzaklıktaki Türk işadamına ait ''Beta Stores'' ile devrik Devlet Başkanı Askar Akayev'in oğlu Aydar Akayev'e ait ''Silk Way'' ve ''Narodnıy'' alışveriş merkezlerinde hiç bir şey bırakmamıştı. Başkentte yine Aydar Akayev'e ait akaryakıt istasyonu zincirleri de yağmalanmaktan kurtulamamıştı. 
     
</TEXT>
</DOC>
