<DOC>
<DOCNO> 319166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/ydilmen.html </URL>
<DATE> 2005/02/28/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Antrenman maçı 
</HEADLINE>
<TEXT>



Avrupa defterini erken kapatan ve demoralize olan Fenerbahçe, şanslı fikstürü sayesinde bu haftayı da kazasız belasız geçti. UEFA'dan elendikten sonra ciddi bir takım ile oynamış olsalardı işleri zordu. Dün de maça çok kötü başladılar. Hem fizik, hem kafa olarak çöküntü içindeydiler. Bu açıkça gözüküyordu. Fenerbahçe maça tutuk başladığı gibi pozisyon bulmakta da zorlanıyor, Sebat takımı orta sahada pas yapabiliyordu. 25. dakikadan sonra Teknik Direktör Daum, Deniz ile Ümit'in yerini değiştirdi, doğru da yaptı. Fenerbahçe'nin kanat akınları çoğalınca pozisyonlar gelmeye başladı. Birkaç duran top dışında ilk yarıda fazla pozisyon yoktu. 

Havlu attılar 
İkinci yarının başında gelen golden sonra Sebatspor havlu attı ve direncini kaybetti. Pas dahi yapamadı. Defans oyuncularının kontrolsüz vuruşları da Luciano ve Servet tarafından yeniden hücum girişimlerine döndü. 45 dakikanın tamamı bir antrenman temposu içinde, "kapanan takımlara karşı nasıl pozisyon bulunur" çalışması şeklinde geçti. Hatta oyuncular da normal oynaması gereken yerlerden ayrılıp, Nobre gibi, Anelka gibi oyun disiplininden koptular. Her oyuncu kendine oynamaya başladı. 4-5 tane daha pozisyon bulundu ama skor 2-0'da kaldı. Sebat takımında kaleci Hakan'ın dışında direnen oyuncu yoktu. Futbolcuları tek tek değerlendirmek dünkü maç için ölçü olmaz. Çünkü Rüştü muhtemelen duş almamıştır. Bir kere yere yatmadı. Ama Anelka'nın temel özelliklerine bakarsak birkaç hafta sonra tutulmaz bir oyuncu olabilir. Kısa sürede fizik olarak çok yol katetmiş, daha da ileriye gidecektir. Fenerbahçe için büyük bir transfer olduğunu önümüzdeki haftalarda görebiliriz. Alex çok faule maruz kalan ama kesinlikle ne hakeme, ne de rakibine tepki veren bir oyuncu. Ancak Sebatlı rakibinin kaval kemiğine kasti basmasını ona yakıştıramadım. 
Fenerbahçe takımı bu maçı atlattı ancak Malatyaspor sınavı için gerekli uyarıları sanırım almıştır. 



</TEXT>
</DOC>
