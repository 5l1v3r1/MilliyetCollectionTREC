<DOC>
<DOCNO> 318261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy31.html </URL>
<DATE> 2005/02/24/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
LPG kanun tasarısı onaylandı 
</HEADLINE>
<TEXT>

     Yurtiçi ve yurtdışı kaynaklardan temin edilen sıvılaştırılmış petrol gazlarının LPG güvenli ve ekonomik olarak rekabet ortamı içerisinde kullanıcılara sunumuna ilişkin yasa tasarısı, TBMM Genel Kurulu'nda sondan ikinci maddesi olan ''Yürürlük'' maddesine kadar görüşüldü. Ancak tasarının tümü oylanmadan birleşime son verildi. 
     LPG Piyasası Yasa Tasarısı'nın, ''Yürürlük'' ve ''Yürütme'' maddelerine kadar olan tüm maddeleri görüşüldükten sonra AK Parti milletvekillerinin iki yeni madde eklenmesine ilişkin önergeleri oylanarak kabul edildi. 
     Tasarıya eklenen Geçici 6'ıncı maddeye göre, Elektrik Üretim Anonim Şirketi EÜAŞ özelleştirilmesi tamamlanıncaya kadar Dahilde İşleme Belgesi'ne sahip elektrik ihraç eden elektrik üretim şirketleri, üretimde kullanacakları dahilde işleme belgelerinde hammadde olarak belirtilen akaryakıtları Enerji Piyasası Düzenleme Kurulu'na bilgi vermek koşuluyla yurtdışından sağlayabilecekler. 
     EÜAŞ, mevcut kapasitesinin yeterli olması ve ihraç edilmesi kaydıyla toptan satış şirketlerine ikili anlaşma ve döviz bedeli ile elektrik enerjisi satabilecek. Satış fiyatı, Elektrik Üretim Anonim Şirketi'nin yıllık ortalama üretim maliyetinin altında olamayacak. Fiyatı, EÜAŞ Yönetim Kurulu belirleyecek. Ayrıca, Türkiye Elektrik Ticaret ve Taahhüt Şirketi döviz bazından ihraç kayıtlı elektrik enerjisi satışına ve buna ilişkin toptan satış tarifesini belirlemeye yetkili olacak. Uluslararası enterkoneksiyon şartı oluşana kadar ihraç kaydı ile elektrik enerjisi ithalatına bakanlık ile Türkiye Elektrik İletim Anonim Şirketi'nin görüşleri çerçevesinde Enerji Piyasası Düzenleme Kurumu tarafından izin verilecek. 
     
     LPG KULLANAN SERAMİKÇİLERE FARK ÖDEMESİ 
     Bu önergenin ardından AK Parti Milletvekilleri ikinci bir önerge daha verdi. Birleşimi yöneten Başkanvekili Sadık Yakut, AK Parti Grup Başkanvekili Eyüp Fatsa'ya, ''Bu önergenin bu kanunla ilgisi var mı '' diye sordu. Fatsa'nın ''Kanunla ilgili'' demesi üzerine Başkanvekili Yakut önergeyi okuttu ve oylattı. Kabul edilen bu önerge ile de 1 Ocak 2005 tarihinde doğalgaza bağlanmamış ve üretimlerini LPG veya likit naturel gaz ile yapan karoseramik, vitrifiye sağlık gereçleri ve porselen sofra eşyası üreticilerinin kullandıkları LPG ve likit natürel faz maliyeti ile aynı üretimin doğalgaz ile yapılmış olması halinde hesaplanacak maliyet farkının, 1 Ocak 2003'ten 31 Aralık 2005'e kadar oluşan miktarının yüzde 100'ünün Enerji ve Tabi Kaynaklar Bakanlığı bütçesine konacak ödenekten bu tesislere doğalgaz verilinceye kadar karşılanması öngörülüyor. Ödemelerin tutarının 30 trilyon lirayı geçmemesini içeren önerge, maliyet farkları karşılanan firmaların 1 Ocak 2003 tarihinden itibaren ilgili aylarda tahakkuk ettiği zarar alacakları miktarı kadar birikmiş olan elektrik, SSK prim ve vergi borçlarına faiz uygulanmamasını da hükme bağlıyor. 
     TBMM Başkanvekili Yakut bu önergenin oylanmasından sonra birleşime 5 dakika ara verdi. Aranın ardından hükümet ve komisyon temsilcisinin Genel Kurul'da bulunmadığını gören Yakut, tasarının görüşmelerini sürdüremedi. 
     Yakut, UEFA Kupası'nda bu gece Real Zaragoza Takımı ile karşılaşacak olan Fenerbahçe Spor Kulübü'ne Başkanlık Divanı adına başarı diledikten sonra birleşimi kapattı. 
     
</TEXT>
</DOC>
