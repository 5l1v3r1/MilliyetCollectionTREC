<DOC>
<DOCNO> 311377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo04.html </URL>
<DATE> 2005/02/01/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Böylesi görülmedi Hakem kendisine kırmızı kart gösterdi 
</HEADLINE>
<TEXT>

     LONDRA DHA 

İNGİLTERE'de bir amatör küme futbol maçının hakemi, kendisine kırmızı kart göstererek yeşil sahalarda görülmemiş bir karara imza attı. 
     İngiliz Daily Mirror gazetisinin haberine göre önceki gün Peterborough North End ile Royal Mail AYL arasındaki müsabakanın hakemi Andy Wain, maç sırasında kendisine itiraz eden kaleci Richard McGaffin ile tartışmaya başladı. Tartışma sırasında kendisini kaybeden 39 yaşındaki Wain, cebinden çıkardığı kırmızı kartı seyirci ve futbolcuların şaşkın bakışları arasında kendisine gösterdi. Maçı tatil eden Wain başını öne eğerek ağır ağır soyunma odasının yolunu tuttu. 
     Sahalarda kolay kolay görülmeyecek bir karara imza atan Andy Wain olayla ilgili olarak, "Kaleciyle tartışmam profesyonellikle bağdaşmayacak bir hareketti. McGaffin'in tepkisinden tamamen ben sorumluyum'' dedi. Maçtan 2 gün önce kayınpederini kaybettiğini ve eşinin hastalandığını söyleyen Wain kişisel sorunları nedeniyle maçın yükünü kaldıramadığını ifade etti. 
     Northamptonshire Futbol Birliği, yarıda kalan maçla ilgili soruşturmayı tamamladıktan sonra Wain'e ceza verilip verilmeyeceğini kararlaştıracak. 
     
</TEXT>
</DOC>
