<DOC>
<DOCNO> 347245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur02.html </URL>
<DATE> 2005/05/30/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
6 yaşındaki çocuk ormanda kayboldu 
</HEADLINE>
<TEXT>

     Bursa’nın merkez Nilüfer İlçesi’nde, 6 yaşındaki bir çocuğun, ormanlık alanda kaybolduğu bildirildi. 
     AA muhabirinin aldığı bilgiye göre, emlakçılık yapan İsa Gökbel, eşi, 5 çocukları ve yakınlarıyla piknik yapmak üzere, Geçit Mahallesi’ndeki Balat Ormanları’na gittiler. 
     Baba İsa Gökbel, yemek yedikleri sırada kendilerinden uzakta top oynayan 6 yaşındaki oğlu Tayyip Gökbel’in kaybolduğunu fark etti. 
     Yakınlarıyla birlikte bölgede yaptıkları aramada oğlunu bulamayan baba Gökbel, durumu polise bildirdi. 
     Bunun üzerine harekete geçen güvenlik güçleri, Sivil Savunma, 911 Arama-Kurtarma ve Bursa Büyükşehir Belediyesi İtfaiye Daire Başkanlığı ekipleri, bölgeye gitti. 
     Ormanlık alanı tarayan ekipler, küçük çocuğun izine rastlayamadı. 
     Ekipler, bölgede arama çalışmalarını sürdürürken, eğitimli köpeklerinin de çalışmalarda kullanılacağı bildirildi. 
     Küçük Tayyip’in annesi Rabia Gökbel, oğlunun kendilerinden habersiz hiç bir yere gitmediğini belirterek, "Nasıl olduğunu anlamadan birden ortadan kayboldu. En kısa sürede oğlumun bulunmasını istiyorum" dedi. 
     
</TEXT>
</DOC>
