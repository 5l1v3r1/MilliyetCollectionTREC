<DOC>
<DOCNO> 314914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo20.html </URL>
<DATE> 2005/02/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fatih ve Gökdeniz, Şenol Güneş ile ilk gollerini attılar... 
</HEADLINE>
<TEXT>

     Birinci Süper Futbol Ligi'nde, Malatyaspor'u 3-0 yenen Trabzonspor, teknik direktör Şenol Güneş yönetimindeki 3. maçından da galibiyetle ayrıldı. 
     İlk olarak Kayserispor'u sahasında 3-1, ardından Akçaabat Sebatspor'u deplasmanda 1-0'lık sonuçla yenen bordo-mavililer, bugünkü Malatyaspor galibiyetiyle birlikte Güneş yönetiminde 3 maçtan 9 puan çıkarmayı başardı. 
     Söz konusu maçlarda 7 gol atan bordo-mavililer, kalesinde ise 1 gol gördü. 
     Karadeniz ekibi, Güneş'in yönetiminde Malatyaspor'u da 2-0'lık sonuçla yenerek Türkiye Kupası'ndan elemişti. 
     
     FATİH VE GÖKDENİZ GOLLE TANIŞTI 
     Trabzonspor'un yıldız oyuncuları Fatih Tekke ve Gökdeniz, Şenol Güneş döneminde ligdeki ilk gollerini attılar. 
     Kayserispor ve Akçaabat Sebatspor maçlarında gol atamayan oyuncular, Malatyaspor'a 1'er gol atarak Güneş döneminde golle tanıştılar. 
     Öte yandan teknik direktörlük yaşantısında Trabzonspor ile 150. maçına çıkan Şenol Güneş'e, kulüp başkanı Atay Aktuğ tarafından maç öncesi plaket verildi. 
     
</TEXT>
</DOC>
