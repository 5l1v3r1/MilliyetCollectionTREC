<DOC>
<DOCNO> 342232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy19.html </URL>
<DATE> 2005/05/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Öcalan Ciddiye alınmadığım kanısındayım 
</HEADLINE>
<TEXT>

     Abdullah Öcalan, 6 yıldır mütemadiyen Başbakanlara mektup yazdığını, olumlu yaklaşılmadığını belirterek, "Ciddiye alınmadığım kanısındayım. Yeniden yargılama ile birlikte bu çizgimi derinleştirerek sürdüreceğim" dedi. 
     Mezopotamya Haber Ajansı Abdullah Öcalan’ın avukatlarıyla çarşamba günü yaptığı görüşmenin notlarını duyurdu. Öcalan’ın yeniden yargılanmasına soğuk bakan siyasi partileri sert biçimde eleştirdi. "Gücümüz vardı, yenildiğimiz güçsüz olduğumuz için değildi, sağlam yol olmadığını düşündüğüm içindi. Ama anlamadılar" diyen Öcalan’ın şöyle konuştuğu belirtildi 
     "Türkiye aydınlarını da defalarca buradan uyardım. Altı yıldır mütemadiyen Başbakanlara mektuplar yazdım, olumlu yaklaşılmadı. Ciddiye alınmadığım kanısındayım. Yeniden yargılama ile birlikte bu çizgimi derinleştirerek sürdüreceğim. Temel çözüm stratejimi demokratik bütünlük stratejisi içinde kalarak sürdüreceğim. Türkiye’yi gergin tutmaya gerek yok, hatta savaş bile olacaksa ilkeli olmalıdır." Öcalan, Avrupa Birliği’nin Türkiye için bir şans olduğunu belirterek, bunun bilincinde olduklarını kaydetti. 
     Görüşlerinin doğru anlaşılmasını istediğini dile getiren Öcalan, "Devlete de söylüyorum, dışarıda da 20 yıl bağırdım çağırdım ama her şeyi yaptıramadım. Görüşlerimden yararlanmalısınız diyorum" dedi. 

     
</TEXT>
</DOC>
