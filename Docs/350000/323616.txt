<DOC>
<DOCNO> 323616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun27.html </URL>
<DATE> 2005/03/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Şaron'dan 'güvenlik duvarı'nın son rotasına onay... 
</HEADLINE>
<TEXT>

     İsrail Başbakanı Ariel Şaron, ''güvenlik duvarı''nın, Kudüs çevresinde, Batı Şeria'nın İsrail topraklarında kalan bölümündeki en büyük Yahudi yerleşim birimini içeren son rotasını onayladı. 
     Adının açıklanmasını istemeyen bir hükümet yetkilisi, ''güvenlik duvarı''nın Kudüs çevresindeki bölümünün son rotasına yönelik kararın, dün Şaron'un liderliğinde yapılan kabine toplantısında alındığını söyledi. 
     Yetkili, Ulusal Güvenlik Konseyi'nin hazırladığı planda, Batı Şeria'daki Yahudi yerleşim birimi Maalih Adumim'in, İsrail tarafında kalmasının öngörüldüğünü, yıl sonuna doğru inşası bitirilecek duvarın bu bölümüne 11 geçiş noktası koyulacağını belirtti. 
     Şaron'un onayladığı karar, ''güvenlik duvarı''nın, Filistinlilerin gelecekte kuracakları devlete dahil etmek istedikleri toprakları kuşatması anlamına geliyor. 
     İsrail ile görüşmelerden sorumlu Filistinli Bakan Saib Erekat ise ''güvenlik duvarı''nın, Kudüs çevresindeki son rotasının onaylanmasının, barış görüşmelerini canlandırma çabalarını ortadan kaldırabileceği uyarısında bulundu. 
     Bu arada, Hollanda Başbakanı Jean Peter Balkenende ve İsveç Başbakanı Göran Persson, Ramallah'ta Filistin lideri Yaser Arafat'ın mezarını ziyaret ettiler. 
     İki ülke başbakanları, Arafat'ın mezarına çelenk koyduktan sonra Filistin Devlet Başkanı Mahmut Abbas ile görüştüler. 
     BM Genel Sekreteri Kofi Annan'ın da Filistin Başbakanı Ahmet Kurey ile görüştüğü belirtildi. Annan'ın görüşmeden sonra Ramallah'tan ayrılması bekleniyor. 
     
</TEXT>
</DOC>
