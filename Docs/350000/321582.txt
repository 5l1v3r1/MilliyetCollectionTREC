<DOC>
<DOCNO> 321582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur06.html </URL>
<DATE> 2005/03/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yeni haftada kar ve yağmur, havalar soğuyor 
</HEADLINE>
<TEXT>

     Batı bölgelerimizden bugün yurda giriş yapacak yağışlı hava, perşembe günü yurdun büyük bölümünde kar yağışına dönüşecek. İstanbul yarın karla karışık yağmurlu, perşembe ise kar yağışlı. Ankara yarın yağmurlu, perşembe karlı bir gün geçirecek. Erzurum'da önümüzdeki 3 gün kar yağışı sürüyor, İzmir yarın yağmurlu, Antalya yarın ve çarşamba yağış alacak. Adana'da 3 gün yağmur var, Samsun ise yarın yağmurlu, çarşamba ve perşembe karla karışık yağmurlu. 
     Hava sıcaklığı yarından itibaren tüm yurtta hissedilir derecede azalacak. Gece sıcaklıkları İstanbul ve Samsun'da 0, Ankara'da -1, Erzurum'da -8, İzmir'de 3, Adana'da 8 ve Antalya'da 7 dereceye kadar düşecek. 
     YARIN Trakya dışında tüm Türkiye yağış alıyor. Marmara karla karışık yağmurlu, Erzurum-Kars çevresi ise kar yağışlı. Özellikle Akdeniz'de sağanak yağmur ve Doğu Anadolu'da yağmur etkili yağacak. 
     ÇARŞAMBA günü Marmara, Ege ve Ankara-Eskişehir çevresinde hava açıyor. Karadeniz karla karışık yağmurlu, İç Anadolu'nun kuzeyi ve doğusu, Karadeniz'in iç kesimleri ile Doğu Anadolu kar yağışı altında. Diğer bölgelerimiz yağmur alıyor. 
     PERŞEMBE günü ise Trakya, Kıyı Ege ve Akdeniz'in büyük bölümü parçalı bulutlu, Doğu Akdeniz ile Güneydoğu Anadolu'da yağmur görülecek. Diğer bölgelerimizin tamamında kar yağışı bekleniyor... 


     
</TEXT>
</DOC>
