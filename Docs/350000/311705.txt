<DOC>
<DOCNO> 311705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy16.html </URL>
<DATE> 2005/02/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Düzenleyici ve denetleyici kurumlar tasarısı, alt komisyona sevkedildi 
</HEADLINE>
<TEXT>

     Üst kurullar olarak bilinen düzenleyici ve denetleyici kurumlar için ortak usul ve esaslar öngören yasa tasarısı, alt komisyona sevkedildi. 
     TBMM Plan ve Bütçe Komisyonu'nda tasarının tümü üzerinde görüşlerini dile getiren AK Parti İstanbul Milletvekili Alaattin Büyükkaya, ''son derece isabetli bir düzenleme'' getirildiğini savunarak, tasarı ile personel atamaları konusunda üst kurullarda yaşanılan düzensizliğin ve diğer aksaklıkların giderilmesinin öngörüldüğünü söyledi. 
     CHP Tekirdağ Milletvekili Enis Tütüncü, özerk kurullara ilişkin düzenlemenin 10 yıl önce CHP programında ifade edildiğini bildirdi. CHP bugün iktidarda olsaydı, düzenleme ve denetleme konusunda bir düzenleme getirmiş olacağını kaydeden Tütüncü, ancak Hükümet'in tasarısının ''kaş yapayım derken göz çıkarma gibi bir durumu çağrıştırdığını'' öne sürdü. 
     CHP Yozgat Milletvekili Emin Koç, Radyo ve Televizyon Üst Kurulu'nun RTÜK , ekonomik nitelikli düzenleyici kurullarla aynı düzenlemelere tabi olamayacağını söyledi. AB ülkelerinde medya kuruluşlarının meslek örgütleri ve sendikalar tarafından denetlendiğini kaydeden Koç, Türkiye'de de benzeri bir düzenlemenin yapılması gerektiğini, RTÜK'ün tasarıdan çıkarılmasını istedi. 
     
     ''CİKLET DAĞITIR GİBİ KREDİ KARTI'' 
     AK Parti Samsun Milletvekili Musa Uzunkaya, uygulanan ekonomik ve sosyal politikaların hesabının millet tarafından sandıkta siyasetçilerden sorulduğuna işaret ederek, üst kurullara siyasi iktidarın hiç karışamaması gibi bir durumun doğru olmadığını ifade etti. Uzunkaya, RTÜK'ün tasarıda yer almasını yapısal olarak doğru bulmadığını da bildirdi. 
     Uzunkaya, ''bankaların ciklet dağıtır gibi kredi kartı dağıttığını'', yüksek faizler yüzünden ödeme güçlüğüne düşen vatandaşlardan intihar noktasına gelenler olduğuna işaret ederek, ''Vatandaşı cinnet noktasına getirmeye kimsenin hakkı yok. BDDK bağımsız, ne yapalım denilemez. BDDK görevini yapsın'' dedi. 
     Devlet Bakanı ve Başbakan Yardımcısı Mehmet Ali Şahin, dile getirilen eleştirileri yanıtladı. Tasarının bir ihtiyaçtan kaynaklandığını belirten Şahin, ''Hükümet olarak, düzenleyici ve denetleyici kurumları için ortak usul ve esasları belirlemek için bu tasarıyı getirdik. Üst kurulların mali ve idari özerkliğini kaldıran, hükümetin bu kurullara talimat vermesini öngören bir hüküm yok'' dedi. 
     Üst kurullardan bazılarına hükümet tarafından atama yapıldığına ve bununla ilgili bir sorun yaşanmadığına dikkati çeken Şahin, üst kurul üyeliklerine kimlerin atanabileceğinin özel yasalarında ve tasarıda hüküm altına alındığını başarılı olamayacak, işten anlamayan birini yönetici atayan hükümetin, bindiği dalı kesmiş olacağını anlattı. 
     Şahin, tasarının hazırlanması aşamasında üst kurulların yöneticileriyle 3 kez toplantı yapıldığını ve onların görüşlerinin alındığını bildirdi. 
     Başbakanlık Müsteşarı, müsteşar yardımcıları ve diğer bürokratların tasarının hazırlanmasına katkıda bulunduklarını ancak, düzenlemenin hükümetin tasarısı olduğunu belirten Şahin, ''Mali ve idari özerklikle ilgili bir geriye gidiş sözkonusu değildir. Hükümet olarak üst kurulların kendi görev alanlarıyla ilgili olarak idari ve mali özerklik içinde çalışmasını istiyoruz'' dedi. 
     Şahin, Başbakanlık Müsteşar Yardımcısı'nın, RTÜK yöneticilerinin tasarıyla ilgili farklı bir talepte bulunmadıkları bilgisini kendisine verdiğini de söyledi. 
     Şahin'in konuşmasının ardından, AK Parti'li ve CHP'li üyelerin, tasarının alt komisyona sevkedilmesine ilişkin önergeleri oylandı. Başbakan Yardımcısı Şahin, ''noktasına, virgülüne kadar tasarının arkasında'' olduklarını, alt komisyona sevkini istemediklerini ifade etti. Ancak, iktidar ve muhalefet milletvekillerinin oybirliğiyle tasarı, 4'ü iktidar 2'si muhalefet milletvekillerinden oluşan alt komisyona sevkedildi. 
     
</TEXT>
</DOC>
