<DOC>
<DOCNO> 328937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko53.html </URL>
<DATE> 2005/03/31/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Efe Rakı, "Enfes" markasıyla Almanya'da... 
</HEADLINE>
<TEXT>

     ELDA İçecek ve Enerji Hizmetleri A.Ş. tarafından üretilen ''Efe'' rakının markasının, Almanya'da 10 yıl önce bir başka kişi tarafından tescil ettirildiğinin öğrenilmesi üzerine ürünün, bu ülkede ''Enfes'' markasıyla satışa sunulduğu bildirildi. 
     ELDA Yönetim Kurulu Başkanı Ekrem Demirtaş, yaptığı yazılı açıklamada, ilk parti ''Enfes Rakı''nın 25 Mart'ta Almanya'ya ihraç edildiğini belirterek, toplam 2 konteynerden oluşan 100 bin şişe 70 cl.lik rakının, Almanya'daki tüketiciyle buluştuğunu kaydetti. 
     Efe Rakı'nın Türkiye'de piyasaya verilmeden önce Almanya'ya ihraç edildiğini bildiren Demirtaş, açıklamasında şu ifadelere yer verdi 
     ''ELDA, Efe'nin dağıtımını yapmaya başladıktan sonra Almanya'da bir kişinin bu markayı 10 yıl önce tescil ettirdiğini öğrendik. Bu kişi, Efe markasını Almanya'da kullanabilmemiz için bir takım taleplerde bulundu. Ancak bunları kabul etmemiz mümkün değildi. Bu nedenle, ELDA'nın Almanya ve Avusturya distribütörü Borco Marken İmport'un, Avrupa'da sahip olduğu Enfes markasıyla dağıtımın yapılmasına karar verdik. 
     Avrupa'da yaşayan gurbetçiler bizim için çok önemli bir hedef pazar. Şu ana kadar Almanya'ya 27 konteyner rakı ihraç ettik. Almanya ve Avusturya Distribütörümüz Borco Marken Import, Avrupa'da çok güçlü bir dağıtım ağına sahip.'' Enfes Rakısı'nın, Almanya'da Türk rakısının yeni temsilcisi olacağını iddia eden Demirtaş, Enfes Rakı ile Efe Rakı'nın aynı şişe özelliklerine sahip olduğunu, bilyeli tıpa nedeniyle yeniden dolum yapılamayacağını savundu. 
     Demirtaş, ''Farkları sadece etiket bölümündeki iki harf. Almanya'daki tüketicilerimiz güvenle ve keyifle, Enfes Rakı'yı içebilir'' ifadesine yer verdi. 
     
</TEXT>
</DOC>
