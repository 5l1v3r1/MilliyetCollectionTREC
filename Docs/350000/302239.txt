<DOC>
<DOCNO> 302239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo12.html </URL>
<DATE> 2004/12/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray antrenörü Üner Fenerbahçe'yi yenmek için savaşacağız 
</HEADLINE>
<TEXT>

     Türkiye Basketbol Ligi'nde hafta sonunda Galatasaray ile Fenerbahçe arasında Abdi İpekçi Spor Salonu'nda yapılacak maç öncesi, sarı-kırmızılılarda hedef iyi mücadeleyle maçı kazanmak olarak belirlendi. 
     Galatasaray Antrenörü Halil Üner, Fenerbahçe maçını kazanmak için savaşacaklarını söyledi. 
     Derbi maç öncesi Basketbol Federasyonu'nun internet sitesine açıklamalarda bulunan Üner, yılın ilk büyük maçında rakiplerini yenmek için sonuna kadar savaşacaklarını bildirdi. 
     Fenerbahçe'nin ligde Galatasaray'dan daha iyi bir durumda olduğunu vurgulayan antrenör Üner, ''Rakibimiz bize göre daha erken takım olabildi. Biz de yeni yeni takım oluyoruz. Bu maç bizim ve taraftarlarımız için çok önemli. Bu maçı kazanmak için elimizden gelen herşeyi yapacağız. Galatasaray ve Fenerbahçe, hangi katagoride olurlarsa olsunlar tatlı bir rekabet içindedirler. Önemli olan bu rekabeti centilmenlik sınırları içinde tutabilmek. Bu rekabet Türk sporunun gelişmesi için büyük katkı sağlıyor'' diye konuştu. 
     Üner, 2 gün önce ABD'den getirdikleri oyuncular Justin Rowe ve James Williams ikilisinin deneme sürecinin sürdüğünü de hatırlatarak, ''Kararımızı 1-2 gün içinde açıklayacağız. Bizim için hangisinin daha faydalı olacağına inanırsak onu takımda tutacağız. Umarım takım için doğru kararı verebiliriz'' dedi. 
     
</TEXT>
</DOC>
