<DOC>
<DOCNO> 326181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun10.html </URL>
<DATE> 2005/03/23/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Macaristan'da Hunlar azınlık olarak tanınmak istiyor... 
</HEADLINE>
<TEXT>

     Macaristan parlamentosu, gelecek ay toplanarak ülkedeki Hunlar'ın azınlık olarak tanınma başvurusunu değerlendirecek. 
     Macaristan Merkez Seçim Komisyonu'nun, 2 ay önce Hunların azınlık olarak tanınması için sunulan, 2400 kişinin imzasını taşıyan dilekçeyi geçerli kılmasından sonra, parlamentonun toplanarak komisyonun kararını onaylaması gerekiyor. Hunların kendi dil ve kültürüne sahip bir azınlık olarak kabul edilmesi için komisyona sunulan dilekçede 1000 imza olması yetiyordu. 
     Parlamento'daki oylamada, 4. yüzyılın başında Tuna nehrinin şu an Macaristan'daki bölgelerine yerleşen Hunların torunlarının resmen azınlık olarak tanınması için, milletvekillerinin 3'te 2'sinin ''evet'' oyu kullanması gerekiyor. 
     Macaristan'da bazı yetkililer, Hunların azınlık olarak kabul edilme talebine sıcak bakarken, bazıları bunu reddediyor. 
     Macaristan Parlamentosu Azınlık komisyonu üyelerinden sosyalist milletvekili Laszlo Donath, Hunların bu talebi para için yaptığını düşünüyor. 
     Macaristan'da devletin, şu an resmen tanınan 13 azınlığın her birine yıllık 1,2 milyon avro para yardımı yaptığını söyleyen Donath, ''Bildiğim kadarıyla Hunlar yüzyıllar içinde asimile oldu. Bu tür girişimler genellikle para almak amacıyla yapılıyor'' diyor. 
     Macaristan'daki en büyük ve etkin azınlıklardan Almanlar da Hunlara resmen azınlık statüsü verilmesine karşı. Bu azınlığın önde gelenlerinden Otto Heinek, Macaristan'da Hun azınlığının varlığından haberdar olmadığını söylüyor. 
     Bu fikre katılan Macaristan Parlamentosu Etnik Azınlık Hakları Komisyonu Başkanı Jeno Kaltenbach da, ''Bence Hunların talebi, Macaristan yasalarına uygun değil. Hun dilinin varlığına inanmakta güçlük çekiyorum'' diyor. 
     Macaristan'da Hun Azınlığı Derneği'ni kuran Imre Joshua Novak ise, Hunların tarihinin çok eskiye dayandığını ve Macaristan'da 10 binlerce Hun'un yaşadığını söylüyor. Novak, Macaristan'ın geçen yıl AB'ye girmesinden sonra, Hunların ulusal azınlık olarak tanınmasına karar vermiş. 
     Hun din adamlarından Gyorgy Kisfaludy, Çin ve Japonya'da da Hunların bulunduğunu ve Macaristan'daki Hun Derneği'nin Çinli, Bask, İtalyan ve İrlandalı Hunlarla temasa geçtiğini anlatıyor. 
     -HUNLAR- MÖ 3. yüzyılın sonunda Orta Asya'nın büyük bölümüne 500 yıldan uzun süre egemen olacak büyük bir imparatorluk kuran ve MS 370'te Avrupa'yı istila eden Hunların en büyük imparatoru, 395-4 yılları arasında yaşayan Attila idi. 
     Avrupa Hunları, imparatorluğun en görkemli dönemini yaşadığı Attila'nın imparatorluğu sırasında, 4. yüzyılın ortalarında Volga ve Don ırmakları arasındaki bölgeleri istila etti. Hunlar daha sonra şu an Macaristan'ın bulunduğu bölgeyi ele geçirmişti. 
     Hun İmparatorluğu, Attila'nın 4'te ölümünden kısa bir süre sonra dağılmıştı. Macaristan'da hala çok sayıda kişi Attila ismine sahip. 
     
</TEXT>
</DOC>
