<DOC>
<DOCNO> 309855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun45.html </URL>
<DATE> 2005/01/27/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
Orgeneral Büyükanıt'ın sözleri Rum kesiminde yanlış anlaşıldı... 
</HEADLINE>
<TEXT>

     Güney Kıbrıs Rum Yönetimi, Kara Kuvvetleri Komutanı Orgeneral Yaşar Büyükanıt'ın, ''kesin ve kalıcı bir anlaşma olmadan Kıbrıs'tan bir tek askerin gitmeyeceği'' yolundaki sözlerini, ''Ankara'nın uzlaşmaz tutumunun kanıtı'' olarak niteledi. 
     Rum haber ajansına göre, Rum Yönetimi sözcüsü Kipros Hrisostomidis, ''Orgeneral Büyükanıt'ın bu açıklamasının Türk politikasının değiştiğine inananların yanlış olduklarını bir kez daha kanıtladığını'' söyledi. 
     Orgeneral Büyükanıt'ın sözlerinin, ''Türkiye'ye barış yolunda jest yapmasını telkin edenler için kışkırtıcı bir yanıt'' olduğunu savunan Rum sözcü, ''özellikle yapılan jest telkinlerinin Türkiye'nin adadan asker çekmesi yönünde olduğunu'' kaydetti. 
     Sözcü, Büyükanıt'ın, ''kesin ve kalıcı bir anlaşma olmadan Kıbrıs'tan bir tek askerin gitmeyeceği'' yolundaki sözlerini, ''Ankara'nın uzlaşmaz tutumunun kanıtı'' olarak niteledi. 
     
     ''ANNAN PLANI BUGÜNKÜ ŞEKLİYLE KABUL EDİLEMEZ'' 
     Hrisostomidis, gazetecilerin ABD Dışişleri Bakanlığı sözcüsü Richard Boucher'in Annan Planı'na ilişkin açıklamasıyla ilgili soruları üzerine, ''Annan Planı'nın bugünkü şekliyle Kıbrıslı Rumların önüne referandum için konamayacağını'' söyledi. 
     Rum sözcü, ''amacın zaman tahdidi olmayan bir süreçte Annan Planı'nda gerekli değişiklikler yapılarak, Kıbrıs sorununa anlaşma yoluyla çözüm bulmak olduğunu'' kaydetti. 
     Amerikalı yetkilinin, ''mülkiyet sorununun Annan Planı çerçevesinde çözümleneceği'' yolundaki telkinine Hrisostomidis, ''Annan Planı referandumda reddedildi, dolayısıyla bu referans gerçekleri yansıtmıyor'' dedi. 
     ABD Dışişleri Bakanlığı sözcüsü Boucher, ''Annan Planı'nın iyi bir plan olduğunu ve halkın, bu planı kabul etmenin yollarını bulması gerektiğini'' söylemişti. 
     
</TEXT>
</DOC>
