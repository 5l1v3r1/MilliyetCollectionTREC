<DOC>
<DOCNO> 314682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/soneko01.html </URL>
<DATE> 2005/02/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Üretici de tüketici de kazançlı çıkacak... 
</HEADLINE>
<TEXT>

     Tarım ürünlerinin ticaretini kolaylaştırmak, depolanması için yaygın bir sistem oluşturmak, ürün sahiplerinin mallarının emniyetini sağlamak ve kalitesini korumak amacıyla çıkarılan Lisanslı Depoculuk Yasası üreticiyi sevindirdi. 
     TBMM Tarım Orman ve Köyişleri Komisyonu Başkanı Vahit Kirişçi, AA muhabirine yaptığı açıklamada, uzun süredir üzerinde çalıştıkları lisanslı depoculuğun üreticiden, tüketiciye kadar herkesin hakkını koruduğunu belirtti. 
     Kirişçi, geçmişten günümüze kadar Anadolu'daki üreticilerin hasat ettiği ürünü evlerinin bahçesine ya da bodrum katına oluşturdukları derme-çatma depolarda muhafaza ettiğini anımsatarak, ''Bu yasa sayesinde tarım ürünlerinin ilkel yöntemlerle saklanması son bulacak'' dedi. 
     Yasası ve müessesesi olmayan ancak, geleneklerden gelen depoculuğu yeni bir sektör olarak Türkiye'ye kazandırdıklarını ifade eden Kirişçi, şunları söyledi 
     ''Türkiye'de artık paradan para kazanma dönemi bitti. Artık herkes çalışacak, çabalayacak ve kazanacak. Bu yasa elinde sermayesi olup da yatırım yapacak alan arayanlara yön verecek. Yasa, yeni yatırımın yanı sıra istihdam da sağlayacak.'' Kirişçi, ürününü hemen elden çıkarma yerine lisanslı depoculuğa teslim edecek üreticilerin bunun karşılığında aldıkları ürün senedini değerlendirme fırsatı bulacağına dikkati çekerek, ''Böylece üretici tüccara da boyun eğmeyecek'' dedi. 
     Yasanın tüketicilere faydasına da işaret eden Kirişçi, piyasada spekülatif fiyat artışlarının önüne geçileceğinden daha ucuz ve sağlıklı koşullarda depolanan ürün satın alınacağını vurguladı. 
     
     8 YÖNETMELİK YAYIMLANACAK 
     Kirişçi, Tarım Ürünleri Lisanslı Depoculuk Yasası'nın uygulanmasının temini için yetkili bakanlık olan Sanayi ve Ticaret Bakanlığı'nca 8 adet yönetmeliğin yayımlanması gerektiğini, yasanın yayım tarihinden itibaren 6 ay içinde, ''Tarım Ürünleri Lisanslı Depoculuk Genel Yönetmeliği'', ''Buğday ve Baklagiller Yönetmeliği'', ''Pamuk ve Yağlı Tohumlar Yönetmeliği'', ''Elektronik Ürün Senetleri Yönetmeliği'', ''Yetkili Sınıflandırıcılar için Yönetmelik'', ''Fon Yönetmeliği'', ''Lisanslı Depoculuk Denetlenmesine Dair Yönetmelik'', ''Etiket ve Numara Alınmasına Dair Yönetmelik''in çıkması gerektiğini bildirdi. 
     Kirişçi, söz konusu yönetmeliklerin yasanın uygulanması için gerekli olduğunu, yasanın bu yönetmelikler yayımlandıktan sonra işlerlik kazanacağını ifade etti. Kirişçi, yasal olarak ilgili yönetmeliklerin en geç 6 ay içinde çıkarılma zorunluluğu olsa da, bazılarının hazırlıklarının son aşamada olduğuna da işaret etti. 
     Vahit Kirişçi, Lisanslı Depoculuk ile ilgili her tür çalışmanın içinde yer almak isteyen ve bu bağlamda hazırlıklarını sürdüren, toplam 4 milyon 700 bin ton depolama kapasitesine sahip Toprak Mahsulleri Ofisi'nin ise, bu yönetmeliklerin yayımlanmasından sonra muhtemelen kapasitesinin yarısı ile Lisanslı Depoculuk işlemleri yapabilir duruma geleceğini kaydetti. 
     
     HASAT 2 AY, TALEP 12 AY 
     Adana Çiftçiler Birliği Başkanı Cumali Doğru ise yasanın çiftçiye moral ve güç verdiğini, özellikle hubabat üreticisinin bundan büyük fayda göreceğini vurguladı. 
     Türkiye'de ürün hasadı süresinin 2 ay gibi kısa bir süre olduğunu, hasadın hemen ardından ürünün pazara girdiğini vurgulayan Doğru, ''İşte bu noktada bazı spekülatörler, üreticinin elinden ucuza kapattıkları ürünü, belli bir süre sonra pahalıya piyasaya vermekteler'' dedi. 
     Doğru, arz ile talep arasında geçen 10 aylık sürede stok maliyetini hiç kimsenin üslenmediğine işaret ederek, şunları söyledi 
     ''Üretici zaten ürününü yetiştirebilmek için tüm finans imkanlarını kullanmış olduğundan hasat ettiği ürünü hemen o günlerde satmak durumunda kalınca arz fazlalığı fiyatları düşürmektedir. Bunun kullanıcısı durumunda olan sanayici 12 aylık ihtiyacını bir ayda alacak finansman olanaklarına sahip olmadığından arzın yapıldığı iki aylık süre piyasa fiyatlarına taban yaptırmaktadır. 
     Ürün üreticinin elinden çıktıktan sonra da süratle yükselmeye başlamakta, bundan hem üretici hem de tüketici zararlı çıkmaktadır. Bu işten karlı çıkanlar ise arz fazlalığı döneminde ürünü ucuza kapatan tüccarlar olmaktadır. Oysa, lisanslı depoculuk sayesinde üretici ürününü karşılığında alacağı senedi istediği gibi değerlendireceğinden finansman sıkıntısına düşmeyecek, böylece tüccara da teslim olmayacak.'' Yıllardır bu sorundan bahsedilmesine ve batı ülkelerinin bu uygulamaya yıllar öncesinde başlamasına rağmen lisanslı depoculuğun uygulamaya konulamadığını anımsatan Doğru, ''Geç de olsa çıkan yasa üreticiyi sevindirdi'' dedi. 
     
</TEXT>
</DOC>
