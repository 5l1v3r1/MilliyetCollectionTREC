<DOC>
<DOCNO> 345940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/yasam/yas05.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova 'çöktü' 
</HEADLINE>
<TEXT>


Kentte elektrik kesilince, binlerce kişi metroda rehin kaldı, şehir içi ulaşım felç oldu, insanlar susuz kaldı, telefon ve borsa durdu 

Cenk Başlamış - Moskova 

Rusya'nın başkenti Moskova'nın büyük bölümünde elektriklerin kesilmesi nükleer savaş sonrası görüntüler yarattı. 
Devlet Başkanı Vladimir Putin'in elektrik dağıtan RAO UES şirketini çok sert suçlamasına yol açan kesintiye, Moskova'ya elektrik sağlayan bir istasyonda çıkan yangın yol açtı. Çevredeki yerleşim birimlerini de etkileyen kesinti sonucu on binlerce yolcu metrolarda rehin kaldı. Troleybüsler çalışmayıp, trafik lambaları da 'susunca', on binlerce kişi yollarda yürümeye başladı ve trafik bir anda kilitlendi. 

Sular da kesildi 
Asansörlerde bulunan binlerce kişi uzun süre kurtarılmayı beklerken, hastane ve morglar jeneratörler çalıştırılıncaya kadar zor anlar yaşadı. 
Cep telefonlarını da etkileyen kazanın bir başka sonucu, kentin bir bölümüne su verilememesi oldu. Lokantaların çoğu kapanırken, borsa çalışmalarını bir süre durdurmak zorunda kaldı. Kentte durum akşam saatlerinde normale dönmeye başladı. 


</TEXT>
</DOC>
