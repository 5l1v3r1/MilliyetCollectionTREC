<DOC>
<DOCNO> 327750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun44.html </URL>
<DATE> 2005/03/28/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Lübnan iç güvenlik güçleri BM'nin Hariri raporunu iftira olarak niteledi 
</HEADLINE>
<TEXT>

     Lübnan'ın eski başbakanı Refik Hariri'nin 14 Şubatta başkent Beyrut'ta suikasta kurban gitmesinden sonra oluşturulan BM soruşturma komisyonunun raporu, Lübnan İç Güvenlik Güçleri FSI tarafından ''iftira'' olarak değerlendirildi. 
     FSI tarafından yapılan yazılı açıklamada, ''Bu iftiraların kaynağında olan herkes hakkında şikayette bulunabilmek amacıyla avukatlardan oluşan bir ekip hazırlıyoruz'' denildi. 
     BM komisyonunun raporunda, suikastla ilgili Lübnan hükümeti tarafından yürütülen soruşturmada ''ciddi zafiyetler'' görüldüğü ve uluslararası bağımsız bir soruşturmanın gerekli olduğu belirtilmişti. 
     Lübnan güvenlik mekanizmasının inanılırlığı ve bütünlüğünün yeniden düzenlenmesinin ülke istikrarı ve güvenliği için hayati önem taşıdığı belirtilen BM raporunda, ''Bu amaca ulaşmak için, Lübnan güvenlik güçlerinin yeniden yapılandırma, reform ve eğitim desteği almasının gerekli olacağı'' ifade ediliyordu. 
     Suriye karşıtı Lübnan muhalefeti, aksi kanıtlanana kadar suikasttan sorumlu tuttukları 6 güvenlik servisi şefi ve başsavcının istifasını istiyor. 
     
</TEXT>
</DOC>
