<DOC>
<DOCNO> 308706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur18.html </URL>
<DATE> 2005/01/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Başkent'te yoğun kar yağışı... 
</HEADLINE>
<TEXT>

     Ankara'da sabah başlayarak öğle saatlerinde etkili olan kar yağışı nedeniyle, çok sayıda trafik kazası meydana geldi. 
     Kar yağışının etkili olduğu öğle saatlerinde Gölbaşı yolu Kepekli Boğazı ve Eskişehir-Ankara yolunun Yapracık mevkiinde ulaşım, kayan ve yolda kalan araçlar yüzünden bir süre durdu. 
     Bu arada, Ayaş Beli mevkiinde şehirlerarası bir otobüs, yolun kayganlaşması nedeniyle yan yattı. Yolcular, başka araçlarla Ayaş ve Beypazarı'na gönderildi. 
     Kar yağışına kadar 60 trafik kazası olan Ankara'da, karın etkisini artırmasıyla birlikte çok sayıda trafik kazası meydana geldi. Emniyet yetkilileri, saat 15.30 itibariyle kent içinde 210 kaza olduğunu bildirdi. Ankara'nın çevre yollarında da 25 hasarlı trafik kazası meydana geldiği kaydedildi. 
     Trafik ekipleri ulaşımda herhangi bir sıkıntı yaşanmaması için çalışmalarını yoğunlaştırdı. 
     
     KARLA MÜCADELE ÇALIŞMALARI 
     Ankara Büyükşehir Belediyesi Fen İşleri ekiplerine bağlı 62 kar ve buzla mücadele aracı, 10 greyder ve 250 personel, kar küreme ve yol tuzlama çalışmalarına katıldı. 
     Büyükşehir Belediyesi Fen İşleri Daire Başkanı İrfan Kaya, Belediye Haber Merkezi kanalıyla yaptığı yazılı açıklamada, depolarda 10 bin ton tuz bulunduğunu belirtti. Kar yağışı devam ettiği sürece küreme ve tuzlama çalışmalarının aralıksız sürdürüleceğini ifade eden Kaya, ''Ankaralılardan ricamız gerekmediği takdirde araçlarıyla trafiğe çıkmasınlar. Trafiğe çıkanların araçlarında kar lastiği ya da çivili lastik olsun ve yanlarında mutlaka zincir bulunsun'' dedi. 
     
</TEXT>
</DOC>
