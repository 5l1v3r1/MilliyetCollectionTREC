<DOC>
<DOCNO> 322589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo18.html </URL>
<DATE> 2005/03/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Beşiktaş'ta Pancu ve Ronaldo'nun oynama olasılığı zayıf 
</HEADLINE>
<TEXT>

     Ligde yaptığı son iki karşılaşmada Galatasaray ve Gençlerbirliği karşısında toplam 5 puan yitirerek, 2. yarıdaki çıkışına son veren Beşiktaş'a bir kötü haber de sakat futbolculardan geldi. 
     Gençlerbirliği ile dün akşam yapılan tekrar maçında sakatlanan Ronaldo ve Pancu'nun hafta sonundaki Büyükşehir Belediyesi Ankaraspor maçında oynamalarının zor olduğu, Sergen'in ise bu karşılaşmaya yetişme olasılığının bulunduğu açıklandı. 
     Kulüp doktoru Yalçın Yavuzer, AA muhabirine yaptığı açıklamada, her 3 oyuncunun da bugün çekilen MR'ları sonucunda arka adalelerinde birinci dereceden kas gerilmesi tespit edildiğini vurgulayarak, tedavilerine hemen başladıklarını kaydetti. 
     Dr. Yavuzer, Ronaldo ve Pancu'nun durumlarının Sergen'e oranla daha ciddi olduğunu ve bu iki oyuncunun Ankaraspor maçında forma giymelerinin şimdilik zor gözüktüğünü, Sergen'in ise bu maça yetiştirilmeye çalışılacağını ifade etti. 
     Öte yandan Beşiktaş, Büyükşehir Belediyesi Ankaraspor maçı hazırlıklarına bu akşam yapacağı idmanla başlayacak. 
     
</TEXT>
</DOC>
