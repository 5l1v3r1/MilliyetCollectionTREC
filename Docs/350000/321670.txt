<DOC>
<DOCNO> 321670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/guncel/gun01.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın sığınıyor, savcı arıyor 
</HEADLINE>
<TEXT>


Şiddetten, töre cinayetinden kaçıp sığınma evine yerleşen kadınlar hakkında 'kayıp' başvurusu olması halinde, savcılar bilgi istiyor. Kadın örgütleri, "Bu, hem kadınları hem kuruluşları tehlikeye atıyor" diyor 

LUBE AYAR İstanbul 

Koca dayağından, töre cinayetinden kaçıp sığınma evinde hayata tutunmaya çalışan kadınlar hakkında 'kayıp' başvurusu olması durumunda, savcılar bilgi istiyor. Şiddetten kaçan kadınların yerinin bu yolla ortaya çıkarılmasına kadın örgütleri tepki gösteriyor. 
Örnek bir olay 5 ay önce Küçükçekmece Belediyesi'ne bağlı kadın sığınma evinde yaşandı. İddiaya göre, eşini terk eden genç bir kadının yerini aile tespit etti. Silahlı 7-8 kişi sığınma evini kuşattı ama sonuç alamadı. Ardından kocası, kadını dışarı çıkarabilmek için savcılığa suç duyurusunda bulundu. Sığınma evi yetkilileri, savcının ifadeye çağırdığı kadını koruma eşliğinde adliyeye götürdü. Sonra da yerini değiştirdi. 
Bu durum sivil toplum örgütlerinin tepkisini çekti. İstanbul Barosu Kadın Hakları Uygulama Merkezi Üyesi Avukat Habibe Yılmaz Kayar, yasaların sığınma evlerinde kalan kadınlarla ilgili bilgilerin saklı tutulmasını öngördüğünü belirterek, "Bilginin saklı kalması hem kadın için hem de sığınma evinin güvenliği için zorunluluktur" dedi. 

Kurallar arası çatışma 
Aile ya da eşin kayıp ihbarında bulunması üzerine savcıların araştırma başlattığını belirten Kayar, şöyle devam etti "Bazen savcılık bu araştırmalarda sığınma evini bilgi vermeye zorlamaktadır ki, burada kurallar arasında çatışma çıkıyor. Sığınma evi, bilgi vermeme yükümlüğündedir. Fakat bilgi isteyen savcılık olunca bu konuda zorluklar yaşanıyor. Savcının bilgiyi paylaşmaması ve kadının iadesini istememesi gerekir." 
Diyarbakır Kadın Merkezi Başkanı Nabahat Akkoç da, "Bir keresinde bizim koruma altına aldığımız bir kızın annesinin eline, 'Kızınız KAMER tarafından sığınma evine gönderilmiştir' diye bir yazı vermişlerdi" diye konuştu. 


</TEXT>
</DOC>
