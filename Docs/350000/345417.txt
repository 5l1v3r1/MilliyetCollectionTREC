<DOC>
<DOCNO> 345417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo37.html </URL>
<DATE> 2005/05/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Benitez Bu kupa için açız, Milan'ın tecrübesini böylece karşılayacağız 
</HEADLINE>
<TEXT>

     Avrupa Şampiyonlar Ligi 2004-2005 sezonu finalinde yarın AC Milan ile karşılaşacak olan Liverpool’un İspanyol Teknik Direktörü Rafael Benitez, bu kupa için aç olduklarını ifade ederek, "AC Milan’ın tecrübesini böylece karşılayacağız" dedi. 
     Benitez, Atatürk Olimpiyat Stadı’nda düzenlenen ve 500’e yakın Avrupalı medya mensubunun katıldığı basın toplantısında, final maçını kazanacaklarından emin olduğunu söyledi. 
     AC Milan’ın zayıf yönlerini tespit ettiklerini ifade eden İspanyol teknik adam, "Daha önceki maçlarda yaptığımız şeylerin aynısını yapamayabiliriz. Bizim için iyi, AC Milan için kötü olanı yapmaya çalışacağız. Rakibimizin zayıf yönlerini bulup bunlardan istifade etmek istiyoruz. Takımıma güveniyorum, çok iyi oyuncularımız var. 
     Kazanabiliriz" diye konuştu. 
     Benitez, bütün teknik direktörlerin takımlarının iyi oynamasını istediğini belirterek, Liverpool olarak yarın kaybedecek hiç bir şeylerinin olmadığını, ancak kazanacak çok şeylerinin bulunduğunu söyledi. 
     Liverpool’a kupa kazanmak için geldiğini dile getiren Rafael Benitez, şöyle devam etti 
     "Bu tür maçları oynamak benim için çok güzel. Kupa kazanmak da güzel oluyor. AC Milan çok iyi bir takım, önemli oyuncuları var. Çok önemli takımlara karşı oynayıp buraya geldiler. Ligi ikinci bitirmeleri önemli değil. Yarın sahada en iyi AC Milan’ı göreceğimizi tahmin ediyorum, biz de en iyi Liverpool’u ortaya koymaya çalışıyoruz. 
     Biz burada ne yapacağımızı çok net şekilde biliyoruz. Ekibim çok iyi durumda. Son bir haftadır da çok iyi çalıştık. Yarın kupayı bize kazandıracak şeyleri yapacağız. Oyuncularımıza oyunun tadını çıkarın, ne yapacağınızı biliyorsunuz, bunu yapın diyeceğim." 
     
     "AÇIK BİR MAÇ OLMAYABİLİR" 

     Benitez, bu tür final maçlarında her zaman iyi bir oyun görülemeyebileceğini vurgularken, oyunda 2 farklı öne geçmeleri halinde, maçın kendileri için rahatlayabileceğini ifade etti. 
     Final maçının büyük önem taşıdığını çok iyi bildiklerini anlatan Rafael Benitez, "Bir gerginliğimiz, kuşkumuz veya kaygımız yok. 
     Elimizden gelenin en iyisini ortaya koyup kupayı almak, taraftarlarımız ve şehrimiz için bu kupayı kazanmak istiyoruz. Çünkü dünyanın en iyi taraftarı bizde" dedi. 
     Rafael Benitez, Liverpool’un tarihi ve büyüklüğünü herkesin bildiğini kaydederek, bunca yıl aradan sonra Avrupa’da 5. kupayı kazanmanın muhteşem bir şey olacağını vurguladı. 
     Benitez, basında teknik direktör olarak övülmesi konusunda ise "Benim için övgüler varsa bu güzel bir şeydir. Ancak, benim şu anda düşündüğüm gazete okumak değil, oyuncularıma maçı kazanmaları için yapmaları gereken şeyleri söylemektir, maçı kazanmak için gerekli taktiği ortaya koymaktır" ifadelerini kullandı. 
     Basın mensuplarının Shevchenko’ya özel bir tedbir alıp, almayacağını sorması üzerine de Rafael Benitez, bu oyuncunun çok iyi bir forvet olduğunu, ancak rakipte bir çok tehlikeli futbolcu bulunduğunu ve hepsine tedbir alacaklarını kaydetti. 
     İspanyol teknik adam, maçı 90 dakika içinde kazanmak istediklerini ve bu nedenle fazla penaltı atışı çalışmadıklarını ifade etti. 
     
     ALONSO "İSTANBUL’U SEVİYORUM" 

     İngiliz ekibinin İspanyol oyuncusu ’Xabi’ Alonso ise daha önce İstanbul’a 3 kez geldiğini belirterek, "İstanbul’u çok seviyorum" dedi. 
     Alonso, yabancı bir basın mensubunun "İstanbul’da iyi uyuyabildin mi " şeklindeki bir sorusu üzerine, "İstanbul’u seviyorum. Buraya 3 kez geldim ve her zaman memnun oldum. Heyecan verici bir şehir burası. 
     Biraz da heyecandan dün gece uyuyamadım" yanıtını verdi. 
     İspanya’dan da kendilerini destekleyen insanların olduğunu bildiğini kaydeden Alonso, bunu iyi bildiğini yarın kupayı onlar için de kaldıracağını söyledi. 
     "Xabi" Alonso, AC Milan’ın favori gösterildiğini, ancak yarın tek bir maç yapacaklarını ve her şeyin olabileceğini vurguladı. 
     Alonso, maçın hakeminin İspanyol olmasının hiç bir önemi olmadığını kaydederek, "Kendisini tanıyorum. Üstün profesyonel nitelikleri olan bir hakemdir. Ancak benim için fark etmez" dedi. 
     Şampiyonlar Ligi finalini kazanmalarına rağmen gelecek sezon Şampiyonlar Ligi’nde mücadele edemeyebileceklerinin hatırlatılması üzerine de Alonso, UEFA’nın kurallarında gelecek sezon için değişiklikler olabileceğini, ancak kendilerinin sadece maçı kazanmayı düşündüklerini söyledi. 
     
     HYYPİA "İSTANBUL GİBİ BÜYÜK BİR ŞEHRE ALIŞIK DEĞİLİM" 

     Futbolculardan Sami Hyypia ise kendisinin küçük bir kasabada yaşadığını belirterek, "İstanbul gibi büyük bir şehre alışık değilim" dedi. 
     "Nasıl uyudun " şeklindeki soruyu "Çok iyi bir uyku çektim" diye yanıtlayan Hyypia, İstanbul’da her şeyin yolunda gittiğini söyledi. 
     Sami Hyypia, sezon içinde düşlerinin final oynamak olduğunu belirterek, "Şanslar belli, biz kazanmak istiyoruz. Şu anda sadece maçı ve kupayı önce havaya kaldırıp, sonra Liverpool’a götürmeyi düşünüyoruz" dedi. 
     AC Milanlı Shevchenko’nun dünyanın en iyi forvetlerinden biri olduğunu kaydeden Finli oyuncu, sadece ona karşı değil, bir çok usta golcüye karşı oynadığını ifade ederek, "Çok iyi hazırlandım. Karşıma kim çıkarsa çıksın fark etmez. Ümit ediyorum ki yarın bir ekip olarak çok iyi maç çıkarırız. Sahada yardımlaşmamız çok önemli" ifadelerini kullandı. 
     Hyypia, AC Milan’ın bazı zayıf noktalarının bulunduğunu da anlatarak, bunlardan yararlanarak maçı kazanmayı istediklerini belirtti. 
     Liverpool Kulübü’nün ve taraftarının 1980’li yıllardaki başarılı günlerine ulaşmayı her zaman istediğini ifade eden Finlandiyalı oyuncu, "Bu maç bize tarihi başarılarımıza dönme imkanı tanıyor. Bu maçı kazanırsak, tarih kitapları bizim için Şampiyonlar Ligi Kupası’nı kazanmış oyuncular olarak yazacaklar. Bu kupayı kazanmak için yarın tek şansım var. Bu fırsatın kolayca harcanmasını istemiyorum" diye konuştu. 
     
     BASIN TOPLANTISINDA ELEKTRİKLER KESİLDİ 

     Liverpool Teknik Direktörü Rafael Benitez ve futbolcuların yaptığı basın toplantısı sırasında salonda elektrikler kesildi. 
     Toplantının başlangıcından 10 dakika sonra salon karanlık içinde kalırken, bu durum yabancı basın mensuplarının gülüşmelerine neden oldu. Yaklaşık 10 saniye süren karanlığın ardından ışıklar yanarken, Rafael Benitez de yarım kalan konuşmasını sürdürdü. 
     Benitez, toplantı boyunca zaman zaman espriler de yaptı. 
     Oyuncularından Milan Baros’a transfer teklifleri geldiği ve gelecek sezon bu futbolcunun AC Milan’da oynayabileceğinin İngiliz gazetelerinde yazdığının hatırlatılması üzerine Benitez, "Milan’a, oyuncuma her zaman teklifler geliyor. Ancak oyuncu Milan’dan bahsediyorum, yanlış anlaşılmasın" deyince, salonda gülüşmeler oldu. 
     AC Milan Teknik Direktörü Carlo Ancelotti’nin düzenlediği basın toplantısında salon tıklım tıklım dolarken, basın mensupları sıcaktan bunaldı. Ancelotti’nin basın toplantısının bitmesinin ardından bazı İtalyan gazetecileri salondan ayrılınca, hemen ardından yapılan Benitez’in basın toplantısı daha rahat bir ortamda gerçekleşebildi. 
     Toplantıya dünyanın her yerinden gelen basın mensupları katılırken, bazı basın mensuplarının sorularını ülkelerini de vurgulayarak yöneltmeleri dikkat çekti. 
     
</TEXT>
</DOC>
