<DOC>
<DOCNO> 306528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur05.html </URL>
<DATE> 2005/01/14/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Şişli Etfal Hastanesi'nde yangın çıktı 
</HEADLINE>
<TEXT>

     İstanbul Şişli Etfal Eğitim ve Araştırma Hastanesi Kadın Hastalıkları ve Kadın Poliklinikleri'nin bulunduğu binada çıkan yangın, itfaiyenin zamanında müdahalesiyle söndürüldü. Paniğe neden olan yangında hastalar başka bölümlere yatırıldılar. 
     Şişli Etfal Eğitim ve Araştırma Hastanesi Kadın Hastalıkları ve Kadın Poliklinikleri'nin kreş ve depo olarak kullanılan zemin katında saat 01.40 sıralarında yangın çıktı. 
     Yangında, içeride bulunanlar kendi imkanları ve hastane çalışanlarının yardımıyla kısa sürede hastaneyi boşaltırken, duman üst katlarda bulunan poliklinikleri tehdit etti. 
     Paniğe yol açan yangında, 4 yeni doğmuş bebek, annelerinin kucağında, yeni ameliyat olmuş bazı kadın hastalar ise sedyelerle dışarı çıkartıldılar. 
     Hastalardan bazıları aynı hastanenin diğer bölümlerine yatırılırken, bazı hastalar da Taksim Eğitim ve Araştırma Hastanesi'ne kaldırıldı. 
     Şişli, Beyoğlu ve Beşiktaş itfaiye ekipleri, yaklaşık 1 saat süren çalışmanın ardından, yangını söndürdüler. 
     
     ELEKTRİK KONTAĞI ŞÜPHESİ 
     Yangının ardından olay yerinde incelemelerde bulunan yetkililer, yangının elektrik kontağından çıktığının sanıldığını belirterek, yapılacak araştırmanın ardından yangının çıkış nedeninin kesin olarak belirleneceğini kaydettiler. 
     Bu arada yangın sırasında olay yerine çağrılan çevik kuvvet polisi de çevrede geniş güvenlik önlemi aldı. 
     
</TEXT>
</DOC>
