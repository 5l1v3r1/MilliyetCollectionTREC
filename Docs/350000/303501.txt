<DOC>
<DOCNO> 303501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas13.html </URL>
<DATE> 2005/01/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Doğu'da aşırı ısı farkı, hücreleri şok ediyor 
</HEADLINE>
<TEXT>

     Doğu Anadolu Bölgesi'nde, kapalı mekanlarla dışarıdaki aşırı sıcaklık farkının, solunum yollarındaki hücreleri adeta şok ettiği, bu duruma maruz kalan hücrelerin fonksiyonlarını yitirmesi nedeniyle de solunum yolu hastalıklarının ortaya çıktığı bildirildi. 
     Erzurum Göğüs Hastalıkları Hastanesi Başhekimi Dr. Ayhan Yiğit, AA muhabirine yaptığı açıklamada, hava kirliliği ve soğuk havanın sonucu olarak solunum yolu hastalıklarında önemli oranda artış yaşandığını bildirdi. 
     Hastanenin bölge hastanesi konumunda olduğunu ve bölgede artan solunum yolu hastalıklarının önemli nedenlerinden birinin de aşırı ısı farkına maruz kalınması olduğunu bildirdi. 
     Evlerde sıcaklığın 20 derecenin üzerine çıktığını, dışarıdaki hava sıcaklığının da eksi 30'larda olduğunu anlatan Dr. Yiğit, şunları söyledi 
     ''Evinden dışarı çıkan bir kişi, aniden 20 derece ile eksi 30 derece arasındaki 50 derecelik sıcaklık farkına maruz kalıyor. Bu fark, kişi nefes aldığında, solunum yollarındaki hücreleri adeta şok ediyor. Hücreler, nemlendirme, ısıtma, zararlı mikoorganizmaları süzme gibi fonksiyonlarını yitiriyor. Sonra normalde hastalıklara neden olmayan mikroorganizmalar bile gücünü yitirmiş bu hücrelere yerleşerek, solunum yolu hastalıklarına neden oluyor. Yaşanılan ısı farkı, sobayla ısıtılan evlerde, ısıtılan oda ile ısıtılmayan oda arasında bile yaşanıyor.'' Yiğit, bu durumun, gribal enfeksiyon, sinüzit, faranjit, zatürre gibi hastalıklara yol açabildiğini ifade etti. 
     
     ''BURUNDAN NEFES ALMAYA ALIŞIN'' 
     Yiğit, solunum yolu hücrelerini, aşırı ısı farkından koruyabilmek için burundan nefes alınmasının yararlı olacağını söyledi. 
     Ağızdan alınan nefesin direkt olarak hücrelerle temas ettiğini ve hücreleri ısı farkına daha fazla maruz bıraktığını anlatan Yiğit, ancak burundan nefes alındığı taktirde, havanın solunum yoluna gelinceye kadar bir miktar ısınacağını ve zararlı maddelerin bir bölümünün de burada arınacağını söyledi. 
     Dr. Yiğit ayrıca bu tür durumlarda kaşkol kullanmanın da soğuk havanın şiddetinin azaltacağını belirtti. 
     
</TEXT>
</DOC>
