<DOC>
<DOCNO> 329932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur07.html </URL>
<DATE> 2005/04/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Eşine hakaret eden komşusunun evini bastı 
</HEADLINE>
<TEXT>

     Ufuk BALKİS DHA 

      ANTALYA'nın Korkuteli İlçesi'nde görev yapan polis memuru 32 yaşındaki Arif Köse, eşine hakaret ettiği gerekçesiyle kavga ettiği komşusu 40 yaşındaki Erol Arı'nın evini bastı. Erol Arı'nın bıçakla yaraladığı polis Köse, tabancasıyla ateş etti. Köse'nin tabancasından çıkan kurşunla da Arı yaralandı. Her iki yaralı aynı hastanede tedaviye alındı. 
     Demirgül Mahallesi 2352 sokakta oturan Safiye Arı, geçen hafta polis memuru Arif Köse'nin eşi Sevda Köse'ye ev ziyaretine geldi. İki kadının sohbetinde Safiye Arı, eşinin kendisini dövdüğünü ve eve alkollü gelmesinden bıktığını söyledi. Bu sırada evine gelen ve eşinin olmadığını gören Erol Arı, kızından eşinin komşuda olduğunu öğrendi. Komşusunun kapısını çalan ve içeri girer girmez eşini dövmeye başlayan Erol Arı, ev sahibi Sevda Köse'ye de hakaret ederek ayrıldı. 
     Korkuteli İlçe Emniyet Müdürlüğü'nde polis memuru olarak görev yapan Arif Köse, dün gece Antalya'daki evine geldiğinde eşinin üzgün olduğunu gördü. Komşusu Erol Arı'nın eşine hakaret ettiğini öğrenen polis Arif Köse, bir alt kattaki komşunun evine gitti. 
     Komşu Erol Arı'yla tartışması kavaya dönüşen polis Köse, tabancasını çekti. Erol Arı'da bu sırada eline aldığı ekmek bıçağını sapladığı polis Köse'nin tabancasından çıkan kurşunla yaralandı. İki yaralı komşu, eşlerinin çağrısıyla olay yerine gelen ambulansla Antalya Devlet Hastanesi'ne kaldırılarak tedaviye alındı. 
     Eşleri Safiye Arı ve Sevda Köse ise polis tarafından ifadeleri alınmak üzere Sanayi Polis Merkezi'ne götürüldü. Arı ve Köse'nin sağlık durumlarının ciddiyetini koruduğu belirtilirken, olayla ilgili soruşturmanın sürdürüldüğü bildirildi. 
     
</TEXT>
</DOC>
