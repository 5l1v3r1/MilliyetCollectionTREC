<DOC>
<DOCNO> 338294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun01.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz ajanların lideri 
</HEADLINE>
<TEXT>


ABD'de, önemli yolsuzlukları ortaya çıkardıkları için kovulduklarını öne süren eski gizli servis çalışanları, Edmonds liderliğinde yeni yasa çıkarma peşinde 

SALİH ZEKİ Washington DHA 

ABD'de, devletteki yolsuzlukları ortaya çıkardıkları gerekçesiyle işlerinden olduklarını iddia eden gizli servis ajanları, Federal Soruşturma Bürosu'nun FBI işine son verdiği Türk kökenli tercüman Sibel Edmonds liderliğinde bir araya geldi. 

Kongre'de toplantı 
FBI'a yönelttiği usulsüzlük ve yetersizlik iddiaları nedeniyle işinden olan Edmonds'ın öncülük ettiği hareketin ABD Kongre binasında yaptığı ilk toplantıya, Demokrat Parti Milletvekili Ed Markey de katıldı. 

'İş bulamıyoruz' 
Ucu yukarılara dayanan dosyalarla ilgilendikleri için işlerini kaybettiklerini öne süren eski ajanlar, yasal haklarının ve yeni iş bulma imk nlarının da ellerinden alındığını vurguladı. Ayrıca eski işlerinden dolayı karşı karşıya kaldıkları tehlikelere de dikkat çekti. 
Markey de bu durumda olan ajanların mağduriyetlerini giderecek bir yasa için hazırlıklara başladıklarını açıkladı. 

'Mağdur edildik' 
Yasa kabul edilirse, "gizlilik" gerekçesiyle hükümetin engellediği davalarda, davacı hükmen kazanmış kabul edilecek. 
Ucu siyasi liderlere uzanan "Enron" gibi büyük soruşturmalarda görev alan arkadaşlarının mağdur edildiğini öne süren eski ajanlar arasında, Amerikan Merkezi Haber Alma Teşkilatı CIA , Ulusal Güvenlik Ajansı NSA , Pentagon'a bağlı askeri istihbarat servisi DIA ve FBI mensupları bulunuyor. 

İşten çıkarıldı, davası düşürüldü 
Edmonds, FBI'da işlerin, devletten daha fazla ödenek almak için bilerek yavaşlatıldığını, yanlış tercümeler yapıldığını öne sürmüştü. Edmonds'ın iddialarından biri de, FBI'da birlikte çalıştığı bir arkadaşının "Türkleri kayırdığı" yönündeydi. Suçlamaları CBS televizyonunda tekrarlayan Edmonds'ın, işten çıkarıldıktan sonra açtığı davalar, gizlilik gerekçesiyle hükümetçe düşürülmüştü. 


</TEXT>
</DOC>
