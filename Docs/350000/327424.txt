<DOC>
<DOCNO> 327424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/dunya/dun01.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bişkek'te Türk öğrenciler muhaliflerin araçlarını yaktı 
</HEADLINE>
<TEXT>


ANKARA Milliyet 


Kırgızistan'daki darbenin ardından Celalabad ve Oş kentindeki Türk öğrencilerin bölgeye gönderilen bir uçakla bugün tahliye edileceğini açıklayan Dışişleri Bakanı Abdullah Gül, iktidarı ele geçiren muhaliflerin yakınlarının arabalarını yakan 2 Türk öğrencinin de bu kafilede yer alacağını açıkladı. Başbakanlık'ta dün basın toplantısı yapan Gül, Kırgızistan'daki son durumu değerlendirdi. Bişkek'e gönderilen Türk heyetinin ülkede durumun normale dönmeye başladığını ve yağma olaylarının son bulduğunu bildirdiğini kaydeden Gül, Türklere tepki ve saldırı olmadığını ifade etti. Gül, "Bazı olaylar var ama bu Türkler hedef olduğu için değil. 2 Türk öğrenci yeni yönetimde yer alan bir kişinin yakınının arabasını yakmışlar. Onlara tepki var. Ancak bunun siyasi yanı yok. Adi bir olay. Gönderdiğimiz uçakla bu 2 öğrenci de gelecek" dedi. 

2. Tahliye askıya alındı 
Dışişleri Bakanlığı, Bişkek'e 2. tahliye uçağı gönderilmesini ise askıya aldı. Kırgızistan'dan dönmek isteyenler, THY'nin dün gece yeniden başlattığı tarifeli seferlerle gelecek. Bakanlığın gönderdiği uçakla dün 117 Türk de Ankara'ya döndü. Esenboğa Havalimanı'na inen yolcular arasında Bişkek Büyükelçiliği'nde görevli Kültür ve Tanıtma Müşaviri Günay Görmez'in yanı sıra, ülkede görevli personelin eş ve çocukları yer aldı. Yolcuların bir kısmı gözyaşlarını tutamazken, Arife Fırat, "Aklınıza gelebilecek en kötü şeyleri yaşadık. Oradaki vatandaşları kurtarın" diye konuştu. El konulan Pınara Bişkek Oteli'nde görevli Ali Kızılkan da, "Bize 'burayı terk edin' dediler. Herhangi bir darp olayıyla karşılaşmadık" şeklinde konuştu. Büyükelçilikteki bir güvenlik görevlisinin eşi Hülya Değişmez de, "Gelişmeler, hükümet kurmanın ötesine geçti, insanlar kendilerine zarar vermeye başladı. 48 saat ne uyuduk, ne yedik, ne de içtik" dedi. İstanbul'a gelen Şebnem Gündüz de, Kırgızistan'da kalan eşi ve kayınpederi için endişelendiğini ifade ederek, "Kalanların bazıları evlerinde, bazıları Büyükelçilikte bekliyor" dedi. Dışişleri Bakanlığı İkili İlişkiler Genel Müdürü, Büyükelçi Halil Akıncı da yaklaşık 3 bin 500 Türk vatandaşından 900 kadarının dönüş için başvurduğunu açıkladı. 

Otelini kaptıran işadamının feryadı 

İZMİR DHA 

Kırgızistan'daki Pınara adlı otelini mafyadan kurtardıktan sonra darbecilere kaptıran İzmirli işadamı Fehim Yenice, otelini geri almak için Başbakan Recep Tayyip Erdoğan'dan gözyaşları içinde yardım istedi. Aralarında otelin eski ortağının bulunduğu bir grup, önceki gün otele el koydu. İzmir'de gelişmeleri takip eden Yenice, 25 milyon dolara mal olan otelin açılıştan 1 ay sonra basıldığını, geri almak için Süleyman Demirel'in devreye girdiğini anlattı. Yenice, "Erdoğan'a mektup yazdım" dedi. 


</TEXT>
</DOC>
