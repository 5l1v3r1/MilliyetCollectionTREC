<DOC>
<DOCNO> 309071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/spo03.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Yakın harek tı 
</HEADLINE>
<TEXT>


Cim - Bom, prensip anlaşmasına vardığı gurbetçiyi İstanbul'a davet etti. İtalyan Lucatelli de listede yer aldı 


Kiralık oynayacak 
SARI - Kırmızılı kulüp, krizli günün ardından sular durulunca Hagi'nin gönlünü almak için transferde hemen düğmeye bastı. Yönetim öncelikle bugün Hakan Yakın'ı İstanbul'a getirecek. Gurbetçi oyuncu ve menajerleri ile masaya oturulacak ve kiralık oynaması için ikna edilmeye çalışılacak. Ayrıca Petre'nin de Samsunspor'a verileceği kaydedildi. 

Liste kabarık 
GALATASARAY transfer çalışmalarını sürdürürken Brezilyalı Ze Roberto ve İtalya'nın Bologna takımında oynayan Lucatelli'nin menajerleri ile de görüştü. Ayrıca İspanya'nın Villareal takımında oynayan Arjantinli Riquelme de gündeme alındı. Olympiakos formasını giyen Djordjeviç ile de temaslarını sürdüren yönetim, hafta sonuna kadar transferi tamamlayacak. 

Karan vedalaştı 

İLHAN GÜLER 

TEKNİK Direktör Hagi'nin takımda istemediği Ümit Karan dün sabah Florya Tesisleri'ne gelerek arkadaşlarıyla vedalaştı. Eşyalarını toplayan golcü oyuncu öğleden sonra Ankara'ya gitti. Ayağının tozuyla kiralık oynayacağı Ankaraspor'un antrenmanına çıkan Ümit Karan, "Hagi'ye de, Galatasaray yönetimine de kırgın değilim. Başkent'te yeni bir sayfa açacağım" dedi. 
ÜMİT Karan, "Hagi, Galatasaray'dan ayrılsa bile kararım değişmezdi. Çünkü ben bana kucak açan Ankaraspor'a söz verdim" ifadelerini kullandı. Ankaraspor Onursal Başkanı Melih Gökçek, basında Ümit Karan'ın Galatasaray'a karşı yapılacak maçta forma giymeyeceği yolunda çıkan haberlerin gerçeği yansıtmadığını belirterek, "Aslanlar gibi çıkıp oynayacak" dedi. 

Kime niyet, kime kısmet 

RAŞİT ALTUN 

SARI - Kırmızılı takımın denemek için Tennis Borussia Berlin takımından çağırdığı Ali Avcıoğlu bugün geliyor. 1986 doğumlu olan gurbetçi oyuncu, beğenildiği taktirde sözleşme imzalayacak. Bursaspor maçındaki tatsız olaylar nedeniyle morali bozulan Galatasaraylı oyuncuların dünkü çalışmadaki neşeli tavırları ise dikkat çekti. 
ANTRENMANA sakatlıkları geçen Arif ve Conceiçao da katıldı. Teknik Direktör Gheorghe Hagi yönetiminde yapılan çalışma yaklaşık 1.5 saat sürdü. Çift kale maçta, Rumen hoca oyuncularıyla birlikte mücadele ederken, yaptığı şık hareketlerle futbolculuk günlerini hatırlattı. Bu arada oyuncuların istekli ve hırslı oldukları gözlendi. 


</TEXT>
</DOC>
