<DOC>
<DOCNO> 344434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/eko05.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımın yarısı 'yol'a gitti 
</HEADLINE>
<TEXT>


AKP, iktidara geldiğinden bu yana 15.6 milyar YTL'lik yatırım başlattı. Bunların 7.4 milyar YTL'sini ulaştırma projeleri oluşturdu 

Saliha Çolak 

AKP döneminde başlatılan projelerin sektörlere dağılımı ve büyüklükleri, en şanslı sektörün ulaştırma olduğunu ortaya koydu. AKP'nin 2005'te başlattığı projeler için yapılan yatırımın yarısından fazlası ulaştırmaya aktarıldı. Hükümet 2003'ten bu yana, yıllık olanlar hariç, toplam 15 katrilyon 585 trilyon liralık 15 milyar 585 milyon YTL proje başlattı. Bunlar içinde 7 katrilyon 427 trilyon liralık 7 milyar 427 milyon YTL projeyi ulaştırma alanında başlatılanlar oluşturdu. 
CHP Milletvekili Feridun Baloğlu'nun proje ve yatırım envanterine ilişkin yazılı soru önergesini yanıtlayan Başbakan Yardımcısı Abdüllatif Şener, son üç yılda, yıllık projeler hariç olmak üzere başlattıkları projeleri ve bunlarla ilgili yapılan yıllık yatırımları açıkladı. Buna göre, hükümet 'duble yol' gibi projelerle ulaştırmayı öncelikli sektör olarak belirledi. Üç yıl içinde tüm projeler için 922.8 milyon YTL yatırım yaparken, ulaştırma projelerinde yatırım miktarı 384.9 milyon YTL'ye ulaştı. 

Eğitimi solladı 
2003'te eğitime 22 milyon YTL'lik, ulaştırmaya ise 34 milyon YTL'lik yatırım yapıldığı, 2004'te başlatılan toplam 6.7 milyar YTL'lik yatırımın 4.5 milyar YTL'sini ulaştırma projelerinin oluşturduğu dikkat çekti. 2005'te toplam 8.8 milyar YTL'lik 137 proje başlatıldı. Yapılan toplam 597 milyon YTL yatırımın 178.8 milyon YTL'si 41 ulaştırma projesine harcandı. 
Proje yatırımlarından 2003'te 14 milyon YTL, 2004'te 8 milyon YTL pay alan sağlık ise 2005'te 95.3 milyon YTL ile ikinci oldu. 


</TEXT>
</DOC>
