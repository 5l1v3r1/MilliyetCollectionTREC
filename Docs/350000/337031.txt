<DOC>
<DOCNO> 337031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy11.html </URL>
<DATE> 2005/04/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bağ-Kur borçlarına ceza indirimi teklifi... 
</HEADLINE>
<TEXT>

     AK Parti Kırşehir Milletvekili Mikail Arslan, Bağ-Kur prim borçları, isteğe bağlı sigorta primi ödeyenler ve tarımda kendi adına ve hesabına çalışanlardan prim borcu bulunan sigortalıların, 31 Aralık 2002 tarihine kadar tahakkuk etmiş prim borçları ile buna bağlı cezalara indirim ve ödeme kolaylığı sağlanması için kanun teklifi hazırladı. 
     Arslan, teklifin gerekçesinde, 2000-20001 yıllarında yaşanan ekonomik kriz nedeniyle uygulanan yüksek faiz ve gecikme zamlarının esnaf ve sanatkarı prim borçlarını ödeyemez duruma getirdiğini belirtti. 
     Gerekçede, teklifin kanunlaşması halinde vergi barışı kanununa paralel olarak, Bağ-Kur, isteğe bağlı sigorta ve tarımda çalışan sigortalıların 31 Aralık 2002 tarihine kadar tahakkuk etmiş prim borçları ile buna bağlı cezalarına indirim ve ödeme kolaylığı sağlanacağı kaydedildi. 
     TBMM Başkanlığı'na ''Sosyal Güvenlik ve Prim Barışı Kanun Teklifi'' adıyla sunulan teklifte, 31 Aralık 2002 tarihine kadar birikmiş prim borçlarının tamamı ile bu primlere uygulanan gecikme zammı ve faizinin tahsili yerine, DİE'nin her ay açıkladığı TEFE'nin aylık oranı esas alınmak suretiyle hesaplanacak tutarın, 6 eşit taksitte tamamen ödenmesi, dava açılmaması veya açılmış davalardan vazgeçilmesi şartıyla primlere uygulanan gecikme zammı ve gecikme faizinin tamamının tahsilinden vazgeçilmesi öngörülüyor. 
     Tahakkuk etmiş prim borcu ve idari para cezası bulunmayanların ise üzerlerinde alacak olarak gözüken gecikme zammı ve faiz borçlarının yüzde 65'ini, bu kanunun yürürlüğe girdiği tarihi takip eden aydan itibaren 6 ay içinde eşit taksitlerle veya bir defada ödemeleri halinde, kalan borcun tamamının tahsilinden vazgeçilecek. 
     
     SOSYAL YARDIM ZAMMI 
     Arslan, sosyal yardım zammı ile ilgili olarak hazırladığı teklifi de TBMM Başkanlığı'na sundu. 
     Teklif, işverenler tarafından ödenen 100 bin lira tutarındaki sosyal yardım zammının, SSK tarafından ödenmesini öngörüyor. 
     Teklifin gerekçesinde, kamu işverenlerinin bu tutarı ödemesine karşın özel sektör işverenlerinin ödememesinin emekliler arasında eşitsizliğe yol açtığı ifade edildi. 
     
</TEXT>
</DOC>
