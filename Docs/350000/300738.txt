<DOC>
<DOCNO> 300738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas22.html </URL>
<DATE> 2004/12/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kameralı cep telefonuyla dolandırıcılık arttı 
</HEADLINE>
<TEXT>

     ABD'de kameralı cep telefonlarının yaygınlaşmasıyla bu teknolojik cihazları alışveriş yapanların, kredi kartı, banka hesabı ve bankamatik kartı numaralarını çalmak için kullanan hırsızların sayısının arttığı bildirildi. 
     ABD'de özellikle Noel alışverişine çıkanları hedefleyen kart numarası hırsızlarının, Florida eyaletinde son günlerde yüzlerce kişinin kart bilgilerini alışveriş sırasında çaldığı belirtildi. 
     Florida'nın Orange Bölgesi Şerif Yardımcısı Carlos Torres, kimlik bilgileri hırsızlığının eyalette en hızla artan suç olduğunu belirterek, ''Yeni kameralı telefonlarla önünüzde bekleyen birisinin kişisel bilgilerini elde etmek gerçekten çok kolay'' diye konuştu. 
     Şerif Yardımcısı, ''Teknoloji ilerledikçe, hırsızlar da ilerliyor'' dedi. 
     Teyzesi böylesi bir dolandırıcılığın kurbanı olan Floridalı Robert Devers, ''Teyzemin ATM hesabı durduk yerde silip süpürülmüş, kartının şifresinin kameralı cep telefonuyla çalışan bir hırsız tarafından elde edildiğine eminim'' diye konuştu. 
     
</TEXT>
</DOC>
