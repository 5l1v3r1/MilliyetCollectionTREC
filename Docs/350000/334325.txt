<DOC>
<DOCNO> 334325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/axspo02.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin başladı alkışlarla bitti 
</HEADLINE>
<TEXT>


Beşiktaş taraftarı maç öncesinde Kadıköy'ü birbirine kattı. 90 dakika bitiminde Fenerbahçeliler'in ezeli rakibini alkışlayarak sahadan uğurlaması tarihe geçti 


Fenerbahçe - Beşiktaş derbisi skoru kadar, yaşananlarıyla da tarihe yepyeni bir sayfa açtı. Derbi öncesinde Kadıköy'e vapurla gelen Beşiktaşlı taraftarlar olay çıkardı. Çarşı Grubu'na dahil oldukları belirtilen taraftarlar, aynı anda yanlarında gelen vapurdaki vatandaşlara geminin sandallarının küreklerini ve ellerindeki şişeleri fırlattı. 

Biber gazı sıktılar 
Siyah - Beyazlılar, Kadıköy İskelesi'ne ulaştıklarında ise vapurun can simitlerini iskelede bulunan vatandaşların üzerine attı. Taraftarlar duruma müdahale eden polislerle de tartışma yaşadı. Güvenlik güçleri, biber gazı sıkarak olayların büyümesini önledi. Beşiktaş taraftarı kendilerini stada taşıyan otobüsün camlarını kırarken, Fenerbahçe Başkanı Aziz Yıldırım'a da maç sırasında ağıza alınmayacak küfürler etti. Bu arada Beşiktaşlı taraftarlar içinde bileti olmayanlar, güvenlik güçleri tarafından stada sokulmadan geri gönderildi. 

Fener'den ders 
Gecenin sonunda ise Fenerbahçe taraftarının büyük jesti vardı. Sarı - Lacivertliler, sahadan 4 - 3'lük galibiyetle ayrılan Beşiktaş'ı ayakta alkışlayarak, Fair - Play yolunda ilk büyük adımı attı. 

'Umarım ders olur' 

YUSUF KOBAL 

Fenerbahçe cephesinde dev karşılaşma sonrası büyük hayal kırıklığı hakimdi. Daum, "Etkileyici bir maç izledik. Bizim açımızdan ofansif futbol vardı. İlk yarıda yakaladığımız gol pozisyonları bir derbi maçı için alışılagelmiş değildi. İkinci devrede şanssız pozisyonlar verdik. Bunun hatası bizdedir. Umarım ders olur" diye konuştu. 
Alman hoca, "Uzatmalarda dönerek oynamayı bıraktık. Futbolcularda, hep ben gol atayım düşüncesi vardı. Yenilgi bir hayal kırıklığı olsa da oyuncularımız iki gün içinde herşeyi unutup, sahada verdiklerini düşüneceklerdir. Kayıtlara geçen görsellik değil, gollerdir. Üstünlüğümüzü gole çeviremedik" dedi. 
Daum, "Ligin kaderi bu sonuçla belirlenmedi, ancak yarışa renk ve heyecan geldiği kesin. Bu nedenle yüzde yüz motive olmalıyız" ifadesini kullandı. 

Yönetim yıkıldı 

Karşılaşma bitiminde Fenerbahçe Başkanı Aziz Yıldırım ve yöneticiler, bir süre tek başlarına protokol tribününde oturdu. Sarı - Lacivertli yöneticilerin bir hayli üzgün oldukları gözlendi. Yıldırım'ın şanssızlıktan yakındığı, "Uzaktan gollere engel olamadık. Rahat kazanacağımız bir maçı kaybettik. Girdiğimiz pozisyonları gole çevirmesini bilemedik" ifadelerini kullandığı belirtildi. 

Derbi yoksulu 

Fenerbahçe'de başarısız sonuçların ardından zaman zaman eleştirilen Teknik Direktör Christoph Daum, derbi maçlardaki başarısız sonuçlarına dün gece bir yenisini daha ekledi. Bu sezon ilk yarıda Beşiktaş ve Galatasaray'a karşı kaybeden Alman teknik adam, Sarı - Lacivertli takımdaki ikinci sezonunda geride bıraktığı 7 derbide ise 2 galibiyet, 3 yenilgi, 2 de beraberlik yaşadı. 

Yıldırım'a küfür yağdı 

Karşılaşma öncesi iki takım taraftarları birbirlerine yönelik küfürlü tezahüratlar yaptı. Beşiktaş tribünlerinin, Fenerbahçe Başkanı Aziz Yıldırım'ı hedef aldığı gözlendi. Fenerbahçe taraftarı ise maraton üst tribünde Beşiktaş Teknik Direktörü Rıza Çalımbay'a sataşan pankart açtı. Pankarttaki "Rıza Efendi, 2 Ekmek 1 Süt" yazısı dikkat çekti. 

Bayanlar tur attı 

Türkiye Kupası'nın sahibi olan Avrupa ikincisi Fenerbahçe Bayan Basketbol Takımı teknik heyeti ve oyuncuları, karşılaşma öncesinde kupalarıyla statta tur attı. Antrenör Zafer Kalaycıoğlu ve öğrencileri, anonsla tek tek sahanın ortasına çağrılırken, tribünlerden büyük alkış aldılar. 

Gözlemciler 

Milli Takımlar Teknik Direktörü Ersun Yanal ve Trabzon'un hocası Şenol Güneş, derbiyi yan yana izledi. Güneş, şampiyonluktaki rakibini gözaltına alırken, Yanal da milli oyuncuların son durumunu gördü. 

PAF'lar berabere 1-1 

PAF Ligi'nin derbi maçında Fenerbahçe ile Beşiktaş 1 - 1 berabere kaldı. Dereağzı Tesisleri'nde oynanan karşılaşmanın gollerini Adem ve Raşit attı. Fenerbahçe'de Volkan Çeri, kırmızı kartla oyun dışında kalırken, Sarı - Lacivertliler son 14 dakikayı 10 kişi tamamladı. 



</TEXT>
</DOC>
