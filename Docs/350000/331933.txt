<DOC>
<DOCNO> 331933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun17.html </URL>
<DATE> 2005/04/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zerkavi grubundan 'cihada devam' kararı 
</HEADLINE>
<TEXT>

     El Kaide örgütüyle bağlantılı Ürdünlü terörist Ebu Musab Zerkavi'nin grubu, Irak'ın yeni Devlet Başkanı Celal Talabani'nin, isyancıların affedilmesi önerisine tepki göstererek, ''cihada devam etmekte kararlı olduğunu'' açıkladı. 
     Grubun bir internet sitesinde yayımlanan, ancak doğruluğu kesinlik kazanmayan açıklamasında, ''ABD'nin ajanı Celal Talabani, yeni Irak'la bütünleşebilmeleri için mücahitlerin affını istedi. Biz, sizin sadakatsizliğinizi, Müslümanların kanının dökülmesini ve onurlarına zarar verilmesini bağışlamıyoruz. Ülkeye Şeriat gelinceye kadar cihaddan vazgeçmeyeceğiz'' denildi. 
     Celal Talabani, ant içme töreninden sonra yaptığı konuşmada, ''yeni Irak'la bütünleşebilmeleri için isyancılara fırsat verilmesini'' önermişti. 
     ''Teröre bulaşan Iraklılarla barışçı ve siyasi çözüm bulmalı, onları affetmeliyiz'' diyen Talabani, isyancıların demokrasi sürecine davet edilmesi, onlara da özgürlüklerden yararlanma fırsatı verilmesi görüşünü dile getirmişti. 
     
</TEXT>
</DOC>
