<DOC>
<DOCNO> 311607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun05.html </URL>
<DATE> 2005/02/02/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bask bölgesine geniş özerklik veren tasarıya red 
</HEADLINE>
<TEXT>

     İspanya Meclisi, Bask bölgesine daha geniş özerklik tanınmasına ilişkin İbarretxe planını dün gece reddetti. 
     Bask bölgesine İspanyol devletiyle ''serbest ortaklık'' esası üzerinde yeni statü öngören plan, 29'a karşı 313 oyla reddedildi. İki milletvekili çekimser kaldı. 
     Planın mimarı yerel Bask Başbakanı Juan Jose İbarretxe'nin Madrid'e gelerek milletvekillerini ikna çabalarının yetmediği ve meclisin, gözlemcilerin beklediği gibi, planı ezici çoğunlukla reddettiği kaydedildi. 
     Bask milletvekillerinin 30 Aralık'ta kabul ettiği planda Alava, Guipuzcoa ve Biskay'dan oluşan ''Euskadi''ye İspanyol devletiyle serbest ortaklık öngörülüyordu. 
     Sosyalist Başbakan Jose Luis Zapatero, meclisteki oylamadan önceki birçok açıklamasında, ''Sonuç şimdiden belli, plan geçmeyecek'' demiş ve ''Ancak planın reddi, bazılarınca zafer, bazılarınca hezimet olarak değerlendirilmemeli'' ifadesini kullanmıştı. 
     
</TEXT>
</DOC>
