<DOC>
<DOCNO> 338922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo04.html </URL>
<DATE> 2005/05/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fenerbahçe sakata geldi... 
</HEADLINE>
<TEXT>

     Servet’in sezonu kapatmasının ardından Anelka ve Nobre’nin sakatlanması, zorlu maçlar öncesi teknik heyeti sıkıntıya soktu. 
     
     MR’ları çekildi 

     Ligin sonu yaklaşırken, cezalar ve sakatlıklar Fenerbahçe’yi olumsuz etkilemeye başladı. Ümit’in 4 maç cezaya çarptırılması, Luciano’nun bir hafta aradan sonra sarı kart cezalısı durumuna düşmesi, Servet’in sezonu kapattığının belirlenmesinin ardından iki golcü Anelka ve Nobre’nin Trabzonspor maçından ciddi sakatlıklarla çıkması sıkıntı yarattı. Kozyatağı Acıbadem Hastanesi’nde kontrolden geçip, MR çektiren bu iki oyuncudan Anelka’nın durumunun bir hayli ciddi olduğu belirlendi. 
     
     Zar zor yürüyor 

     Sağ ayak bileğinin üstünde darbeye bağlı ezilme olan Nobre’nin tedavisine hemen başlanırken, kasıklarındaki kaslarda ödem belirlenen Anelka’nın, iki günlük tedavinin ardından bir kez daha MR’ının çekileceği açıklandı. Hastaneye gelişinde zorlukla yürüyen Fransız futbolcunun Diyarbakır’a karşı forma giyememe ihtimali bulunduğu kaydedildi. Bu arada Almanya’da 4 hafta daha tedavisi sürdürülecek olan Servet, ayak bileğindeki kas yırtılmasının teşhis edilememesi yüzünden iyileşmesinin uzadığını söyledi. 

     
</TEXT>
</DOC>
