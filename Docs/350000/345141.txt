<DOC>
<DOCNO> 345141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur31.html </URL>
<DATE> 2005/05/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İngiltere ve Fransa aleyhine AİHM'e başvuru... 
</HEADLINE>
<TEXT>

     Hatay’ın İskenderun İlçesi’nde bir işadamının, Çanakkale şehitleri için İngiltere ve Fransa hükümetleri aleyhine 1 milyar dolarlık maddi ve manevi dava açılması için avukatı aracılığıyla AİHM’e başvuruda bulunduğu bildirildi. 
     Avukat Maruf Kaymaz, bürosunda düzenlediği toplantıda, adını açıklamak istemeyen müvekkili G.Y’nin, İngiltere ve Fransa hükümetleri aleyhine dava açılması istemi üzerine hazırladıkları dosyayı AİHM’e gönderdiklerini söyledi. 
     Dava dosyasında, İngiltere ve Fransa hükümetlerinin, Çanakkale’yi insanlık değerlerini hiçe sayarak işgal ettiğinin belirtildiğini ifade eden Kaymaz, "Bu, Çanakkale işgaline karşı, şehitlerimiz dolayısıyla gerçekleştirilen bir sivil tepkidir" dedi. 
     Müvekkilinin, adının şimdilik açıklanmasını istemediğini belirten Kaymaz, şöyle konuştu 
     "Türkiye’nin büyümesi ve toplumun gelişmesini yıllardır geciktiren bu işgalin müsebbibi olarak, İngiltere ve Fransa aleyhine AİHM’e 1 milyar dolarlık maddi ve manevi tazminat davası açılmasını talep ettik. 
     Dosya incelemeye alındı. İnceleme sonunda dava açılmasını umuyoruz. Bu davanın duyarlı herkese örnek olacağı kanaatindeyiz. 
     Çağrımız, tüm Türk vatandaşlarının bunu örnek alarak, benzer davalar açmaları yönündedir." 
     
</TEXT>
</DOC>
