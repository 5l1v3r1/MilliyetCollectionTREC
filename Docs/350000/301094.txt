<DOC>
<DOCNO> 301094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonspo09.html </URL>
<DATE> 2004/12/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Beklenen randevu oynandı... Düelloyu Kobe, maçı Shaq kazandı 
</HEADLINE>
<TEXT>

     NBA'de günlerdir heyecanla beklenen Shaquille O'Neal-Kobe Bryant maçında Los Angeles Lakers evinde, Miami Heat'e 104-102 yenildi. Kobe düelloyu 42-24 alırken, Miami Heat üst üste 11'inci galibiyetine imza attı. 
     Basketbolseverler tarafından heyecanla beklenen ve daha fazla ilgi çekmesi için özel olarak Noel tatiline denk getirilen Los Angeles Lakers-Miami Heat karşılaşması NBA'de gecenin en önemli maçıydı. 
     Karaborsada biletleri beş katı fiyata kadar alıcı bulan ve tüm ABD'den ünlülerin de ilgisini çeken maçta Shaquille O'Neal yeni takımı Miami Heat'le ilk kez eski seyircisinin karşısına çıktı. 
     Maça hızlı başlayan Kobe Bryant ve Los Angeles Lakers ilk periyotta farkı 10 sayıya kadar çıkarsa da sessiz ve derinden gelen Miami Heat maçın kopmasına izin vermedi. Maç büyük çekişme içinde geçerken büyük farklar yakalanmadı. 
     
     Shaq çıktı Heat hızlandı 

     Shaquille O'Neal, bitime 2 dakika 15 saniye kala altıncı faulünü alarak maçı 24 sayı ve 11 ribaundla tamamladı. Ancak Shaq'ın yokluğunda yıkılması beklenen Heat, çok daha hızlı bir takım haline geldi ve Dwain Wade sazı eline aldı. 
     Karşılaşmanın normal süresi, son saniyede Heat'ten Dwain Wade'in kaçırdığı basketle 94-94 berabere bitti. Uzatma dakikalarına da hızlı başlayan Heat, 100-96 öne geçti ve farkı sürekli olarak korumayı başardı. 
     
     Lamare Odom-Dwain Wade maçı 

     Maçla ilgili ilgi çekici bir nokta Shaq'ın çııkmasına kadar 42 sayı bulan ve takımını sürükleyen Kobe Bryant'ın Shaq çıktıktan sonra hiç sayı kaydedememesiydi. 
     Shaq ve Kobe'nin yokluğunda maç bir anda Lamar Odom-Dwain Wade maçı haline geldi. Miami Heat'ten Dwain Wade maçı 29 sayı ve 10 asistle tamamlarken Los Angeles Lakers'tan Lamar Odom da 24 sayısını 11 ribauntla süsledi. 
     Son 3.4 saniyesine Los Angeles Lakers hücumuyla girilen maçta Kobe Bryant üçlük atışı kaçırınca, maçı 104-102 alan Miami Heat üst üste 11'inci galibiyetine de imza atmış oldu. 
     
</TEXT>
</DOC>
