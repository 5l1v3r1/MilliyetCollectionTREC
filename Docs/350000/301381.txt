<DOC>
<DOCNO> 301381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur29.html </URL>
<DATE> 2004/12/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Lotodan kazandığı parayı çaldırdı 
</HEADLINE>
<TEXT>

     Aydın'da Sayısal Loto'da 5 tutturarak 1 milyar 421 milyon 500 bin lira para kazanan şanslı, parasını hırsızlara kaptırdı. Olayla ilgili bir zanlı yakalanırken, kimliği tespit edilemeyen diğer zanlı ile birlikte çalınan paranın arandığı bildirildi. 
     Edinilen bilgiye göre, Aydın'ın Didim İlçesi'nde oturan Ali Özen 64 , Sayısal Loto'dan kazandığı parayı çekmek için bugün sabah Aydın'a geldi. Parasını çeken Özen, geri dönmek için Adnan Menderes Bulvarı'ndan otogara doğru giderken parasını çaldırdı. Kendisine çarpan iki kişi tarafından parasının çalındığını fark eden Ali Özen, bağırarak vatandaşlardan yardım istedi. Olaydan sonra kaçan zanlılardan birisi Hasanefendi Mahallesi'nde polis ve vatandaşların yardımıyla yakalandı. Polis tarafından gözaltına alınan Erdal Çelikbilek 21 isimli zanlının üzerinde paralar bulunamadı. Çalıntı parayla birlikte olaydan sonra kaçan ve kimliği henüz tespit edilemeyen diğer zanlının arandığı bildirildi. 
     Öte yandan yine sabah saatlerinde Yedieylül Mahallesi Aydın Bulvarı'nda yürüyen Sevim Gülsüm'ün 60 çantası kapkaç suretiyle çalındı. Polis, olay sonrası zanlıyı kısa sürede yakaladı. İsminin R. 13 olduğu belirtilen zanlının, yakalanacağını anlayınca çantayı atarak kaçtığı bildirildi. Çanta içerisinde bulunan 100 milyon lira, kredi kartları ve sağlık karneleriyle birlikte yaşlı kadına teslim edilirken, her iki olayla ilgili soruşturmanın sürdürüldüğü bildirildi. 
     
</TEXT>
</DOC>
