<DOC>
<DOCNO> 349709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy07.html </URL>
<DATE> 2005/06/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanlığı seçiminde geri sayım... 
</HEADLINE>
<TEXT>

     Anayasa Mahkemesi Başkanı Mustafa Bumin, 26 Haziran’da yaş haddinden emekliye ayrılacak. Bumin’den boşalan Anayasa Mahkemesi Başkanlığı için, belirlenecek tarihte seçim yapılacak. 
     Anayasa Mahkemesi Başkan adaylığı için resmi bir başvuru yapılmıyor. Ancak, asıl üyelerden başkan adayı olacaklar diğer üyelere adaylığını ilan ediyor. 
     Başkan seçilebilmek için 11 asıl üyenin salt çoğunluğu olan en az 6 üyenin oyunu almak gerekiyor. 
     
     2 ASIL ÜYELİK BOŞ 
     Anayasa Mahkemesi’nin halen 2 asıl üyeliği boş bulunuyor. 
     Cumhurbaşkanı Ahmet Necdet Sezer, yönetici kontenjanından asıl üye Ertuğrul Ersoy ve avukatlar kontenjanından asıl üye olan Fazıl Sağlam’ın yaş haddinden emekliye ayrılmasıyla boşalan üyelikler için henüz atama yapmadı. 
     Bumin’in de emekliye ayrılmasından sonra yapılacak Başkanlık seçiminde Cumhurbaşkanı Sezer, o zamana kadar 2 asıl üyelik için atama yapmazsa 3 yedek üye seçimlerde oy kullanacak. Yedek üyelerden, Mustafa Yıldırım, Cafer Şat, Ali Güzel’in oy kullanması bekleniyor. 
     Bu arada, Danıştay kontenjanından Anayasa Mahkemesi üyesi olan Bumin’in yerine de Danıştay Genel Kurulu 3 aday belirleyecek. 
     Cumhurbaşkanı Sezer, bu üyelerden birini asıl üye olarak atayacak. 
     Anayasa Mahkemesi’nin yeni seçilecek başkanı 4 yıl görev yapacak. 
     Anayasa Mahkemesi’nin emekliye ayrılacak Başkan Bumin dışındaki asıl üyeleri şu isimlerden oluşuyor 
     Başkanvekili Haşim Kılıç, üyeler Sacit Adalı, Fulya Kantarcıoğlu, Tülay Tuğcu, Ahmet Akyalçın, Mehmet Erten, Abdullah Necmi Özler ve Serdar Özgüldür. 
     Yüksek Mahkeme’nin yedek üyeleri ise Mustafa Yıldırım, Cafer Şat, Ali Güzel ve Fettah Oto. 
     
     BUMİN’İN ÖZGEÇMİŞİ 
     Yaş haddinden emekliye ayrılacak olan Bumin, Kırşehir’in Mucur ilçesinde doğdu. Bumin, ilk ve orta öğrenimini Mucur’da, lise öğrenimini Ankara Atatürk Lisesi’nde yaptı. 1963’de Ankara Hukuk Fakültesi’nden mezun olan Bumin, bir süre Ankara Belediyesi Encümen ve TRT Genel Müdürlüğü Disiplin Komisyonu raportörlükleri görevlerinde bulundu. 
     1967’de Danıştay raportörü olarak mesleğe başlayan Bumin, 1982’de 
     Danıştay Savcısı, 1985’de Danıştay Üyesi, 1989-1992 yılları arasında da Hakimler ve Savcılar Yüksek Kurulu asıl üyesi olarak görev yaptı. 
     1992’de Anayasa Mahkemesi asıl üyeliğine seçilen Bumin, 1993’de 
     Uyuşmazlık Mahkemesi Başkanvekilliği, 1998 yılında Uyuşmazlık Mahkemesi Başkanlığı yaptı ve 31 Mayıs 2000’de Anayasa Mahkemesi Başkanlığı’na seçildi. 
     
</TEXT>
</DOC>
