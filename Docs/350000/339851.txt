<DOC>
<DOCNO> 339851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko24.html </URL>
<DATE> 2005/05/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Karşılıksız çek sayısı Nisan'da yüzde 23.2 azaldı... 
</HEADLINE>
<TEXT>

     Merkez Bankası tarafından bankalara duyurulan toplam karşılıksız çek sayısı, Nisan ayında bir önceki aya göre yüzde 23.2 oranında azalarak 88 bin 387’ye indi. 
     Merkez Bankası verilerine göre, karşılıksız çek sayısı Mart ayında 115 bin 147 idi. 
     Karşılıksız çeklerin 74 bin 467’si banka ve özel finans kurumlarınca Merkez Bankası’na yapılan bildirimlere göre Banka tarafından duyurusu yapılan çeklerden, 13 bin 920’si ise mahkemeler tarafından yapılan bildirimlere göre Merkez Bankası’nca duyurulan yasaklama kararlarından oluşuyor. 
     Banka ve özel finans kurumlarının bildirimlerine göre, Merkez Bankası tarafından duyurusu yapılan çek sayısı, Nisan ayında bir önceki aya göre yaklaşık yüzde 25.1 azaldı. Mart ayında bu kapsamdaki karşılıksız çeklerin sayısı 99 bin 437 idi. 
     Mahkemeler tarafından yapılan bildirimlere göre, Merkez Bankası tarafından duyurulan yasaklama kararı miktarı ise Nisan ayında bir önceki aya göre yüzde 11.4 azalış gösterdi. Bu çeklerin sayısı, Mart ayında 15 bin 710 olarak belirlenmişti. 
     Öte yandan banka ve özel finans kurumlarınca Merkez Bankası’na yapılan bildirimlere göre Banka tarafından duyurusu yapılan karşılıksız kaldıktan sonra ödenen çek sayısı da Nisan ayında bir önceki aya göre yüzde 25.7 gerileyerek 67 bin 996’dan 50 bin 512’ye indi. 
     2005 yılının ilk dört ayında karşılıksız çek sayısı, geçen yılın aynı dönemine göre yaklaşık yüzde 12.3 artarak 357 bin 990 oldu. 
     Geçen yılın aynı döneminde karşılıksız çek sayısı 318 bin 650 olarak belirlenmişti. 
     
</TEXT>
</DOC>
