<DOC>
<DOCNO> 349231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/siyaset/siy02.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'a kritik uyarılar 
</HEADLINE>
<TEXT>


Gosses Feodal yapıdan kurtulun, Türkçe öğrenin 

UTKU ÇAKIRÖZER Ankara 


Hollanda'nın Ankara Büyükelçisi Sjöerd Gosses, DEHAP'lı Diyarbakır Büyükşehir Belediye Başkanı Osman Baydemir'e, "PKK ile aranıza mesafe koyun, ayrılıkçılıktan kaçının" uyarısında bulundu. 
AB Dönem Başkanı Lüksemburg'u Türkiye'de temsil eden Gosses, Güneydoğu Anadolu ziyaretinde yerel otoritelere, "Feodal yapıdan kurtulun, öncelikle Türkçe öğrenin" dedi. 
Gosses, mayısın 3. haftasında bölgede yaptığı incelemelerden edindiği izlenimleri, diğer AB büyükelçileriyle paylaştı 

Feodal yapı en büyük engel 
"Kürtlerin çoğu açıkça söylemek istemese de feodal yapı, bölgenin kalkınmasının önündeki en büyük engel. Namus cinayetlerinin, kız çocuklarının okula gönderilmemesinin temelindeki ana neden bu. Güneydoğu, modernleşme yönünde adım atmadan her şeyi Ankara ve AB'nin yapmasını istiyor. Avrupa'da her birey yaşadığı ülkenin dilini bilmek durumundadır. AB'nin Kürtler de dahil etnik grupların kendi dillerini kullanma özgürlüğü için Türkiye'den beklentileri, bu ülkede yaşayan herkesin Türkçe bilmesi zorunluluğunu ortadan kaldırmaz. Türkçenin bilinmemesi, Güneydoğu'nun Avrupa standartlarına ulaşmasında büyük engeldir." 


</TEXT>
</DOC>
