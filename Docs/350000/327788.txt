<DOC>
<DOCNO> 327788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko14.html </URL>
<DATE> 2005/03/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AB ile müzakereler öncesi yapılması gerekenler... 
</HEADLINE>
<TEXT>

     Avrupa Birliği AB Komisyonu ile müzakereler öncesinde Türkiye'nin, Rekabet müzakere ana başlığı altında, ''devlet yardımları ve teşvikleri'' kontrol edecek hukuki yapıyı bir an önce kurması gerekiyor. 
     A.A muhabirinin AB Komisyonu yetkililerinden aldığı bilgiye göre, müzakerelerin başlamasından önce, bazı kurum ve organizasyonların kurulması, müzakerelerin daha hızlı seyretmesi açısından önem taşıyor. 
     Türkiye'nin, Rekabet ana başlığı altında, Rekabet Kurumu'nu oluşturarak AB mevzuatına uyum sağladığını hatırlatan yetkililer, bundan sonraki önemli konunun 'devlet yardımları ve teşvikleri' olduğunu vurguladılar. 
     Türkiye'de, devlet yardımları ve teşviklerini şeffaf şekilde denetleyecek bir yapının olmadığına işaret eden AB Komisyonu kaynaklarına göre, devlet teşvik ve yardımlarının denetlenmemesi rekabeti de olumsuz etkiliyor. 
     Komisyon kaynakları, rekabet politikalarının tam olarak uygulanması bakımından, devlet yardımlarının izlenmesi ve denetlemesi gerektiğinin altını çiziyor. 
     
     DPT, YARDIM VE TEŞVİKLERİ KONTROL EDECEK... 
     Bu arada DPT'nin, devlet yardımları ve teşviklerini kontrol edecek şekilde görevlendirilerek yapılandırılmasına ilişkin düzenleme Başbakanlık'ta bulunuyor. 
     AB Komisyonu kaynaklarına göre, DPT, belirli bir tecrübe ve birikim ile yetişmiş insan kaynağına sahip, ancak böyle bir işlevi şeffaf olarak yürütecek kurumun faaliyetlerinde de bağımsız olması gerekiyor. 
     Komisyon kaynakları, operasyonel bağımsızlığın, kurumun çalışmaları neticesinde ortaya çıkacağını, bu sürecin de Komisyon uzmanlarınca zaten değerlendirileceğini ifade ettiler. 
     Devlet teşviklerinin rekabet kurallarına uyumlu hale getirilmesi gerektiğinin altını çizen Komisyon yetkilileri, bu süreçte, çeşitli kurum ve derneklere ya da şirketlere verilmiş olan tekel haklarına da bir düzenleme getirilmesi gerekeceğine dikkat çekiyorlar. 
     Türkiye'nin rekabet alanında yapması gerekenlerin yüzde 40'ını yerine getirdiğini anlatan Komisyon kaynakları, bu gelişmenin de Rekabet Kurumu'nun kurulmasıyla sağlandığını ifade ediyorlar. 
     Rekabet ana başlığının, tüm müzakerelerde en zor ve en son kapanan chapter müzakere ana başlığı olduğuna dikkati çeken AB Komisyonu kaynaklarına göre, rekabet, teşvik ile yardımları kontrol altına alıp piyasada verimli çalışanlara imkan vererek, zor bir yapısal değişimin gerçekleşmesi gerekiyor. 
     
     BAKANLIKLARIN YAPMASI GEREKENLER... 
     Öte yandan AB Komisyonu kaynaklarına göre, Başmüzakereci'den çok, Bakanlıklardan müzakere heyetine girecek isimlerin belirlenmesi Türkiye'ye zaman kazandıracak. 
     Bakanlıkların, müzakere heyetleri içinde yer alacak uzman kadroların henüz belirlemediğine dikkati çeken kaynaklar, böyle bir çalışmanın, Türkiye'ye zaman kazandırabileceğini işaret ediyorlar. 
     Bu arada AB müzakereleri öncesinde, muhtemel bir yeniden yapılanmada, DPT'nin ekonomik koordinasyondan sorumlu olacağı, Avrupa Birliği Genel Sekreterliği'nin Müsteşarlığa dönüşerek, ekonomi dışındaki chapter'lardan sorumlu olacağı, her müzakere grubunun başında birer büyükelçinin bulunacağı belirtiliyor. 
     Komisyon kaynakları, müzakere konularının yüzde 70-80'inin ekonomi ağırlıklı olduğunu belirterek, bu alandaki yapılanmanın da önemli olduğunu vurguluyorlar. 
     
     MÜZAKERE BAŞLIKLARI... 
     Alınan bilgiler çerçevesinde, daha önceki tecrübelere göre müzakere süreci içindeki en kolay konu başlıklarını, ''sanayi, eğitim, KOBİ, istatistik, bilim ve araştırma politikaları'' oluşturuyor. 
     ''Balıkçılık, ekonomik ve parasal birlik, telekomünikasyon ve bilgi teknolojileri, tüketiciyi koruma ve tüketici sağlığı, gümrük birliği, dış ekonomik ilişkiler, ortak dış ve güvenlik politikaları, mali kontrol, kültür ve görsel-işitsel politikalar'' ise ikinci derecede kolay müzakere başlıkları olarak kabul ediliyor. 
     ''Tarım, çevre, adalet ve içişleri, Rekabet, kişilerin serbest dolaşımı, finansman ve bütçe ile kurumlar'' ise en zor konu başlıkları içinde yer alıyor. 
     
</TEXT>
</DOC>
