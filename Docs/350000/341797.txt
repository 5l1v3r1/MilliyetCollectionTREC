<DOC>
<DOCNO> 341797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun11.html </URL>
<DATE> 2005/05/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Rüşvetin belgeleri açıklandı... 
</HEADLINE>
<TEXT>

     BM’nin Saddam Hüseyin yönetimi döneminde Irak’a yönelik "petrol karşılığı gıda" programındaki skandalla ilgili olarak Amerikan Senatosu’nun bir komisyonu, Fransa’nın eski İçişleri Bakanı Charles Pasqua ve İngiliz milletvekili George Galloway hakkındaki rüşvet suçlamalarıyla ilgili belgeler yayımladı. 
     Yolsuzluğu soruşturan alt komisyonun Başkanı Cumhuriyetçi Norman Coleman, "Bu belgeler Pasqua’nın siyasi nedenler için faaliyetlerini saklamaya çalıştığını, çünkü siyasi skandaldan korktuğunu gösteriyor" diye konuştu. 
     Amerikan Senatosu’nun sunduğu belgeler arasında Pasqua ve Galloway’in birçok kez yalanladığı rüşvet suçlamalarını ortaya koyan Iraklı yetkililerle yapılmış görüşmelerin kayıtları ve sayfalarca fotokopi bulunuyor. 
     Senato alt komisyonu, ayrıntılarıyla yayınladığı belgelerde, Fransa Cumhurbaşkanı Jacques Chirac’ın eski arkadaşı ve siyasi müttefiki olarak tanımlanan eski İçişleri Bakanı Pasqua’nın, "11 milyon varil petrol için komisyon aldığı" belirtiliyor. 
     Amerikan belgelerinde ayrıca, Nisan ayında gözaltına alınan ve sorgulanan Pasqua’nın yardımcısı Bernard Guillet’nin de 5 milyon varil Irak petrolü için komisyon aldığı açıklanıyor. 
     Irak savaşına şiddetle karşı çıkan ve geçen hafta yeniden seçilen İşçi Partili milletvekili George Galloway’in 20 milyon varil petrol için komisyon aldığı Amerikan belgelerinde iddia ediliyor. 
     Galloway, Aralık ayında İngiliz Daily Telegraph gazetesine bu suçlamalarla ilgili olarak dava açmıştı. 
     Şu an Hauts-de-Seine Senatörü olan Charles Pasqua ile Bernard Guillet’nin isimleri geçen yıl Ocak ayında ilk olarak bu skandalı sayfalarına taşıyan Irak gazetesi El Mada’da da geçmişti. 
     
</TEXT>
</DOC>
