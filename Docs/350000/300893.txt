<DOC>
<DOCNO> 300893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy10.html </URL>
<DATE> 2004/12/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Hiçbir sapma olmadan ekonomik programı uyguluyoruz 
</HEADLINE>
<TEXT>

     Başbakan Recep Tayyip Erdoğan, ''Türkiye çağdaş dünyanın parlayan bir yıldızı haline gelmedikçe bizim işimiz bitmeyecektir'' dedi. 
     Türkiye İşveren Sendikaları Konfederasyonu'nun Hilton Oteli'nde yapılan 22. Olağan Genel Kurulu'na katılan Erdoğan, burada yaptığı konuşmada Türkiye'nin yeni ufuklara yelken açtığı bir dönemden geçildiğini, uzun ve sıkıntılı bir dönemin ardından aydınlığa kavuştuğunu söyledi. 
     Rayından çıkan ekonominin dikkatli ve kararlı bir yönetimle yeniden rayına sokulduğunu belirten Başbakan Erdoğan, siyasetin de yeniden milletin hizmetine sokulduğunu ve boş çekişmelerle harcanan vaktin yeniden kazanılmaya başlandığını ifade etti. 
     Türk gençliğinin önüne yeniden gelecek hedefi konulduğunu ve Türkiye'nin büyük zenginliklerine olan inancın da tazelendiğini kaydeden Başbakan Erdoğan, ekonomik sıkıntılara da sürdürülebilir ve kalıcı çözümler getirildiğini, belirlenen hedeflere ulaşmak adına gereken her adımın cesaretle atıldığını dile getirdi. 
     Gelinen noktanın nefes almaya yeteceğini ama uzun vadede ayakta kalabilmek için daha pek çok şey yapılması gerektiğini vurgulayan Erdoğan, ''Kendimize, ülkemize, insanımızın büyük girişim ruhuna güveniyor, ama tedbiri de elden bırakmıyoruz'' dedi. Erdoğan şöyle konuştu 
     ''Tarihi bir kavşağı dönmekte olduğumuzun farkındayız. Bugünün, Türkiye'nin önümüzdeki 10 yıllarını şekillendirecek müstesna bir zaman dilimi olduğunu ve Türkiye'nin sağladığı yeni açılımları çok iyi değerlendirmesi gerektiğini aklımızdan çıkarmıyoruz. Lüzumsuz kahramanlıklara prim vermediğimiz gibi popülizm tuzaklarına da düşmemeye özen gösteriyoruz. Heyecanımızı kaybetmiyor, dikkatimizi Türkiye'nin kat etmesi gereken yoldan zerre kadar ayırmıyoruz. 
     Bu yolun sonunun aydınlığa, refaha, mutluluğa çıktığını, bunun için gerekli olanın biraz daha sabır, biraz daha gayret, biraz daha cesaret olduğunu düşünmüyoruz.'' Türkiye'nin iki yıl gibi kısa bir zaman içinde büyük bir değişim geçirdiğini vurgulayan Erdoğan, bu zaman zarfında düzelmez denilen arızaların düzeltildiğini, işlemez denilen düzenlerin işlemeye başladığını ve atılamaz denilen adımların ardı ardına atıldığını söyledi. 
     Enflasyon ve büyüme rakamlarından da örnekler veren Başbakan Recep Tayyip Erdoğan, Türkiye'nin gösterdiği yüksek performansla şimdiden dünyanın dev ekonomileri arasına adını yazdırma noktasına geldiğini ifade etti. 
     Yabancı sermaye girişinde de büyük ölçüde artış olduğunu kaydeden Erdoğan, Ocak-Ekim 2004 döneminde bir önceki yılın aynı dönemine göre yüzde 83 oranında artışla 2.4 milyar dolar seviyesinde yabancı sermaye girişi olduğunu kaydetti. Erdoğan, bu rakamın cumhuriyet tarihinde bir rekor olduğunu söyledi. 
     Bütçe açığının kapatılması konusunda da önemli adımlar atıldığını belirten Başbakan Erdoğan, ''Ekonomi yönetimimiz, hiçbir sapmaya meydan vermeden dikkatli bir şekilde ekonomik programı uyguluyor'' dedi. 
     Rakamların gerçeğin en sadık bekçileri olduğunu vurgulayan Erdoğan, tablonun kendisini heyecanlandırdığını ifade etti. ''Elbette bugün geldiğimiz bu güzel seviyenin sarhoşu olacak değiliz'' diyen Başbakan Erdoğan, bunun sadece bir başlangıç olduğunu, Türkiye için gelecek koşusunun daha yeni başladığını anlattı. Erdoğan, şöyle konuştu 
     ''Ekonomisiyle, siyasetiyle, yönetim anlayışıyla, temel sektörlerindeki donanım ve gelişimiyle, eğitimi, sağlığı, tarımı, sosyal hayatıyla Türkiye çağdaş dünyanın parlayan bir yıldızı haline gelmedikçe bizim işimiz bitmeyecektir. Ulaştığımız her hedef bizi daha büyük bir hedef koyma konusunda kamçılamaktadır. 
     17 Aralık'ta Brüksel'de alınan kararla yepyeni bir dönemin kapılarını açmış olduk. Bizi zorlu ve uzun bir yolculuk bekliyor. Bunu hep beraber yapacağız. Bu mücadeleyi salt devlet, salt hükümet yürütmeyecek. Hep birlikte elele vereceğiz, bu işi öyle yürüteceğiz. Bizim için süreçten öte işin niteliğidir. Aşılan dönemecin kıymeti buradadır.'' 
     Türkiye'nin bundan böyle AB ülkeleriyle daha yakın tanışma fırsatı bulacağını kaydeden Başbakan Erdoğan, ''Hükümetimizle AB arasında gerçekleşen trafik, Cumhuriyet tarihinde olmamış bir trafiktir'' dedi. 
     Türkiye'nin halkla ilişkiler ve kamuoyunu bilgilendirme konusunda eksiklikleri olduğunu anlatan Erdoğan, bu konuda adımlar atılacağını söyledi. Başbakan Recep Tayyip Erdoğan, ''Gelecek Türkiye'nindir. Bundan hiç endişem yok. Gelecek Türk milletinindir'' diye konuştu. 
     Erdoğan, konuşmasında istihdamın sadece Türkiye'nin sıkıntısı olmadığını, tüm dünyanın aynı sorunla karşılaştığını da ifade etti. Erdoğan, Türkiye'de yatırımların yapıldığını, ancak teknoloji yatırımı yapıldığı için yansımasının az olduğunu dile getirdi. 
     ADM-FK 13 58 25 12 04 
     
</TEXT>
</DOC>
