<DOC>
<DOCNO> 306282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/dunya/adun.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
1 - Prens gamalı haç kolluğu taktı 
</HEADLINE>
<TEXT>


Bir partiye Nazi kılığına girerek katıldığı ortaya çıkan, tahtın 3. v risi Prens Harry, İngiltere'de infial yarattı 

Nevsal Elevli - Londra 


İngiltere tahtının üçüncü sıradaki v risi Prens Harry, bir kıyafet partisinde Nazi üniforması giyince, ortalık ayağa kalktı. Veliaht Prens Charles ile 1997'de Paris'te trafik kazasında ölen Prenses Diana'nın küçük oğlu olan 20 yaşındaki haşarı Prens, yaptığı gaf için sözcüsü aracılığıyla özür diledi ama şimşeklerden kurtulamadı. 
Oğlunun yaptığı çirkin şaka, babası Prens Charles'ı da zor durumda bıraktı. Charles, çocukları üzerinde otorite kuramamak ve onları disipline sokamamakla eleştirildi. 
Bu ay başındaki 250 davetlinin çağrıldığı "yerli halk ve yerleşimci" konulu kıyafet partisine üzerine gamalı haç bulunan bir kolluk ve Afrika'da savaşan Alman askerlerinin üniformasıyla katılan Prens Harry'nin başını "The Sun" gazetesi yaktı. Gazete, Nazi üniforması içindeki Prens'i elinde içki bardağı ve sigarasıyla gösteren fotoğrafı birinci sayfasından yayımladı. 
İngiltere'de şok yaratan haber üzerine, Prens Charles'ın resmi konutu Clerance House'ın sözcüsü tarafından Prens Harry'nin ağzından bir açıklama yapıldı. Prens Harry açıklamasında, kolunda gamalı haç arması bulunan kostümü giyerek kimseyi kırmak istemediğini vurguladı. Genç Prens, "Eğer bu davranışımla herhangi bir kesimi rencide ettiysem ya da birilerinin utanmasına yol açtıysam özür dilerim. Kostümüm kötü bir seçimdi ve bundan dolayı üzgünüm" dedi. 
Ancak Harry'nin özrü tepkilerin önünü kesmedi. İngiltere'deki Yahudi örgütleri, "Bir Nazi gibi giyinmenin hiç komik yanı yok. Hiç kimse Nazilerin neler yaptığı unutmamalı" diye konuştular. 
Muhalefetteki Muhafazak r Parti'nin lideri Michael Howard, "Herkesi hayal kırıklığına uğratan bir davranış" diyerek Prens'i eleştirdi. Yahudi olan Howard, "Prens bana gelerek ne kadar pişman olduğunu bizzat söylemeli" şeklinde konuştu. Nazi gafına eski Silahlı Kuvvetler Bakan Yardımcısı Doug Henderson sert tepki gösterdi. Henderson, bu yıl Sandhurst Kraliyet Askeri Akademisi'ne girmeyi planlayan Prens'in "asker olmaya uygun bir kişilik sergilemediğini" söyledi. 

Yaramaz prens 

Kendisinden 2 yaş büyük ağabeyi Prens William'ın aksine hırçın tavırlar sergileyen Harry, daha önce de yaptığı yaramazlıklarla basına konu olmuştu. Prens'in yaramazlıklarından bazıları şöyle 
2002'de marihuana içerken yakalandı, bir süre uyuşturucu tedavisi gördü. Geçtiğimiz ekimde bir gece kulübünden alkollü olarak çıkarken fotoğrafını çekmek isteyen bir gazeteciye saldırdı. Yine aynı ay lise bitirme sınavlarında kopya çektiği iddia edildi. Basının önünde ırkçı sözler söyledi. Zimbabweli sevgilisi Chelsy Davy için, "Siyah değil, anlarsınız ya" dedi. 

</TEXT>
</DOC>
