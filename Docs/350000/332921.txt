<DOC>
<DOCNO> 332921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko18.html </URL>
<DATE> 2005/04/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
BDDK Başkanı Bilgin Yabancı banka ilgisi devam edecek 
</HEADLINE>
<TEXT>

     Bankacılık Düzenleme ve Denetleme Kurumu Başkanı BDDK Tevfik Bilgin, ''Dışbank özelinde Türk Bankacılık Sisteminde gelinen noktayı dikkate alırsak, ekonomik ve politik istikrara paralel, önümüzdeki dönemde yabancı banka veya yabancı sermayenin ilgisinin devam edeceği görülüyor'' dedi. 
     Bilgin, Dışbank satışı ve yabancı sermayeye ilişkin değerlendirmelerde bulundu. 
     Türk Bankacılık sisteminde, Koçbank TAB ortaklığı dahil yabancı payının yüzde 5.8 olduğuna işaret eden Tevfik Bilgin, ''sektörde şu anda yüzde 5.8 olan yabancı payının, 2005 yılı sonunda yüzde 15-20 olacağını tahmin ediyoruz'' dedi. 
     Bilgin, Türkiye'de AB ile uyum anlamında en yakın sektörün bankacılık sektörü olduğunu ifade ederken, sektörün gerek çalışan profili, gerek kullandığı teknoloji, gerekse geliştirdiği enstrümanlar ve en önemlisi de kriz deneyimi ve risk algılamasıyla, son 5 yılda önemli mesafeler kat ettiğini söyledi. 
     
     YABANCI İLGİSİ KAÇINILMAZ 
     Bilgin, bankacılık sektörünün geldiği düzey anlamında, yabancı sermayenin ilgisinin 'kaçınılmaz olduğunu' belirtirken, şöyle konuştu 
     ''Ancak bir çok ülkede, özellikle benzer şekilde bankacılık sisteminde yabancı payının ne olması gerektiği, toplumun kılcal damarlarını temsil eden bankacılık sisteminin geleceğe ilişkin yapılanmasında nelerin dikkate alınması gerektiğini, ekonominin tüm aktörleri gibi BDDK'nın da üzerinde hassasiyetle irdelemesi gereken bir konudur.'' 
     
     YAPI KREDİ VE TURKCELL 
     Bilgin, Yapı Kredi Bankası ve Turkcell'e ilişkin soruya karşılık şunları söyledi 
     ''Halka açık şirketler olması nedeniyle hem Yapı Kredi hem de Turkcell hakkındaki açıklamalarda çok dikkatli davrandık ve resmi yazılı açıklamalar yaptık. Bu noktada şunu herkesin çok iyi bilmesi gerekir bu sorunun çözülmesi ve gerekirse paket halinde çözülmesidir. Bunu da en çok isteyen kurum BDDK'dır. BDDK bu konun çözülmesi için yaklaşık 16 aydır çaba harcıyor. Yapı Kredi Bankası ve Turkcell konularında çözümü engelleyecek kasti davranışlar karşısında ilk duracak kurum, BDDK'dır.'' 
     
     GIDA VE AKARYAKITA TAKSİT 
     Gıda ve akaryakıtta kredi kartı ile alışverişte 'taksit' uygulaması konusunda bankaların görüş birliğine vardığını izlediklerini anlatan Tevfik Bilgin, bunun kredi maliyetleriyle ilgili bir konuda, bankaların ortak hareket etme kabiliyetlerini görülmesi açısından önemli olduğunu kaydetti. 
     Bilgin, bankacılıkta işin sırrının ise 'doğru müşteriye, doğru ürünü, doğru kanaldan vermek ve müşterinin sadece bugünkü ihtiyaçlarını değil, gelecekteki ihtiyaçlarını da doğru tahmin ederek ona göre hazırlık yapmak' olduğunu söyledi. 
     Tüketici finansmanı, kredi kartları gibi finansal ürünler içeren perakende bankacılığın öneminin arttığına işaret eden Bilgin, bankacılık faaliyetlerinin yoğun rekabet, küreselleşme ve bilgi teknolojilerindeki gelişmelere paralel, ulusal sınırları aştığını vurguladı. 
     Bilgin, 1980 yılında bankacılık sektöründe toplam aktifin 18.6 milyar dolar, toplam kredilerin 10 milyar dolar olduğunu hatırlatırken, 2004 yılında toplam aktifin 220 milyar dolar, toplam kredilerde de 76 milyar dolara ulaştığını bildirdi. 
     Ayrıca banka sayısının 1980 yılında 31, 2000 yılında 79 olduğunu belirten Bilgin, 2004 yılında ise bu sayının 48'e düştüğünü kaydetti. 
     
</TEXT>
</DOC>
