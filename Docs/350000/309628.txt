<DOC>
<DOCNO> 309628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur02.html </URL>
<DATE> 2005/01/26/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Eşini dövdü, kaçmak isterken 3'üncü kattan düştü 
</HEADLINE>
<TEXT>

     DHA 

      ANTALYA'da eşi Nermin Karaaslan'ı döverek yüzünü ve saçlarını kesen 45 yaşındaki Coşkun Karaaslan, eve polis geldiğini görünce beline bağladığı televizyon anteni kablosu ile 3'üncü kat penceresinden sarkarak saklanmak istedi. Karaaslan, kablonun kopması sonucu düşerek ağır yaralandı. 
     Olay, önceki gece Deniz Mahallesi 128'inci Sokak'ta meydana geldi. Adana nüfusuna kayıtlı, işsiz ve bir süre önce cezaevinden tahliye edilen Coşkun Karaaslan, akşam yemeğinden sonra içki içmeye başlayınca eşi Nermin Karaaslan ile kavga etti. Eşinin saçı ve yüzünü kesen Karaaslan, daha sonra bira almak için markete gitti. Evine döndüğünde çevrede çok sayıda polisin olduğunu Karaaslan paniğe kapılarak eşinin kendisinden şikayetçi olduğunu anladı. Hızla eve giren Karaaslan, çocuklarına, "Polisler beni almaya geldi. Sorarlarsa Evde yok' deyin. Ben pencereden sarkıp bekleyeceğim'' dedi. 
     Beline bağladığı televizyon kablosu ile 3'üncü kat penceresinden sarkan Karaaslan, polisler kapıya geldiği sırada kablonun kopması sonucu zemin kattaki kömürlüğün üzerine düştü. Gürültü ve bağrışmaları duyup arka taraftaki kömürlüğe dolaşan ekipler, ağır yaralanan Coşkun Karaaslan'ı gördü. Olay yerine gelen 112 Acil Servis ekipleri yaralıya ilk müdahaleyi kömürlüğün üzerinde yaptı. Yaralı halde kömürlük deposu üzerinden indirilemeyen Coşkun Karaaslan için itfaiyeden yardım istendi. 
     Eve ulaşan itfaiye ve ambulans ekiplerinin yarım saat süren çabası sonucu indirilen Karaaslan, sedyeye alındı. Ambulans ile Antalya Devlet Hastanesi'ne kaldırılan Coşkun Karaaslan'ın kafatası ve vücudunun değişik yerlerinde kırıklar olduğu belirlenirken, sağlık durumu ciddiyetini koruyorb Polis konuyla ilgili inceleme başlattı. Evdeki dayak olayından sonra polise sığınan Nermin Karaaslan'ın da ifadesi alındı. 
     
</TEXT>
</DOC>
