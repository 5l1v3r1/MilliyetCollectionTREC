<DOC>
<DOCNO> 309183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko18.html </URL>
<DATE> 2005/01/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yazıcılar Holding, Samsung'un distrübütörlüğünü devraldı 
</HEADLINE>
<TEXT>

     Yazıcılar Holding, her türlü Samsung marka dayanıklı tüketim mallarının genel distrübütörlüğünü devraldı. 
     Yazıcılar Holding'ten Borsa'ya gönderilen açıklamada, Samsung marka her türlü beyaz ve kahverengi dayanıklı tüketim mallarının ithalatı, satışı, pazarlanması ve servis hizmetlerini kapsayan Türkiye genel distribütörlüğünün devir alındığı belirtilerek, bu konu ile iştigal etmek üzere kurulan şirkete Anadolu Grubu'na dahil çeşitli şirketlerin toplam yüzde 51 ortaklık payı ile ve yönetim hakimiyeti elinde bulunacak şekilde ortak oldukları bildirildi. 
     Açıklamaya göre, Yazıcılar Holding'in kurulan söz konusu yeni şirketteki iştirak oranı yüzde 34,54 dolaylı paydan oluşuyor. 
     Anadolu Eletronik Aletler Pazarlama ve Ticaret A.Ş adlı yeni şirketin sermayesinin 800 bin YTL olduğu kaydedildi. 
     
     TRANSTÜRK HOLDİNG 
     Transtürk Holding A.Ş.'den Borsa'ya gönderilen açıklamada, Transtürk Grubu ile alacaklı bankalar konsorsiyumu arasında imzalanan Finansal Yeniden Yapılandırma Sözleşmesi'nin feshini takiben, Tasarruf Mevduatı Sigorta Fonu ile yapılan yeniden yapılandırma görüşmelerinin tamamlandığı belirtilerek, protokolün dün imzalandığı bildirildi. 
     Açıklamaya göre, yapılan protokol gereği, 31 Aralık 2004 tarihi itibariyle oluşmuş borç üzerinden libor artı 2 faiz oranı ile hesaplanacak olan faiz tutarının eklenmesi ile oluşan toplam borç miktarı, kurumun öngördüğü dönem içerisinde ödeme tarihindeki peşin ödeme indirimi uygulanarak bulunan rakamın def'aten ödenmesi halinde borç tasfiye edilmiş olacak. 
     Açıklamada, protokol gereği mevcut teminatların devam ettiği kaydedilerek, yeni bir teminat verilmediği belirtildi. 
     Bu arada, Makina Takım Endüstrisi A.Ş.'den Borsa'ya gönderilen yazıda da, aynı açıklamaya yer verildi. 
     
     AKBANK 
     Akbank T.A.Ş. ortaklarından Sabancı ailesi fertlerinin 10 kişi sahip olduğu, banka sermayesinin yüzde 1,40'ına tekabül eden toplam 21 milyon YTL nominal bedelli hisse senetlerinin, 1 YTL nominal değerli hisse için 7.90 YTL fiyatla, yabancı kurumsal yatırımcılara satış işlemi, Ak Yatırım Menkul Değerler A.Ş. satıcı üye ve HC İstanbul Menkul Değerler A.Ş. alıcı üye aracılığıyla, 26 Ocak Çarşamba günü Toptan Satışlar Pazarı'nda TSP gerçekleştirilecek. 
     Akbank'tan Borsa'ya gönderilen açıklamada, Takasbank A.Ş. nezdinde depo edildiği 18 Ocak 2005 tarihli günlük bültende Takasbank A.Ş. duyuruları bölümünde yayımlanmış olan satışa konu hisse senetlerinin, SPK'nın ilgili tebliği uyarınca, TSP'de satış tarihi itibariyle ''Borsa'da İşlem Gören'' statüsüne geçeceği bildirildi. 
     
     TÜRKİYE İŞ BANKASI 
     Türkiye İş Bankası, banka portföyünde yer alan nominal 28 milyon 857 bin 381 YTL tutarındaki İş Gayrimenkul Yatırım Ortaklığı A.Ş. hisselerinin 1 YTL nominal değerli hisse için 2,18 YTL fiyatı esas alınarak, toplam 62 milyon 909 bin 90,58 YTL karşılığında kurumsal yatırımcılara satılması hususunda Genel Müdürlüğe yetki verdi. 
     Türkiye İş Bankası'ndan Borsa'ya gönderilen açıklamada, söz konusu satış işlemi bugün itibariyle İMKB'de özel emirle gerçekleştirildi. 
     Satışı yapılan hisselerin şirket sermayesinin yüzde 8.74'üne tekabül ettiği belirtilen açıklamada, ''Tedavülü artırıcı niteliği olmayan hisse satışı sonrasında, bankamızın İş Gayrimenkul Yatırım Ortaklığı A.Ş. sermayesindeki payı yüzde 50.87'den yüzde 42.13'e düşmüştür'' denildi. 
     Açıklamada, hisse satışından kaynaklanan 28 milyon 493 bin 6 YTL tutarındaki karın kullanımına ilişkin olarak banka Yönetim Kurulu'nca alınmış bir karar bulunmadığı bildirildi. 
     
     TİRE KUTSAN 
     Tire Kutsan Oluklu Mukavva Kutu ve Kağıt Sanayi A.Ş. Yönetim Kurulu, üye Gündüz Okan'ın vefatıyla boşalan göreve Ahmet Aclan'ı getirdi. 
     
</TEXT>
</DOC>
