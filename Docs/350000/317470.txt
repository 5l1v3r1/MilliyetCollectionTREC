<DOC>
<DOCNO> 317470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun02.html </URL>
<DATE> 2005/02/22/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Çin basınına göre Kuzey Kore ile müzakerelere şartlı onay 
</HEADLINE>
<TEXT>

     Çin basınına göre, Kuzey Kore lideri Kim Jong-Il, ''bazı koşulların yerine gelmesi halinde'', ülkesinin nükleer programıyla ilgili sürdürülen altılı görüşmelere yeniden başlayabileceğini söyledi. 
     Yeni Çin haber ajansındaki haberde, Kim Jong-Il'in, ''Altılı görüşmelerin dördüncüsü için şartlar oluşursa, Kuzey Kore her an müzakere masasına dönmeye hazırdır'' dediği belirtildi. 
     Haberde, Kuzey Kore liderinin sözü edilen şartların neler olduğu hakkında ayrıntı vermediği kaydedildi. 
     Kuzey Kore, 10 Şubat'ta nükleer silahlara sahip olduğunu ve nükleer programıyla ilgili olarak sürdürülen altılı görüşmeleri askıya aldığını bildirmişti. 
     Kuzey Kore Dışişleri Bakanlığı'ndan yapılan açıklamada, ''Nükleer Silahların Yayılmasını Önleme Anlaşması'ından çekilerek zaten kararlı davrandık ve Bush yönetiminin Kuzey Kore'yi baskı altına alma ve tecrit etmeye yönelik açık politikasıyla başa çıkmak için meşru müdafaa amacıyla nükleer silahlar imal ettik'' denilmişti. 
     Söz konusu görüşmelere Kuzey ve Güney Kore ile ABD, Japonya, Rusya ve Çin katılıyordu. 
     
</TEXT>
</DOC>
