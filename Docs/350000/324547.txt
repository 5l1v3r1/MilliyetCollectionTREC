<DOC>
<DOCNO> 324547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur43.html </URL>
<DATE> 2005/03/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kardeşine vali yardımcısı olan Öner bu kez Çanakkale'ye atandı 
</HEADLINE>
<TEXT>

     Bakırköy Kaymakamlığı'ndan Çankırı Vali Yardımcılığı'na ataması yapılan ve bugün kardeşi Ali Haydar Öner'in vali olduğu kentte görevine başlayan Kadri Öner, bu defa da Çanakkale Vali Yardımcılığı'na atandı. 
     Vali Yardımcısı Öner, Çankırı Vali Yardımcısı olarak atanmasıyla ilgili kararın hukuka aykırı olduğunu öne sürerek, bu yönde İçişleri Bakanlığı ile görüşme yaptığını bildirdi. 
     Çankırı'ya tayini konusunda İçişleri Bakanlığı'ndan ''bu yönde yapılacak bir işlem olmadığı'' şeklinde yanıt aldığını belirten Öner, şunları kaydetti 
     ''Ancak bütün uyarılarıma rağmen bakanlık beni Çankırı'ya vali yardımcısı olarak atadı. Çankırı'da görevime başladığım gün, bu defa da tayinimin Çanakkale'ye çıktığı bilgisini aldım. Fakat ben Çanakkale'de görev yapmayı düşünmüyorum. Tayin olaylarından dolayı eşimin ve ailemin ruh sağlığı ciddi şekilde tehlikeye atıldı. Böyle bir durumda Çanakkale'de göreve başlamak yerine emekliye ayrılmayı düşünüyorum. Bakanlık beni hukuka aykırı olarak Çankırı'ya atadı. Bu yanlışı düzeltmek için beni Çanakkale'ye atadılarsa karar doğrudur. Fakat bu davranış bana göre istifaya zorlama politikasıdır. Bu davranışları tasvip etmiyorum. Emeklilik dilekçemi en kısa sürede vereceğim.'' Vali Yardımcısı Kadri Öner, kendisinden 4 yaş küçük kardeşi Ali Haydar Öner'in vali olduğu Çankırı'ya İçişleri Bakanlığı'nca atanmıştı. Daha önce de 2 defa Çankırı'ya atanan Kadri Öner, yürütmeyi durdurma kararı ile eski görevine dönmüştü. 
     
</TEXT>
</DOC>
