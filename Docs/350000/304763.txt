<DOC>
<DOCNO> 304763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/ekonomi/eko01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
24.200'de alım güçlendi, yeni zirve görülebilir 
</HEADLINE>
<TEXT>


Senet bazında değişimlerle endeks güçleniyor. Önümüzdeki hafta endekste destekler 24.500 ve 24.000'de dirençler 25.400 ve 25.900'de 

Zeynep Candan Aktaş 

Yeni yılın ilk haftasına alımlarla başlayan İMKB 100 Endeksi 25.602'yi test ettikten sonra FED tutanaklarında faiz artışından sözedildiğinin ortaya çıkmasıyla hızla 24.264 puana geriledi. Paritede yaşanan hızlı düşüşle dolar değer kazanarak 1.4'lere ulaştı. 
Haftanın son iki gününde ise toparlanma eğilimi ağırdı. Cuma günü Koç Grubu'nun YKB'nin satışıyla ilgilendiğini açıklaması ve ABD'den gelen istihdam verileri piyasaların eski denge noktalarına yönelmesine neden oldu. Dolar 1.37'lere gerilerken endeks de haftalık kapanışı 25.308 puandan gerçekleştirdi. Buna göre endeksin haftalık getirisi 1.35 oldu. Piyasalar önümüzdeki hafta cuma günü yapılacak FED toplantısını yakından izleyecek. Bu dönem içinde gerek paritede gerekse de kurlarda dalgalanmalar izlenebilir. Milliyet'in 2 Ocak 2005 tarihli haberine göre döviz mevduatı artıyormuş. 2004 yılı başında 37.7 milyar dolar olan döviz tevdiatı yılın sonunda 54.4 milyar dolara ulaşmış. Artışın yaklaşık 1 milyar dolarlık kısmı da aralığın ilk iki haftasında oluşmuş ve tamamına yakını da gerçek kişilerden kaynaklanıyormuş. Döviz tarafında bu gelişmeler yaşanırken borsa tarafında da şirketlerin küçük ortakları borsada işlem görmeyen hisselerini satmak için SPK'dan izin alıyorlar. Aralık ayında İMKB bülteninde küçük ortakların satışlarıyla ilgili tam 739 haber yer aldı. Takas saklamadaki bakiyeli hesap sayısı da son bir buçuk yılın en düşük seviyesine gerileyerek 1.072.663 oldu. Yani yerli tasarruf sahipleri yağmurdan kaçarcasına borsadan çıkıyor, diğer taraftan dolar alıyorlar. Halbuki 2001 yılından bu yana uygulanan dalgalı kur sisteminde, yatırım aracı olarak dövizin borsadan çok da farkı yok.Umarım yatırımcılar sadece geçmiş dönemdeki alışkanlıklarıyla bu kararı vermiyorlardır. 
Bol kazançlı haftalar dileğiyle. 


</TEXT>
</DOC>
