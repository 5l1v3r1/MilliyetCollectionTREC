<DOC>
<DOCNO> 328400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/ymese.html </URL>
<DATE> 2005/03/30/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Darısı büyüklere 
</HEADLINE>
<TEXT>



Dünya Şampiyonası Grup elemelerinde mücadele eden Ümit Milli Takımımız, Arnavutluk'tan sonra Gürcistan'ı da deplasmanda yenerek finaller yolunda büyük avantaj sağladı. 
Rize'de oynanan ilk maçta yenemediğimiz Gürcistan'ı kendi sahasında 2-0 gibi net bir skorla deviren Ümitler, dünkü mücadelede zaman zaman zorlandılar. Ancak yenmesini bildiler. 
Gökhan'ın golünden sonra skoru korumak amacıyla savunmaya çekilen Ümitlerimiz, bu düşünce nedeniyle zaman zaman büyük sıkıntı yaşadılar. Özellikle ikinci yarının hemen başlarında kaleci Fevzi çok kritik pozisyonlar kurtardı. Rakibin orta sahayı çok adamla kullanması bizim savunmaya çekilmemizden kaynaklandı. Ancak Mehmet Topuz'un yaklaşık 30 metreden attığı nefis golle rahatlayan milliler, bu galibiyetle zorlu yarışta büyük avantaj sağladılar. 
Sabri'nin yeteneğine lafımız yok. Ancak kazandığı her topta dripling yapması en büyük handikabı. İbrahim Akın da yetenekli... O da çok pozisyon buldu ancak son vuruşlarda fazla dikkatli değildi. 


</TEXT>
</DOC>
