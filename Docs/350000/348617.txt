<DOC>
<DOCNO> 348617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy26.html </URL>
<DATE> 2005/06/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Master Card Avrupa CEO'su özür yazısı gönderdi 
</HEADLINE>
<TEXT>

     Master Card Avrupa CEO’su Alexander Labak, Şampiyonlar Ligi final maçında dağıtılan İstanbul Rehberi içerisinde "kültürel ve tarihi açıdan rahatsızlık verebilecek olumsuz ifadelerin" yer alması nedeniyle Kültür ve Turizm Bakanlığı’na özür yazısı gönderdi. 
     Labak, yazısında Master Card sponsorluğu kapsamında geçen hafta Şampiyonlar Ligi final maçı için İstanbul’a gelen misafirlere sınırlı sayıda dağıtılan İstanbul rehberi nedeniyle bazı olumsuz tepkiler geldiğini belirtti. 
     Rehber içerisinde "kültürel ve tarihi açıdan rahatsızlık verebilecek bazı olumsuz ifadelerin" yer aldığını öğrendiklerini kaydeden Labak, bunun için çok büyük üzüntü duyduklarını ifade etti. 
     Labak, kitapta yer alan "yaralayıcı" ifadeler nedeniyle özür diledi. 
     Master Card’ın 25 Mayıs’ta yapılan maçın birtakım tanıtım faaliyetlerini üstlendiğine işaret eden Labak, bu faaliyetlerden birinin de final maçının evsahibi Türkiye’nin tanıtımını yapmak olduğunu belirtti. 
     Daha önce Avrupa Futbol Şampiyonası Euro 2004 gibi pek çok organizasyonda bu tarz çalışmaları başarıyla yaptıklarına dikkati çeken Labak, bu doğrultuda tanınmış ve saygın bir gezi rehberi üreticisi olan Lonely Planet Yayınevi ile rehber kitabın ücretsiz dağıtımı için sponsorluk anlaşması yapmaya karar verdiklerini kaydetti. 
     Yayınevinin İstanbul rehber kitabının birkaç yıldan beri tüm dünyada yayınlandığına değinen Labak, geçen hafta misafirlere dağıtılan rehbere Master Card tarafından sadece Şampiyonlar Ligi ile ilgili 18 sayfalık genel bilgi eklendiğini, geri kalan kısmın ise mevcut rehberin tıpkı basımı olduğunu, Master Card tarafından rehberin içeriğine herhangi bir müdahale ve katkıda bulunulmadığını ifade etti. 
     Rehberin seçiminin Master Card tarafından merkezi olarak yapıldığını, sorumluluğun Türkiye ofisine ait bulunmadığını kaydeden Labak, "Merkezimiz, kitabın tüm dünyada yaygın olarak satışını ve Türkiye’de de bandrollü olarak satışının devam etmesini dikkate alarak rehberin içeriğini kontrol etmemiştir" dedi. 
     Labak, Türk finans yazarının aktif bir oyuncusu olarak geçen haftaki final kapsamında yüzlerce uluslararası üst düzey banka yöneticisini İstanbul’da başarıyla ağırlamaktan büyük gurur duyduklarını kaydetti. 
     
</TEXT>
</DOC>
