<DOC>
<DOCNO> 343298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko20.html </URL>
<DATE> 2005/05/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emlak yok satıyor 
</HEADLINE>
<TEXT>

     Şimdi yatırımcıların gözdesi emlak. Dövizin getirisi bankalarda yüzde 3.5-4 civarında, eurobondlarda yüzde 7 civarında seyrederken, emlakta yılda yüzde 7.5-8'e kadar çıkan kira getirisi yerli ve yabancı yatırımcıyı büyülemeye başladı. 
     Metrekaresine binlerce dolar istenen birçok konut ve işyeri projesi daha maket aşamasındayken kapışılıyor. Üstelik projeler daha bitmeden prim yapıp yatırımcısına para kazandırıyor. 
     
     İşte gayrimenkul talebini patlatan 4 neden 

     Bankacılık ve perakende sektöründeki atak, özellikle kalabalığın olduğu caddelerde büyük bir mağaza talebi yarattı. Yabancıların sektöre girmesiyle bireysel bankacılık ve şubeleşme hizmetlerine ağırlık veren bankalar yeni şubeler için yer arıyor. 
     Kredi kartlarındaki taksit uygulaması alışverişi sürekli olarak canlı tutuyor. Bu da cadde üzerlerindeki dükkanlara ve alışveriş merkezlerine olan yatırımcı ilgisini artırıyor. Kiralar yükseliyor. 
     Bir başka sebep de gayrimenkulun yabancı yatırımcının gözdesi haline gelmesi. Yabancılar büyükşehirlerde kira geliri sağlayabilecek projeler, Ege ve Akdeniz sahillerinde ise yazlık peşinde. Bu yılın Ocak-Mart döneminde Türkiye'de 350 milyon dolarlık gayrimenkul alan yabancı yatırımcının 2003 başından bu yana yaptığı alımların toplamı 2.7 milyar doları buldu. 
     Bir diğer neden de konut talebi. Bankaların yıllık yüzde 19.5'e kadar düşen konut faizleri ve artan kiralar kriz döneminde kesilen konut talebini yeniden zirveye çıkardı. Sadece son beş ayda 2.1 katrilyon lira konut kredisi kullanıldı. 
     

     
</TEXT>
</DOC>
