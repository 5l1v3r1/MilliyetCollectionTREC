<DOC>
<DOCNO> 348854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/yazar/sazak.html </URL>
<DATE> 2005/06/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ilısu Barajı 
</HEADLINE>
<TEXT>


Hasankeyf'i sular altında bırakacak Ilısu Barajı'nın yapımıyla ilgili tartışmalar Antalya CHP Milletvekili Feridun Baloğlu tarafından Meclis gündemine getirildi. Baloğlu, Başbakan Erdoğan ile Enerji ve Kültür bakanlarınca yanıtlanması isteğiyle 3 ayrı soru önergesi verdi. 
Soruların odağında, Hasankeyf'i kurtaracak şekilde bir proje değişikliğinin gerçekleşme şansı bulunuyor. Baloğlu, benzer tartışmanın yaşandığı 2003 yılında dönemin Kültür ve Turizm Bakanı Erkan Mumcu'ya yöneltilen bir soru üzerine, kazı ve kurtarma projesine 550 milyar lira ödenek ayrıldığını anımsatıyor. 
Batman DHA kaynaklı haberlerde 'Hasankeyf'in ölüm fermanının imzalandığı', inşaata yakında başlanacağı belirtilmişti. Bu durumu eleştiren yazımız üzerine DSİ Genel Müdürlüğü Basın Müşavirliği'nden ayrıntılı bilgi notu gönderildi. 
DSİ'ye göre Ilısu Barajı, Dicle'nin su potansiyelini en iyi değerlendirebilecek, 'alternatifi olmayan' tek baraj. En uygun yer seçilmiş Yılda 4 milyar kWh elektrik üretecek. Ömrü 325 yıl olacakmış. 
Hasankeyf'i kurtarmak yerine DSİ'nin eski projede direndiği savını kabul etmiyor, genel müdürlük. Teknik savunuları şöyle 
"Bir proje bir kere yapılır ve yapılırken de mevcut ve gelecekteki şartlar birlikte düşünülür, ülke gerçekleri ve menfaatleri ön planda tutularak projenin teknik, ekonomik ve çevresel yönden değerlendirmesi yapılarak karar verilir. 
Ilısu Barajı, bu çerçevede değerlendirilecek bir projedir. 
Projeye yönelik geçmiş yıllarda yürütülen kredi temin çalışmaları sırasında kuruluşların karşıt kampanyaya dayanamayıp, 'yanlış bir barajı' inşa etmeyeceklerini ve 'uluslararası standartlara uymayan' bir baraja kredi vermeyeceklerini açıklayarak projeden çekildikleri belirtilmektedir. En önemli husus, özellikle sınır aşan sularımız üzerinde ülkemizin gerçekleştirmeye çalıştığı her türlü projeye karşı çıkıldığıdır. 
Daha önce Keban, Karakaya, Atatürk, Birecik ve Karkamış barajlarının inşaatlarına da tepkiler olmuştur. Bu tecrübelerden elde edilen sonuç, tabiatın korunmasından, tarihi ve kültürel değerlerimizin yok edilmesinden daha çok, sınır aşan sularımız üzerinde baraj yaptırmamaktır." 
DSİ, Hasankeyf'i gözden çıkarmış Baraj yapılmasa bile imara açılan Hasankeyf'in çarpık yapılaşma sonucu tahrip edileceğini savunuyorlar. 
Tarihi yapıların bir kısmı taşınacak ve parkta sergilenecekmiş. 
Sular altında kalan kısım için de 'tüple dalma' turları düzenlenebilir 



</TEXT>
</DOC>
