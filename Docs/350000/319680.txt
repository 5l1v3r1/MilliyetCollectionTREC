<DOC>
<DOCNO> 319680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo21.html </URL>
<DATE> 2005/03/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Başkent derbisine doğru... Ankaragücü hazırlıklarını sürdürüyor... 
</HEADLINE>
<TEXT>

     Ankaragücü, bu hafta sonu yapacağı Gençlerbirliği maçının hazırlıklarını sürdürdü. 
     Beştepe Cemal Aydın Tesisleri'nde, Teknik Direktör Yılmaz Vural yönetiminde yapılan çalışmaya, sakat olan kaptan Hakan Kutlu dışında tüm futbolcular katıldı. 
     Sarı-lacivertli ekip, kondisyon hareketlerinin ardından 3 ayrı takım halinde yarım sahada çift kale maç yaptı. 
     Teknik Direktör Yılmaz Vural, takıma ekstra bir şey vermediğini, yalnızca tecrübesini yansıttığını belirterek, ''Takım olarak iyi yoldayız. Güzel bir hava yakaladık. Her maçta bunun üzerine eklemeye çalışacağız. Kaybetmeye tahammülümüz yok. Telafisi olmayan haftalardayız, onun için Gençlerbirliği maçını kazanmak zorundayız'' diye konuştu. 
     Vural, Gençlerbirliği ile 2 komşu kulüp olduklarını ifade ederek, ''Aramızda husumet olması söz konusu değil. 2 takım da güzel futbol oynuyor. Hafta sonunda taraftarlarımıza olağanüstü bir maç izlettireceğiz'' dedi. 
     Gençlerbirliği maçından mutlak galibiyet almak istediklerini vurgulayan Vural, İstanbulspor ve Denizlispor maçlarını da kazanarak 33 puanla üst sıralarda yer almanın hesaplarını yaptıklarını söyledi. 
     
     BAŞKAN AYDIN 58 YAŞINDA 
     Ankaragücü Kulübü Başkanı Cemal Aydın'ın 58. yaşı, sarı-lacivertli futbolcuların sürpriz bir doğum günü partisiyle kutlandı. 
     Ankaragücü tesislerinde antrenman sonrası sahaya getirilen pastayı kesen Aydın, futbolcularına teşekkür ederken, Teknik Direktör Vural ile Aydın birbirine pasta ikram etti. 
     
</TEXT>
</DOC>
