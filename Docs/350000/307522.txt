<DOC>
<DOCNO> 307522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy13.html </URL>
<DATE> 2005/01/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Baykal'a İzmir'den tam destek... 
</HEADLINE>
<TEXT>

     CHP Grup Başkanvekili ve İzmir Milletvekili Kemal Anadol, ''CHP İzmir milletvekilleri ve kurultay delegeleri olarak, CHP'ye ve Genel Başkanı Deniz Baykal'a sahip çıkma kararlılığımızı, ülkemize ve kamuoyuna duyurmayı, yerine getirilmesi gereken olumlu ve onurlu bir görev sayıyoruz'' dedi. 
     Anadol, CHP'nin 12 İzmir milletvekili ve 21 kurultay delegesiyle CHP İzmir İl Örgütü'nde basın toplantısı düzenledi. Anadol, 29 Ocak'ta yapılacak kurultayın son gelişmeler dikkate alındığında ''Türkiye ve CHP açısından olağanüstü bir önem kazandığını, CHP'nin yazgısını belirleyecek boyutlara ulaştığını'' söyledi. 
     Kemal Anadol, Ortadoğu'nun yeni şeklini belirlemek için modeller arayan güçlerin, artık projelerinin kapsamına CHP'yi de aldıklarını savundu. Anadol, bu güçlerin, istekleri doğrultusunda bir muhalefet oluşturma çabası ve girişimi içinde olduklarını ileri sürdü. 
     Kemal Anadol, şöyle dedi 
     ''TBMM'de hayal kırıklığına uğrayanlar, bu yenilginin nedeni ve sorumlusu gördükleri CHP'den 1 Mart tezkeresinin rövanşını almak istiyorlar. CHP'ye kendi istedikleri şekli verebilmek için özel kampanyalar düzenlemekte, her türlü etik kuralları bir yana iterek, partiyi kuşatmak istemektedirler. Dış güçlerden icazet alanlar, ılımlı İslam teorilerine uygulamalarında yer verenler, bu muhasaranın güçleri arasındadır.'' 
     
     CHP VE BAYKAL'A SAHİP ÇIKMA 
     ''CHP sahipsiz değildir'' diyen Kemal Anadol, sözlerini şöyle sürdürdü 
     ''CHP'nin ve CHP'lilerin güçlü savunma refleksleri vardır. Kurultayın iradesi, partiyi kuşatma girişimini kıracak ve bozguna uğratacak güçtedir. CHP İzmir milletvekilleri ve kurultay delegeleri olarak, CHP'ye ve Genel Başkanı Deniz Baykal'a sahip çıkma kararlılığımızı, ülkemize ve kamuoyuna duyurmayı, yerine getirilmesi gereken olumlu ve onurlu bir görev sayıyoruz.'' Toplantıya, CHP Genel Sekreter Yardımcısı Oğuz Oyan, TBMM Başkanlık Divanı Üyesi Türkan Miçooğulları, CHP Grup Yönetim Kurulu Üyesi Yılmaz Kaya, Parti Meclisi üyeleri Bülent Baratalı, Sedat Uzunbay, Abdürrezzak Erten, Canan Arıtman ile CHP İzmir milletvekilleri Enver Öktem, Vezir Akdemir, Ali Rıza Bodur, Ahmet Ersin ve Erdal Karademir'in yanı sıra, bazı ilçe belediye başkanları ile 21 kurultay delegesi katıldı. 
     
     İL BAŞKANININ GÖRÜŞÜ 
     Öte yandan, Zülfü Livaneli'yi desteklediği bildirilen CHP İzmir İl Başkanı Alaattin Yüksel, AA muhabirine yaptığı açıklamada, Kurultay'ın özgürce bir yarış ortamına sahne olmasını beklediklerini, farklı düşünceler olabileceğini söyledi. 
     Kurultay'dan CHP'nin sağduyulu, sağlıklı ve güçlenerek çıkacağını belirten Yüksel, ''Dün, ilçe başkanları İzmir'de özgür iradeleriyle kişisel görüşlerini deklere etmişlerdir. İlçelerden beni arayanlar, ilçe başkanlarının görüşlerinin kendilerini bağlamadığını, yönetimlerde karar almadıklarını ifade ettiler'' diye konuştu. 
     CHP'nin İzmir'de milletvekilleri ve PM üyeleri dışında 48 Kurultay delegesi bulunduğu ifade edildi. 
     
</TEXT>
</DOC>
