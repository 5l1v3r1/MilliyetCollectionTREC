<DOC>
<DOCNO> 335059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yazar/gureli.html </URL>
<DATE> 2005/04/20/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Basın turu 
</HEADLINE>
<TEXT>


Gazeteci kitapları, daha doğrusu gazetecilerin yazdığı kitaplar birbirini izliyor. 
Özellikle anı kitapları hem ilgi topluyor, hem de gerçeklerin doğrulanmasına yardımcı oluyor. Son günlerde üç meslektaşımızın Altemur Kılıç Kılıçtan Kılıca, İzzet Sedes Siz Türk müsünüz , Leyla Umar Geriye Yazılar Kaldı kitapları, anıların, hem yazarı hem anılarda adı geçen kişiler hayattayken yazılmasının yararlı olduğunu düşündürdü. Çünkü, yazan ve yazılanlar hayatta olunca söz konusu edilen olaylar taraflarca irdelenmiş ya da yeniden açıklama yapılarak çeşitli yönleri tamamlanmış oluyor ve güvenilirlik kazanıyor. 
Yalnızca gazetecilerin değil, kamu önüne çıkmış herkesin, sağlığında anılarını yazması toplumsal bir görev olarak benimsense ne iyi olur. 
Ancak, anılarda yaşayanlardan söz ederken zülfüyare dokunma endişesinin bir engel oluşturabileceğini de elbet göz ardı etmiyoruz. 
Anıların yanı sıra, son haftalar içinde basının çeşitli boyutlarını irdeleyen iki kitap daha yayımlandı. 
Bunlardan biri, yılların gazetecisi Orhan Erinç'in "Demokrasiye Kitakse" kitabı. Erinç, günümüz medyasının pek çok sorununu ele aldığı yazılarında, demokrasinin tüm kurallarıyla kökleşmesi için siyasal çabaların yanı sıra toplumsal bilinçlenmenin önemini vurguluyor. 
Basın araştırmalarında uzman olan kıdemli meslektaşımız Orhan Koloğlu'nun "1908 Basın Patlaması" kitabı ise, "Abdülhamit Sansürü"nü gazetecilerin kendi girişimleriyle ortadan kaldırmasından sonra yaşanan "özgürlük" ortamını ve ardından gelen "istibdat" diye nitelenen basın yasası hazırlanışına varan süreci anlatıyor. 

Bir Uğur'lama 
Basın turumuzu, bir basın dostunu uğurlama ile tamamlayalım. Basın Yayın ve Enformasyon Genel Müdürlüğü'nün İstanbul Bölge Müdürlüğü görevini yapan Bülent Uğur, Bakü Büyükelçiliği Basın Müşaviri oldu. İstanbul'da görev yaptığı 9 yıl boyunca, gazetecilerin her işine sevecenlikle koşan ve "gönüllerde taht kurma" deyimini hak eden Uğur'u bu hafta Azerbaycan'a uğurluyor, yeni görevinde de başarılar diliyoruz. 

Bir şiir 
Dizelerimiz 2005 Behçet Necatigil Şiir Ödülü'nü kazanan Betül Tarıman'ın "Yol İnsanları" Can Yayınları kitabından 
evhamlıyım boynum terli, kasıklarım altımda gürültüsü çarşafın içim geçkin kız arzularına yenik bazen açar içimde gül kokusu gömleğimde bir esinti aşk da doğduğu yere benzer tenim duru su, tenim aç kuş" 



</TEXT>
</DOC>
