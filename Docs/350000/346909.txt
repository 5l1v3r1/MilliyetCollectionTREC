<DOC>
<DOCNO> 346909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun10.html </URL>
<DATE> 2005/05/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sunday Times Zerkavi tedavi için Irak'tan kaçtı... 
</HEADLINE>
<TEXT>

     İngiltere’de yayımlanan The Sunday Times gazetesi, Irak El Kaide Cihad örgütünün lideri Ebu Musab Zerkavi’nin ABD saldırısı sırasında göğsünden aldığı şarapnel yarası nedeniyle tedavi görmek için Irak’tan kaçtığını yazdı. 
     İddiayı, Zerkavi’nin grubundaki bir komutana dayandıran gazete, başına 25 milyon dolar ödül konan Zerkavi’nin halen İran’da olabileceğine inanıldığını öne sürdü. 
     Bulunduğu konvoya Amerikan güçleri tarafından saldırılması ve yaralanmasından bu yana üç hafta geçtiğini, ancak Zerkavi’nin giderek artan yüksek ateş problemi yaşadığını yazan Times, aynı komutana dayandırarak, Zerkavi’nin durumunun geçen hafta iyiye gitmeye başladığını ve "istikrarlı" bir döneme girdiğini ileri sürdü. 
     Zerkavi’nin kısa sürede İran’dan Arap ülkesi olmayan bir başka ülkeye nakledilmesinin söz konusu olduğuna dikkat çeken Sunday Times, bu ülkede yapılacak ameliyatla Zerkavi’nin göğsündeki şarapnel parçasının çıkartılmasının planlandığını duyurdu. 
     Times’ın haberine göre, Zerkavi’nin grubundaki bir komutan, operasyonun risk taşıyıp taşımadığını ise henüz bilmediklerini ifade etti. 
     
</TEXT>
</DOC>
