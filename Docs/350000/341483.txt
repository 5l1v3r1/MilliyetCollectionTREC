<DOC>
<DOCNO> 341483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun29.html </URL>
<DATE> 2005/05/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kosova'da ilk kez Türk azınlık sözü... 
</HEADLINE>
<TEXT>

     Sırbistan-Karadağ Dışişleri Bakanı Vuk Draskoviç, "Kosova’ya özerklikten fazla, bağımsızlıktan az bir statü verilmesi gerektiğini" söyledi. 
     Romanya’nın başkenti Bükreş’te düzenlenen Güneydoğu Avrupa Ülkeleri İşbirliği Süreci 8. Zirvesi’ne katılan Draskoviç, gazetecilerin sorularını yanıtladı. 
     Draskoviç, Arnavutlara yaşadıkları bölgelerde hakimiyet verilmesi, Sırplar, Türkler ve diğer azınlıklara, Arnavutlarla yaşadıkları bölgelerde tam bir koruma sağlanması, Avrupa standartları düzeyinde ademi merkeziyet sağlanması, tarihi ve kültürel mirasın korunması gerektiğini belirtti. 
     Sırbistan-Karadağ’ın Arnavutluk ve Makedonya ile sınırlarının "Avrupa kalitesinde" olması gerektiğini ifade eden Draskoviç, Kosova’nın, nefret ve gelecekteki çatışmalara kaynaklık etmesinin, hem Sırp ve Arnavutların hem de bütün bölgenin çıkarlarına ters düştüğünü kaydetti. 
     Draskoviç, Kosova’nın, "Avrupa’ya bir köprü mü yoksa herkes için bir engel mi olacak" şeklinde bir seçimle karşı karşıya olduğunu ifade ederek, "bağımsızlık" tercihinin "bir engel" olduğunu savundu. Draskoviç, AB çatısının, bölge için tek çözüm olduğu görüşünü de dile getirdi. 
     BM Güvenlik Konseyi’nin 1999 yılındaki NATO operasyonu sonrasında kabul ettiği 1244 sayılı karar, Kosova’yı Yugoslavya’nın bir parçası olarak niteliyor. Bölge, şu an BM Kosova Geçici Misyonu’nun idaresi altında bulunuyor. 
     Bu yılın ikinci yarısında Kosova’nın, uluslararası toplumca belirlenen standartları yerine getirip getirmediği ve bu konuda sağladığı ilerlemeler değerlendirilecek ve ona göre nihai statüsü konusunda bir karara varılacak. 
     Draskoviç, Yugoslavya’nın, Sırbistan-Karadağ ismini aldığı, BM kararında ise "Yugoslavya"dan bahsedildiğinin hatırlatılması üzerine de "Yugoslavya adını Sırbistan-Karadağ olarak değiştirdi. Dolayısıyla Kosova artık Sırbistan-Karadağ’ın bir parçası. Karadağ bir gün referandumla birlikten ayrılırsa o zaman da Kosova, Sırbistan’ın bir parçası olarak kalacak. Çünkü Karadağ ve Sırbistan arasında yapılan ve BM ile AB’nin onayladığı anlaşmada bunun böyle olacağı belirtiliyor" diye konuştu. 
     Bu arada diplomatik kaynaklar, Draskoviç’in, Güneydoğu Avrupa Ülkeleri İşbirliği Süreci Zirvesi’nde yaptığı konuşmada, Kosova’dan bahsederken, ilk kez Türk azınlıktan da bahsettiğini söylediler. 
     Kaynaklar, Draskoviç’in, ilk kez böyle bir toplantıda Kosova’daki azınlıklardan bahsederken "Türk" ifadesini kullandığını kaydettiler. 
     
</TEXT>
</DOC>
