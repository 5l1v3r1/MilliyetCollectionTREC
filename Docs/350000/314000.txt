<DOC>
<DOCNO> 314000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/axspo01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siz işinize bakın' 
</HEADLINE>
<TEXT>


Gençlerbirliği maçının gündemde tutulmasına sinirlenen Çalımbay, futbolcularıyla görüştü, Denizli karşılaşmasını düşünmelerini istedi. Demirören de, "Sahadaki oyununuza bakın. Saha dışını biz çözeriz" diyerek destek çıktı 

ORHAN YILDIRIM 


Sonunda isyan etti 
BEŞİKTAŞ'TA Gençlerbirliği maçının yankıları devam ederken, Teknik Direktör Rıza Çalımbay, bu tartışmalara isyan etti. Denizlispor ile bu hafta sonu çok kritik bir karşılaşma oynayacaklarına dikkat çeken Çalımbay, futbolcularıyla bir toplantı yapıp, maçın tekrarını akıllarından çıkarmalarını istedi. Rıza hoca, oyuncularına, "Sadece Denizlispor'u düşünmek zorundayız. Benim felsefemde en önemli maç ilk oynayacağın maçtır" uyarısını yaptı. 

Başkandan fedakarlık 
ÇALIMBAY'A en büyük destek Başkan Yıldırım Demirören'den geldi. Futbol Şube Sorumlusu Kıvanç Oktay ile birlikte antrenmanı izleyen Demirören, futbolcularla bir toplantı yaptı. Oyuncularıyla birlikte yemek yiyen Demirören, "Siz saha içindeki işinize bakın. Gerisini biz çözeriz" diyerek Denizlispor maçını düşünmelerini istedi. Bel fıtığı olan Başkan, doktorların istirahat tavsiyesine rağmen tesislerden ayrılmıyor. 

'Trabzon'a dikkat' 

SİYAH - Beyazlılar'ın eski Teknik Direktörü Bosque, eşi ve yardımcılarıyla birlikte dün İspanya'ya gitti. Türkiye'de başarısız olduğunu düşünmediğini belirten ünlü çalıştırıcı, bu sezon kimin şampiyon olacağı sorusuna ise şu yanıtı verdi "Trabzonspor, Galatasaray ve Fenerbahçe iyi takımlar. Fenerbahçe'nin büyük kulüp olduğunu biliyorum ama bu sezon Trabzonspor'a dikkat etsinler." 

'Beşiktaş ile sorunum yok' 

MERKEZ Hakem Kurulu Hakem Atama Alt Komisyonu Başkanı Muhittin Boşat, eski hakem Mutlu Çelik'in "hesaplaşma" iddialarını yalanladı. Beşiktaş ile bir sorunu olmadığını vurgulayan Boşat, söylendiği gibi, hakem atamalarını da kendisinin yapmadığını ileri sürdü. Muhittin Boşat, "Atamaları MHK yapar. Bu kuruldaki söz hakkım da 9'da 1'dir" dedi. 

7 bin 500 YTL ceza aldılar 

PROFESYONEL Futbol Disiplin Kurulu, Malatyaspor maçından dolayı Beşiktaş'a 7 bin 500 YTL ceza verdi. Süper Lig'de 6 takımı cezalandıran kurul, en yüksek para cezasını, Siyah - Beyazlılar'a verirken, buna gerekçe olarak da "Taraftarların kötü ve çirkin tezahüratı", "Talimatlara aykırı davranılması" ve "Sahaya yabancı madde" atılmasını gösterdi. 


</TEXT>
</DOC>
