<DOC>
<DOCNO> 315756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko37.html </URL>
<DATE> 2005/02/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
YASED Başkanı'ndan, Roche operasyonunda kelepçeye tepki 
</HEADLINE>
<TEXT>

     Yabancı Sermaye Derneği YASED Yönetim Kurulu Başkanı Şaban Erdikler, SSK'ya fahiş fiyatla ilaç alımına ilişkin yürütülen soruşturma kapsamında, Roche Türkiye Genel Müdürü Faruk Yöneyman'ın gözaltına alınmasına ilişkin olarak, ''Türkiye'de 100 milyon doların üzerinde yatırım yapmış bir kuruluşun uzun süredir Genel Müdürlüğü'nü yapmış bir insanın elleri arkadan kelepçelenmek suretiyle götürülmesi ve televizyonlarda 20 kere, 30 kere arka arkaya, böyle insanların hafızalarına nakşedilmek istenir gibi gösterilmesi, Türkiye için iyi bir referans noktası olmayacak'' dedi. 
     Erdikler, Levent'e bulunan Roche Binası'nda gerçekleştirilen YASED'in 24. Olağan Genel Kurul Toplantısı sırasında gazetecilerin sorularını yanıtladı. 
     Toplantının ''neden Roche binasında düzenlediğine'' ilişkin soru üzerine Erdikler, YASED Genel Kurulu'nun 6-7 yıldır geleneksel olarak Roche toplantı salonunda gerçekleştirildiğini belirterek, ''Bu yıl da burada yaptık. Doğrusu zamanımız olsaydı bu durumu yeniden değerlendirirdik. Ama öyle imkanımız da yoktu'' dedi. 
     Genel Müdür Faruk Yöneyman'ın YASED'in eski başkanı ve eski yönetim kurulu üyesi, şu anda da üyelerinden birisi olduğunu ifade eden Erdikler ''Bugün toplantıya iştirak edemiyor. Ev sahibi evde yok'' diye konuştu. 
     Erdikler, Yöneyman'ın bu şekilde gözaltına alınmasını Türkiye'ye yabancı sermayenin gelmesi ve Türkiye'nin imajını zedelenmesi açısından etkisinin sorulması üzerine, şunları kaydetti 
     ''Türkiye'ye 100 milyon doların üzerinde yatırım yapmış bir kuruluşun uzun süredir genel müdürlüğünü yapmış bir insanın, elleri arkadan kelepçelenmek suretiyle götürülmesi ve bunun televizyonlarda 20 kere 30 kere arka arkaya böyle insanların hafızalarına nakşedilmek istenir gibi gösterilmesi, elbette Türkiye için iyi olmayacak. Türkiye için iyi bir referans noktası olmayacak. Buradan hepimizin alması gereken dersler var diye düşünüyorum.'' 
     
     YOLSUZLUKLARIN ÜZERİNE SONUNA KADAR GİDİLMELİ 
     YASED Başkanı Erdikler, sözlerini şöyle sürdürdü 
     ''Türkiye'de 100 milyon doların üzerinde yatırımı olan, uzun süredir Türkiye'de faaliyet gösteren bir şirketten bahsediyoruz. Eğer konu yolsuzluksa, yolsuzlukların üzerine sonuna kadar gidilmesi gerektiği konusunda hemfikiriz. 
     Yolsuzluktan bahsediyorsak eğer, bu konuda en fazla şikayeti olan kuruluşlar YASED üyeleridir. Yabancı sermaye Türkiye'de kurumsal yönetişimin, ahlakın, etiğin gereklerini yerine getirilmesi konusunda en fazla hassasiyet gösteren kurumlardır. Üyeleri de aynı şekilde Türk ekonomisinin birer ferdi olarak Türkiye'de daha iyi şartların oluşması için yolsuzlukların önlenmesi için çaba sarfederler.'' 
     
     ''MASUMİYET İLKESİNİN GÖZÖNÜNDE TUTULMASI GEREKİYOR 
     Erdikler, idari, adli makamların elbette soruşturmalarını yapacaklarını, sonuçta bir suç varsa bu suçun ortaya konacağını dile getirerek şöyle dedi 
     ''Yalnız bunları yaparken kişinin suçsuzluğu ispat edilene kadar masum olduğu ilkesinin göz önünde tutulması gerekiyor. Bir de davranış olarak hiçkimse Türkiye'de, dediğim gibi uzun süreler Türkiye'de faaliyet gösteren önemli yatırımlar yapmış genel müdürlük düzeyinde bulunmuş bir kurumun ve insanın henüz suçluluğu konusunda soruşturma aşamasındayken, elleri arkadan kelepçelenmiş olarak bir yerlere götürülmesini, bunu televizyonda birbirinin ardı sıra gösterilmesini Türkiye'nin imajına katkıda bulunmak anlamında olumlu olarak algılanmayacağının farkında olunması lazım. 
     Burada biraz daha dikkatli, biraz daha özenli olunması gerekirdi görüşündeyiz. Umut ediyoruz ki, gereken araştırmalar incelemeler titizlikle yapılacaktır ve eğer sonuçta ortada bir yolsuzluk varsa onun da gereği yerine getirilecektir. Ama henüz masumiyet ilkesi geçerliliğini sürdürürken insanların suçlu ilan edilmesinden kaçınmak lazım.'' 
     
</TEXT>
</DOC>
