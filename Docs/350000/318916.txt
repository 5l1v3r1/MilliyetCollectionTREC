<DOC>
<DOCNO> 318916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonyas05.html </URL>
<DATE> 2005/02/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
John Travolta dans pistlerine geri dönüyor... 
</HEADLINE>
<TEXT>

     ''Pulp Fiction'' filminden bu yana danstan uzak kalan ünlü aktör John Travolta, pistlere geri dönüyor. Travolta, ''Hairspray'' adlı müzikalde yine dans yeteneğini sergileyecek. 
     Empire dergisinin internet sitesinde yer alan habere göre, ''Ucuz Roman-Pulp Fiction'' filminde Uma Thurman ile bir sahnede dans etmesine rağmen 1983 yapımı ''Staying Alive'' filminden bu yana gerçek anlamda bir dans performansı göstermeyen, ''Grease'' filminden bu yana da şarkı söylemeyen Travolta tüm bu özlemlerini giderecek. 
     Tony ödüllü Broadway müzikalinin yeni çevriminde Travolta başrolde kamera karşısına geçecek. John Water'ın 1988 yapımı ünlü filmi baz alınarak hazırlanan Broadway müzikali, yıllar sonra bu kez yine beyazperdede seyirci karşısına çıkacak. 
     John Travolta'nın geleneksel rollerinin ötesine geçerek kadın elbisesi giyeceği ve kilolu bir karakteri canlandıracağı film için orijinal müzikalin yönetmenleri Jack O'Brien ve Jerry Mitchell ile anlaşıldığı da gelen haberler arasında yer alıyor. 
     John Travolta, 70 ve 80'li yıllarda o dönemde ''Travolta saçı'' olarak adlandırılan modele ismini veren kabartılmış kendine özgü saçları, belinin üzerinde kalan montları ve kıvrak dans figürleriyle rol aldığı ''Grease'', ''Cumartesi Gecesi Ateşi'', ''Staying Alive'' gibi müzikallerle üne kavuşmuştu. 
     
</TEXT>
</DOC>
