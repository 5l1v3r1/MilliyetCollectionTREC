<DOC>
<DOCNO> 325639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur11.html </URL>
<DATE> 2005/03/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Okula çılgın aşık baskını 
</HEADLINE>
<TEXT>

     Adana'da, bir genç evlenme teklifini kabul etmediği gerekçesiyle ilköğretim okulu öğretmenini okul bahçesinde tabancayla başından vurdu. Genç, daha sonra da tabancayı başına dayayıp ateş etti. Ağır yaralanan iki genç, kaldırıldıkları hastanede tedavi altına alındı. 
     Emniyet Müdürlüğü yetkililerinden alınan bilgiye göre, bir ilköğretim okulunda meydana gelen olayda, Mehmet Güvel 30 , bir süre önce tanıştığı öğretmen Ş.K. 27 ile görüşmek istedi. 
     Okul binası girişinde, teneffüs saatinde öğretmen Ş.K. ile tartışan Mehmet Güvel, öğrencilerin gözleri önünde yanındaki tabancayı çıkartarak Ş.K'ye ateş etti. Sol kulak üstünden yaralanan öğretmen, kanlar içinde yere yığıldı. Mehmet Güvel, daha sonra tabancayı kendisinin başına dayayarak ateş etti. 
     Okul yetkililerinin bildirimi üzerine olay yerine gelen polis, yaralı haldeki öğretmen ile Mehmet Güvel'i, ambulansla Devlet Hastanesi'ne kaldırdı. 
     Mehmet Güvel ameliyata alınırken, öğretmen Ş.K. yapılan ilk müdahalenin ardından Çukurova Üniversitesi Tıp Fakültesi Balcalı Hastanesi'ne sevk edildi. 
     Yetkililer, Mehmet Güvel'in, İskenderun Sugözü Termik Santralı'nda çalıştığını, İngilizce öğretmeni Ş.K. ile bir yıl önce eğitim almak için devam ettiği yabancı dil kursunda görev yaptığı sırada tanıştığının belirlendiğini bildirdiler. Öğretmen Ş.K'nin bir süre sonra Mehmet Güvel'in evlenme tekliflerinden rahatsız olarak yabancı dil kursundaki işinden ayrıldığı öğrenildi. 
     Bu arada, olay sırasında teneffüste bulunan çocukların yaşadıkları şoku dikkate alan okul yetkilileri, öğrencileri evlerine gönderdiler. 
     

     
</TEXT>
</DOC>
