<DOC>
<DOCNO> 323799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur45.html </URL>
<DATE> 2005/03/14/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İstanbul'u korkutan tankerler limandan çıkarıldı 
</HEADLINE>
<TEXT>

     Zeytinburnu açıklarında batan ro-ro gemisinden denize dökülen LPG yüklü tankerler, çekildikleri Haydarpaşa Limanı'nda karaya çıkarılarak emniyet önlemleri altında limandan nakledildi. 
     Denize dökülen ve Haydarpaşa Limanı'na çekilen 7 tanker, konteyner vinçleriyle karaya çıkarıldı. Geniş güvenlik önlemlerinin alındığı liman sahasında dolu olan 5 tankerden 2'sindeki LPG başka tankerlere aktarıldı. Daha sonra boş olan 2 tanker ile dolu tankerler treylerler ile itfaiye araçlarının eskortluğunda limandan çıkarılarak dolum tesislerine gönderildi. 
     LPG tankerlerinin tahliyesi nedeniyle Haydarpaşa Gümrüğü'ndeki işlemler yapılmazken, gümrük sahasındaki 4 Eylül Motorlu Taşıyıcılar Kooperatifi'nde MHP tarafından yapılacak basın açıklaması da iptal edildi. 
     İstanbul Liman Başkanı Ender Kurt, A.A muhabirine yaptığı açıklamada, tankerlerin tehlike yaratmadan tahliyesinin gerçekleştirildiğini belirterek, ''Denizden çıkarılan tankerler emniyetli şekilde limandan nakledildi'' dedi. 
     Artık idari tahkikat aşamasına geçildiğini, işletmecinin savunmasına göre olayın Cumhuriyet Savcılığı'na intikal ettirileceğini anlatan Kurt, idari soruşturma sonucunda da işletmeciye 175 YTL'den 7 bin 290 YTL'ye kadar para cezası uygulanabileceğini bildirdi. 
     DD-1 adlı ro-ro gemisinin batmasıyla ilgili şu ana kadar çevre kirliliği ihbarı gelmediğini belirten Kurt, geminin Zeytinburnu'nun 1,5 mil açığında 60 metre derinlikte bulunduğunu söyledi. 
     Ender Kurt, ''Ama feribottaki motorin ve makine yağları ya kirlilik yaratmıştır ya da yaratacaktır'' dedi. 
     Geminin hatalı yüklendiği yönündeki iddialara da değinen Kurt, DD-1'in askeriyeden hurdaya ayrılan bir çıkarma gemisi olduğunu ifade etti. Kurt, ''Bu gemiler çok daha ağır yükleri taşıyabilir. Ancak yüklemede yükün bağlanmaması gibi ihmaller olabilir'' diye konuştu. 
     Kurt, Denizciler Dayanışma Derneği'ne ait olan DD-1'in dernek tarafından işletmeciye verilen bir gemi olduğunu, savunma için 24 saat içinde kendilerine başvurması gereken işletmeciye gerekli tebligatların yapıldığını bildirdi. 
     Feribotun liman içi taşımacılık standardına uygun olduğunu da belirten Ender Kurt, şunları kaydetti 
     ''Ancak kendilerine 00.30-06.00 saatleri arasında taşıma izni veriliyor. Olay gecesi bu süreden daha erken sefere çıkılmış. Ayrıca 7 şiddetinde lodos var. Gemi kaptanının bunları değerlendirmesi gerekirdi.'' 
     
</TEXT>
</DOC>
