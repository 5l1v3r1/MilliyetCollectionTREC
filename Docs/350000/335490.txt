<DOC>
<DOCNO> 335490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun41.html </URL>
<DATE> 2005/04/21/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Alman vatandaşlığını kaybeden türklere çağrı... 
</HEADLINE>
<TEXT>

     Almanya'nın Bavyera Eyaleti İçişleri Bakanı Günther Becktein, 1 Ocak 2000 tarihinden sonra yeniden Türk vatandaşlığına geçerek Alman vatandaşlığını kaybeden Türklere 30 Haziran 2005 tarihine kadar oturma izni almaları çağrısında bulundu. 
     Beckstein, düzenlediği basın toplantısında, başvuruyu zamanında yapmayanların cezai duruma düşeceklerini ve sınır dışı edilme tehlikesiyle karşı karşıya kalabileceklerini belirtti. 
     Bavyera eyaletindeki yabancılar dairesinin, 1998 yılından itibaren Alman vatandaşlığı alan 46 bin Türke konuya ilişkin mektup gönderileceğini belirten Beckstein, ''1 Ocak 2000 tarihinden itibaren yeniden Türk vatandaşlığına geçenlerin 30 Haziran 2005 tarihine kadar ilgili yabancılar dairesine başvurmaları gerekiyor'' dedi. 
     Federal İçişleri Bakanı Otto Schily'nin İçişleri Bakanı Abdülkadir Aksu'ya iki ülke arasında vatandaşlık statüsünü belirtecek bir anlaşma teklif ettiğini belirten Beckstein, Türk vatandaşlığına yeniden geçenlerin listesinin Türkiye'den ısrarla talep edileceğini söyledi. 
     
</TEXT>
</DOC>
