<DOC>
<DOCNO> 335951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo17.html </URL>
<DATE> 2005/04/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Trabzonspor, Gökdeniz'in 2 maçlık cezası için Tahkim'e başvurdu 
</HEADLINE>
<TEXT>

     Trabzonspor Kulübü Basın Sözcü İbrahim Şahin, Profesyonel Futbol Disiplin Kurulu PFDK tarafından Gökdeniz'e verilen 2 maç cezanın indirilmesi için Tahkim Kurulu'na başvurduklarını söyledi. 
     İbrahim Şahin, A.A muhabirine yaptığı açıklamada, Gökdeniz'in, ligin 28. haftasında Diyarbakırspor maçında gördüğü kırmızı kartın ağır tahrik altında gösterilen bir tepki sonucu oluştuğunu savunarak, ''Gökdeniz, yüzüne bir cisim gelmesi sonucu anlık bir reaksiyon gösterdi. Ceza kurulunun, kararda tahriği gözönünde bulundurmadığı anlaşılıyor'' dedi. 
     Son haftalarda Erdinç ve Gökdeniz'in 2'şer maç ceza aldığını dile getiren Şahin, ''Futbolcularımıza verilen cezalar ile rakiplerimize karşı uygulamaların aynı standartta olmasını ümit ediyoruz'' diye konuştu. 
     Bu akşam toplanacağı bildirilen Tahkim Kurulu'ndan olumlu bir karar çıkmaması durumunda Trabzonspor'un Ankaragücü maçına Gökdeniz ve sakatlığı bulunan Lee Young ile İbrahim Ege'den yoksun çıkacağı kaydedildi. 
     
</TEXT>
</DOC>
