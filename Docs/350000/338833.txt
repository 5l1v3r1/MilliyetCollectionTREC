<DOC>
<DOCNO> 338833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun34.html </URL>
<DATE> 2005/05/02/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
New York Times'tan Kemal Derviş yorumu BM'de doğru seçim 
</HEADLINE>
<TEXT>

     ABD’nin saygın gazetelerinden New York Times, CHP İstanbul milletvekili Kemal Derviş’in BM Kalkınma Programı UNDP başkanlığına seçilmesiyle ilgili başyazısında, "BM’de doğru seçim" başlığını kullandı. 
     BM Genel Sekreteri Kofi Annan’ın Kemal Derviş’i UNDP başkanlığına aday göstererek BM’nin uluslararası toplumun hizmetinde olma potansiyelini teyit ettiğini belirten gazete, Derviş’in adaylar arasından sıyrılmayı başardığı için, Annan’ın ise bu görev hakkında tam ve başarılı bir araştırma yaptığı için tebrik edilmeyi hak ettiklerini yazdı. 
     Gazete, Derviş’in, bundan birkaç yıl önce, 22 yıl hizmet ettiği Dünya Bankası’nı bırakarak Türkiye’nin ekonomi bakanı olduğunu, iki yıldan daha kısa bir zamanda istikrara kavuşturduğu Türk ekonomisini büyük bir krizden kurtardığını kaydetti. 
     Bu sayede Türkiye’nin bugün AB üyeliğine aday bir ülke haline geldiğini belirten New York Times, bu etkileyici özgeçmişinin yanı sıra Derviş’in genel sekreter ve yardımcısından sonra BM’deki en önemli üçüncü görev olan ve genelde bir Amerikalının üstlendiği UNDP başkanlığına seçilmesinin özel bir önemi olduğunu yazdı. 
     Gazete, kalkınma yardımları alan bir ülkeden UNDP başkanlığına seçilen ilk kişi olan Derviş’in hem bağışta bulunan ülkelerin endişelerini, hem de yardım alan ülkelerin ihtiyaçlarını çok iyi bildiğini kaydetti. 
     
</TEXT>
</DOC>
