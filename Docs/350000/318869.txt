<DOC>
<DOCNO> 318869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo19.html </URL>
<DATE> 2005/02/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Fenerbahçe, zirvedeki yerini korumak istiyor... İşte muhtemel 11 
</HEADLINE>
<TEXT>

     Avrupa kupalarındaki mücadelesi sona eren Fenerbahçe, Birinci Süper Lig'de liderliğini korumak için yarın Akçaabat Sebatspor ile yapacağı mücadelede kazanmayı hedefliyor. 
     UEFA Kupası 3. turunda Real Zaragoza yaptığı ilk maçta aldığı 1-0'lık yenilginin ardından, ligde sahasında Kayserispor'u 7-0'lık farklı skorla yenen sarı-lacivertliler, İspanyol rakibine rövanşta deplasmanda 2-1 yenilip kupadan elendikten sonra Akçaabat Sebatspor ile yapacağı ilk lig maçını da kazanıp, ligde yoluna devam etmek istiyor. 
     Bu sezon ligde sahasında yaptığı 11 maçı da kazanan ve 9 maçtır Kadıköy'de rakiplerinden gol yemeyen Fenerbahçe, yarın da aynı performansı sergilemeye çalışacak. 
     Real Zaragoza maçından sonra izin yapmadan lig maçı için hazırlıklarını sürdüren sarı-lacivertliler, bu akşam basına kapalı antrenmanla çalışmalarını tamamlayacak. 
     
     MUHTEMEL 11 
     Sarı-lacivertlilerin, Akçaabat Sebatspor maçı öncesi eksik futbolcusu bulunmuyor. 
     Teknik direktör Christoph Daum'un yarınki mücadelede Rüştü, Önder, Servet, Luciano, Ümit, Serkan, Aurelio, Tuncay, Alex, Nobre ve Anelka muhtemel 11'ini sahaya sürmesi bekleniyor. 
     Fenerbahçe'de 3'er sarı kartları olan Tuncay, Alex ve Serkan, kart cezası sınırında bulunuyor. 
     Fenerbahçe Şükrü Saracoğlu Stadı'nda saat 19.00'da başlayacak ve Digitürk Lig TV'den naklen yayınlanhacak karşılaşmayı, hakem Yunus Yıldırım yönetecek. 
     
</TEXT>
</DOC>
