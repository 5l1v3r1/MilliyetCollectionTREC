<DOC>
<DOCNO> 302261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur03.html </URL>
<DATE> 2004/12/30/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Evinin yanmasına öfkelendi, yoldan geçen travestiye saldırdı 
</HEADLINE>
<TEXT>

     Kemal KAĞAN DHA 

      BURSA'da televizyonun patlaması sonucu çıkan yangının ardından evi kullanılamaz hale gelen 32 yaşındaki Yusuf Akkaya, sinirini yoldan geçen bir travestiden çıkarmaya kalkıştı. Yusuf Akkaya'nın, "Sizin yüzünüzden bu yangınlar çıkıyor, uğursuz insanlar'' diye bağırıp saldırdığı ismi öğrenilemeyen travesti, polisler tarafından olay yerinden uzaklaştırıldı. 
     Merkez Osmangazi İlçesi'ne bağlı İntizam Mahallesi Tabak Sokak'taki 3 katlı evin birinci katında oturan Yusuf Akkaya'nın açık olan televizyonun tüpü, elektrik kontağındaki arıza yüzünden büyük bir gürültüyle patladı. Dün saat 23.10 sıralarında meydana gelen olayda, ev kısa sürede alevler içinde kaldı. Kısa sürede boşaltılan evdeki alevlere, itfaiye ekipleri müdahale etti. Evi kullanılamaz hale gelen Yusuf Akkaya, öfkeli bir şekilde sokakta bu sırada olay yerinden geçmekte olan ve ismi belirlenemeyen bir travestiye saldırdı. 
     "Sizin yüzünüzden bu yangınlar çıkıyor, uğursuz insanlar'' diye bağırıp travestiyi dövmek isteyen Akkaya, polisler tarafından güçlükle sakinleştirilirken, kimliği belirsiz travesti ise olay yerinden uzaklaştırıldı. Sokak sakinlerinin panik yaşamasına neden olan yangınla ilgili soruşturma başlatıldı. 
     
</TEXT>
</DOC>
