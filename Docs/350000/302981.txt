<DOC>
<DOCNO> 302981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun25.html </URL>
<DATE> 2005/01/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hindistan'da deprem uyarısı, halk panik içinde... 
</HEADLINE>
<TEXT>

     Hindistan'ın kuzeydoğusundaki Assam eyaletinde deprem uyarısı yapıldı. Uyarı nedeniyle halk, yüksek binalardan mümkün olduğunca uzaklaşmak kaygısıyla panik içinde parklarda toplandı. 
     Hükümetin, geçen hafta Sumatra yakınında meydana gelen deprem felaketinin artçı dalgalarının ülkenin kuzeydoğusuna doğru hareketlendiği yolundaki uyarısından sonra, eyaletin en büyük kenti Guvahati'de halk, gıda ve ilaç depolamaya başladı. 
     Uyarının, ABD'nin Virginia eyaletindeki Geoge Mason Üniversitesi Yer İzleme ve Uzay Araştırmaları Merkezi'nden bir bilim adamının dün artçı dalgaların kuzeye doğru hareketlendiğini ve Assam'da büyük bir deprem olabileceğini söylemesinden sonra yapıldığı kaydedildi. 
     Assam'da son büyük deprem 1984'te Richter ölçeğine göre 6 büyüklüğünde meydana gelmiş, depremde 20 kişi ölmüş, 100 dolayında kişi yaralanmıştı. 

     
</TEXT>
</DOC>
