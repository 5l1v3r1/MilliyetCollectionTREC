<DOC>
<DOCNO> 303141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur09.html </URL>
<DATE> 2005/01/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Murat Demirel Bulgaristan'da yakalandı, polise rüşvet teklif etti 
</HEADLINE>
<TEXT>

     Metin Akın bildiriyor 

El konulan Egebank'ın eski sahibi Yahya Murat Demirel ve ABD vatandaşı olan eşi Ayşegül Esenler'in Bulgaristan'da yakalandıklarında üzerlerinde 25 bin oolar ve 25 bin euro bulunduğu bildirildi. 
     Bulgaristan İçişleri Bakanlığı'ndan edinilen bilgiye göre, Egebank'ın içini boşaltmaktan dolayı hakkında dava açılan ve yurtdışına çıkış yasağı olan Murat Demirel, yılbaşı gecesi ''Rıza Terzioğlu'' adlı bir balıkçı teknesiyle Bulgaristan'a kaçmaya çalıştı. 
     
     100 bin euroluk rüşvet teklifi 

     Burgaz limanına saat 22.30 sıralarında giriş yapan tekneye Bulgar polisi ve İnterpol tarafından ortak bir operasyon düzenlendi. Teknede bulunan Murat Demirel'in serbest kalmak için sınır polisine önce 40 bin, daha sonra da 100 bin euro rüşvet teklif ettiği, ancak polisin bu rüşveti geri çevirdiği bildirildi. 
     Murat Demirel ve eşi Ayşegül Esenler'in üzerinde 25 bin dolar ve 29 bin euro nakit para da ele geçirildi. 
     Murat Demirel ve eşiyle birlikte teknede bulunan Zafer Arıkan adlı bir Türk vatandaşı da gözaltına alındı. 
     Bu arada, insan kaçakçılığında kullanılan ''Rıza Terzioğlu'' adlı balıkçı teknesinde çuvallar dolusu anti depresan ve ağrı kesici haplar bulunması dikkati çekti. 
     
     Nasıl kaçtılar 

     El konulan Egebank’ın eski sahibi Yahya Murat Demirel, yılbaşı gecesi Karadeniz’den tekneyle kaçtığı Bulgaristan’da yakalandı. 
     Hürriyet gazetesinin haberine göre Demirel, yanında eşi Ayşenur Esenler ve Zafer A. olduğu halde, yılbaşı gecesi bir tekneye bindi. 
     Henüz belirlenemeyen bir yerden Karadeniz’e açılan Demirel ve beraberindekiler, kaçak olarak yurdu terkedip Bulgaristan’a geçti. 
     Burgaz Limanı’nda karaya ayak basan Yahya Murat Demirel, eşi ve yanlarındaki kişi, Bulgar polisi tarafından ülkeye yasadışı yoldan girdikleri gerekçesiyle gözaltına alındı. 
     
     Hakkında 10 yurtdışı yasağı var 

     Egebank dosyası nedeniyle yargılanan Demirel, hakkında birden fazla yurtdışına çıkış yasağı bulunuyordu. Hürriyet gazetesinin haberine göre, BDDK ve Maliye’nin talebi üzerine Murat Demirel için Emniyet Genel Müdürlüğü’nce 10’u aşkın tahdit konmuştu. 
     İnterpol aracılığıyla Türk emniyet yetkilileriyle temasa geçen Bulgar polisi, bu tahditleri öğrenir öğrenmez, Demirel ve beraberindekileri iade amaçlı tutukladı. 
     Konu ile ilgili bilgi veren Emniyet Genel Müdürlüğü İnterpol Daire Başkanlığı yetkilileri, Yahya Murat Demirel ve eşi Ayşenur’un yurtdışına çıkış yasağını ihlal etmelerinin ayrı bir suç kapsamında olduğunu belirterek, önümüzdeki günlerde iade için bir ekip gönderileceğini bildirdi. 
     
     TMSF görevlisini silahla tehdit etti iddiası 

     Egebank'ın eski sahibi Demirel’in, 15 aralıkta evine haciz için gelen Tasarruf Mevduatı Sigorta Fonu TMSF yetkilisi Ahmet Ocak’ı, silah tehdidiyle bir süre rehin aldığı iddia edilmişti. 
     Eşyaları haczedilen Demirel iddiaya göre, tebligatı almamak için, Fon yetkilisi Ocak’ın başına 45 dakika süreyle silah dayamıştı. Ancak Demirel, gazetecilere yaptığı açıklamayla rehin alma iddialarını reddetmişti. Murat Demirel, Ahmet Ocak’ın şik yeti üzerine İstanbul Adliyesi’nde savcıya ifade de vermişti. 

     
</TEXT>
</DOC>
