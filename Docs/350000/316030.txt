<DOC>
<DOCNO> 316030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun23.html </URL>
<DATE> 2005/02/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Vize skandalında Fischer ifadeden kurtuldu 
</HEADLINE>
<TEXT>

     Almanya Dışişleri Bakanı Joschka Fischer'in, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleri ile ilgili olarak Nisan ayı başında ifade vermesi talebi, Araştırma Komisyonu'nda reddedildi. 
     Araştırma Komisyonu'nda bugün ifade veren bazı hukukçuların ve uzmanların, yaptıkları incelemeler sırasında özellikle Kiev'deki Alman büyükelçiliğinde 2000-2002 yılları arasında çok sayıda düzensizlik tespit ettiklerini açıklamalarına rağmen, muhalefetteki Birlik partilerinin CDU CSU Fischer'in Nisan ayı başında ifade vermesi yönündeki talepleri, iktidardaki Sosyal Demokrat Parti SPD ile Birlik 90 Yeşiller Partisi üyelerinin çoğunluğuyla reddedildi. 
     Böylece Fischer'in Nisan ayının ilk iki haftası içinde ifade vermeyeceği kesinlik kazanırken, Fischer'in 22 Mayıs'ta yapılacak Kuzey Ren Vestfalya eyalet seçimlerinden önce ifade vermeye çağrılıp çağrılmayacağı ise belirsizliğini koruyor. 
     Araştırma Komisyonu'nun CDU'lu üyesi Eckart von Klaeden, iktidar partilerini ''çifte strateji'' uygulamakla eleştirerek, Fischer'in bir yandan mümkün olan en kısa sürede ifade vermeye hazır olduğunu açıkladığını, iktidar partilerinin ise bunu önlemeye çalıştıklarını söyledi. 
     Komisyonun SPD'li üyesi Olaf Scholz ile Yeşiller Partili üyesi Jerzy Montag ise Fischer'in ifadesinin Nisan ayı ortalarında alınmasının erken olduğunu, tanıkların ifadelerinin alınmasının ancak meclisin yaz tatiline girmesine kadar tamamlanabileceğini belirttiler. 
     Vize genelgesini gevşetmekle eleştirilen Dışişleri Bakanlığı'nın eski Müsteşarı Ludger Volmer'in de şimdilik ifadesinin alınmayacağı bildirildi. Muhalefet partileri, Volmer'in bu ay ifade vermesi için baskı yapmışlardı. 
     
</TEXT>
</DOC>
