<DOC>
<DOCNO> 347757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun19.html </URL>
<DATE> 2005/06/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşkenceci iki İngiliz askerin cezasında indirim .. 
</HEADLINE>
<TEXT>

     Irak'ta mahkumlara işkence ve kötü muamele etmekten hüküm giyen iki İngiliz askerden Mark Cooley ve Fusulier Gary Barthams'ın hapis cezaları, askeri temyiz otoritesi tarafından indirime tabi tutuldu. 
     İki yıl hapis cezasına çarptırılan Mark Cooley'in cezası 18 aya indirilirken, Fusulier Gary Barthams'ın cezası da 18 aydan 12 aya düşürüldü. 
     Bu yılın başlarında yargılanarak mahkum edilen iki asker, Irak'taki Bread Basket kampında mahkumlara eziyet ederken çekilmiş fotoğrafların ortaya çıkartılmasından sonra tutuklanmıştı. 
     Savunma Bakanlığı sözcüsü, iki askerin cezalarının neden indirildiği yolundaki soruları yanıtsız bırakırken, sadece askeri Temyiz otoritesinin eldeki delilleri değerlendirerek sonuca vardığını söylemekle yetindi. 
     Bu arada, temyiz otoritesine gönderilen üçüncü dosyanın sahibi olan üçüncü asker Daniel Kenyon'ın cezasında ise hiçbir değişiklik yapılmadı. İşkence ve kötü muamelelere tanık olduğu halde bunları üstlerine bildirmemek, yardım ve yataklık gibi suçlamalarla yargılanan Kenyon, 140 gün hapse mahkum edilmişti. 
     
</TEXT>
</DOC>
