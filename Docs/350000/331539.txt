<DOC>
<DOCNO> 331539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur23.html </URL>
<DATE> 2005/04/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Depremde Evleri Hasar Görenlere Konut... 
</HEADLINE>
<TEXT>

     Hakkari'de meydana gelen depremlerde, köylerde evleri hasar gören vatandaşlara konut yapılması amacıyla yer tespitine başlandığı bildirildi. 
     Bayındırlık ve İskan Bakanlığı Afet ve Yapı İşleri Genel Müdürlüğü'nden 6 jeoloji mühendisinden oluşan ekip, bugün köylerde yer tespitine başladı. 
     İlk incelemenin, depremlerde 2 kişinin hayatını kaybettiği Sütlüce Mezrası'nda başladığını bildiren Hakkari Bayındırlık ve İskan Müdürü Erkan Ömeroğlu, köyde yaşayan ve evleri birinci derecede hasar gören vatandaşlara köy yaşamına uygun tek katlı evler yapacaklarını ifade etti. 
     Köylerde toplam 272 evin hasarlı olduğunun belirlendiğine işaret eden Ömeroğlu, yeni evlerin depreme dayanıklı olarak inşa edileceğini vurguladı. 
     Ömeroğlu, araştırma yapacak ekibin 10 köyde, 8 gün boyunca incelemelerde bulunacağını sözlerine ekledi. 
     
</TEXT>
</DOC>
