<DOC>
<DOCNO> 348434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/siy05.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ermeni katliamı' sözü davalık oldu 
</HEADLINE>
<TEXT>


Avukat Medeni Ayhan'ın "Osmanlı İmparatorluğu, Ermeni katliamı yaptı" sözleri, Ankara Başsavcılığı'nın açtığı davada, TCK'nın 312. maddesine muhalefet ve suç unsuru sayıldı 

GÖKÇER TAHİNCİOĞLU Ankara 


Ankara Başsavcılığı, Avukat Medeni Ayhan hakkında, TCK'nın 312. maddesine muhalefet ettiği gerekçesiyle açtığı davada, ilk kez, Ermeni katliamı yapıldığı görüşünü suçun işlenmesi için yeterli saydı. Ayhan, bu görüşü nedeniyle hapse mahk m edilirse, 312. maddenin kapsamı, "Devlet tezleri aleyhindeki görüşleri savunmak da suçtur" şeklinde genişleyecek. 
Ankara Başsavcılığı, Ayhan hakkında Ankara Barosu'nun 17 Ekim 2004'teki genel kurulunda yaptığı konuşma nedeniyle şubatta dava açtı. 

3 yıla dek hapis istemi 
Ayhan'ın, eski TCK'nın "halkı sosyal sınıf, ırk, din, mezhep veya bölge farklılığına dayanarak kamu düzeni için tehlikeli olabilecek şekilde düşmanlığa veya kin beslemeye alenen tahrik" fiilini düzenleyen 312. maddesine muhalefet suçundan 3 yıla kadar hapisle cezalandırılması talep edildi. Ayhan'ın, "Ben Kürt ulusunun bir bireyi olarak ve Kürdistan'ın bir vatandaşı olarak konuşuyorum. Kürtler'in devlet kurma hakkını da hukuksal bir hak olarak sonuna kadar savunuyorum" sözleriyle suç işlediği vurgulandı. 
Ancak iddianamede bir ilke imza atan savcılık, Ayhan'ın, "Osmanlı İmparatorluğu, 1915 yılında Hamidiye Alayları, İttihat ve Terakki kadrolarıyla 1,5 milyon Ermeni'nin katliamında rol almıştır. Mazlum ve güzel Ermeni halkının acısını paylaşarak önlerinde saygıyla eğiliyorum" sözlerini de suç unsuru saydı. 
Böylece ilk kez Ermenilerle ilgili devlet görüşünden farklı bir görüşü savunmak, 312. maddeye muhalefet kapsamına alındı. 

Bugün h kim önünde 
Yargılanmasına bugün başlanacak Ayhan'ın hukuki durumu, yeni TCK'ya göre değerlendirilecek. Yeni TCK'nın 216. maddesinde yer alan 312. madde, temel bir değişikliğe uğramadı. Sadece gerekçesine suçun işlenmesi için "yakın ve açık tehlike" unsuru konuldu. Ayhan, Ermenilerle ilgili sözleri nedeniyle cezalandırılırsa, Ermeni tartışmasında farklı görüşleri savunan birçok kişi için de yargı yolu açılabilecek. 

Önce Genelkurmay, sonra baro 

Yeni TCK'nın "Temel Milli Yararlar" başlıklı 305. maddesinde yabancılardan sağladığı menfaat karşılığı temel milli yararlara aykırı hareket edenlerin 10 yıla kadar hapisle cezalandırılacağı düzenlemesi yer alıyor. Ankara Barosu Başkanı Vedat Ahsen Coşar, Ayhan'ın konuşması için, "Şoke edici fikirler de savunulabilir" açıklamasını yapmıştı. Ancak Genelkurmay Başkanlığı'nın suç duyurusu üzerine baro, Ayhan hakkında disiplin soruşturması başlatmış ve savcılığa suç duyurusunda bulunmuştu. 


</TEXT>
</DOC>
