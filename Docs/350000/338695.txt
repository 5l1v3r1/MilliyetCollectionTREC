<DOC>
<DOCNO> 338695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo22.html </URL>
<DATE> 2005/05/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Galatasaray Teknik Diretörü Hagi "Futbolda mantık yok sürprizler var" 
</HEADLINE>
<TEXT>

     Malatyaspor Teknik Direktörü Feyyaz Uçar, Galatasaray'ın kazanmayı kendilerinden daha çok istediğini söyledi. 
     Uçar, bundan önceki maçlarda olduğu gibi iyi oyun oynadıklarını ancak, gole gitmekte zorlandıklarını belirtti. 
     Girdikleri pozisyonları değerlendiremediklerini ifade eden Uçar, şöyle dedi ''Kaleci, defans ve orta saha oyuncularımdan çok memnunum. Forvet oyuncularımızın gole daha fazla konsantre olması gerekir. İlk 20 dakikadan sonra Galatasaray oyuna daha fazla ağırlığını koydu. Galatasaray, kazanmayı bizden daha çok istedi. Galibiyeti hak ettiler. Kendilerini tebrik ediyor ve bundan sonraki maçlarda başarılar diliyorum. Gol yollarında istediğimizi elde edemezsek, emeğimiz bu şekilde boşa gider.'' Galatasaray Teknik Direktörü George Hagi de, zor bir deplasman sonrası İstanbul'a istediklerini alarak mutlu bir şekilde döndüklerini belirtti. 
     70 dakika boyunca iyi bir oyun sergilediklerini anlatan Hagi, şunları söyledi 
     ''Takımdaki bütün futbolcularım galibiyeti aradı, istediklerini de sahaya yansıttılar. Çok önemli 3 puan aldık. Şampiyonluk için mücadele ediyoruz. Kalan maçlar ne olacak bilmiyoruz. Gün geçtikçe arkadaşlarımla ve futbolcularımla buna daha çok inanıyoruz. Bana göre, sezon sonuna kadar iyi şeyler yapacağız. Takımdaki eksiklerin yerine giren oyuncularım iyi oynuyorlar. Kolay değildi, üzerimizde baskı vardı. Teknik direktör olarak oyuncularımla gurur duyduğumu belirtmek istiyorum. Malatyaspor'u çok beğendim. İyi bir takım ama biz sahaya iyi yerleştik, iyi oynadık. Son 20 dakika Malatyaspor baskı yaptı. Net pozisyonları yoktu ama, iyi mücadele ettiler. Bundan sonra Fenerbahçe üzerinde daha fazla baskı olacak. Futbolda mantık yok, sürprizler var. Bu mucizeyi gerçekleştireceğimize inanıyorum.'' Hagi, Cihan'ın çok fazla maç oynadığını ve bu nedenle kendisini dinlendirdiğini sözlerine ekledi. 
     
</TEXT>
</DOC>
