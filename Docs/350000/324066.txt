<DOC>
<DOCNO> 324066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy28.html </URL>
<DATE> 2005/03/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Gül Edelman'ın söyledikleri, niyetini çok aşacak şekilde yansıdı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Suriye konusunda sürecin başından itibaren uluslararası camiayla birlikte hareket ettiğini söyledi. 
     İngiltere'deki temaslarını tamamladıktan sonra Ankara'ya dönen Gül, Esenboğa Havaalanı'nda gezisine ilişkin bilgi verdi ve gazetecilerin sorularını yanıtladı. 
     Gül, ABD'nin Ankara Büyükelçiliği'nin Cumhurbaşkanı Ahmet Necdet Sezer'in Suriye gezisine ilişkin eleştirilerde bulunduğu yönündeki haberlerin hatırlatılması üzerine, Büyükelçilik ve Büyükelçi Eric Edelman'ın, daha sonra yaptıkları açıklamalarda, Büyükelçi'nin niyetinin farklı şekilde yansıtıldığını belirttiklerini kaydetti ve ''Bunda bir düzeltmenin yapıldığını görüyoruz'' dedi. Gül, şöyle devam etti 
     ''Ayrıca Türkiye, başından beri Suriye konusunda uluslararası camiayla beraber hareket eden bir ülke. Bunu da zaten herkes biliyor. Bu konularda gerek müttefiklerle gerekse dost, kardeş, komşu ülkelerle istişarelerimizi, karşılıklı görüşmelerimizi yapıyoruz. Yapılan istişareler, katkılar, hemen yarım saat sonra dışarı anons edilmek zorunda değil. Meselelerin barışçı şekilde hallolması, bölgemizin huzur ve istikrar kaynağı haline gelmesi, demokrasinin, özgürlüklerin tüm bölgede hayat bulması, Türkiye'nin temel politikasıdır. Bu konularla ilgili çalışmalarımızı, zaten istişarelerle paylaşırız. Bunlar bazen kamuoyunda bilinir, bilinmeyebilir. Türkiye, zaten uluslararası camianın içindedir. Büyükelçi'nin de söylediklerinin, niyetini çok aşacak şekilde yansıdığı görülmüştür, kendileri de açıklamada bulundular.'' Londra temasları sırasında siyasi ve ekonomik birçok konuyu ele alma fırsatını bulduğunu ifade eden Gül, Türkiye ile AB arasındaki müzakerelerin İngiltere'nin dönem başkanlığı sırasında başlayacağını hatırlattı ve görüşmelerde Türkiye ve AB'nin üzerine düşenler konusunda görüşbirliğine vardıklarını söyledi. 
     Gül, Türk ekonomisinin bugünü ve geleceğine ilişkin görüşlerini aktardığını ve yabancı yatırımcıları Türkiye'ye davet ettiğini belirterek, London School of Economics'de de Türkiye AB ilişkileri konulu konuşmasının dikkatle takip edildiğini görmekten memnuniyet duyduğunu kaydetti. 
     İngiliz Kraliyet Sanat Akademisi'nde açılan ''Türkler'' sergisini gezdiğini ve serginin aynı yerde son 30 yılda açılan sergiler arasında en çok ilgi çekenlerden biri olduğunu öğrenmekten gurur duyduğunu belirten Gül, serginin başka merkezlerde de açılacağını söyledi. 
     Gül, temasları çerçevesinde Oxford İslam Araştırmaları Merkezi'ni ziyaret ettiğini, Oxford'daki Türk öğrenci ve öğretim görevleriyle bir araya geldiğini ve çeşitli basın kuruluşlarına görüşlerini aktardığını belirtti. 
     
     KIBRIS 
     Gül, Kıbrıs konusunda bir soru üzerine, İngiltere'nin, AB içinde Kıbrıs konusunu en iyi bilen, Türkiye'nin açılım ve politikalarını en çok takdir eden ülkeler arasında geldiğini kaydederek, ''Onlar da kendi üstlerine düşeni yapma gayretindeler. Ümit ediyorum, mayıs ayındaki seçimlerin ardından daha somut adımlar atma olanağı olacaktır'' diye konuştu. 
     Türkiye'nin Kıbrıs'ta çözümden yana olduğunu belirten ve ''Büyük bir imkan, Rumların davranışları yüzünden kaybedildi'' diyen Gül, geçen hafta İspanya'da BM Genel Sekreteri Kofi Annan ile Başbakan Recep Tayyip Erdoğan'ın görüştüğünü söyledi. 
     Çözüme destek verilmesi için başta Annan olmak üzere herkesi teşvik ettiklerini söyleyen Gül, Annan'ın harekete geçtiği takdirde yeniden başarısız olmak istemeyeceğini, bu nedenle bazı çalışmaların yapılması gerektiğini kaydetti. Gül, ''Bu tür çalışmaların olduğu yönünde işaretler var, çözüm bulacakların hareketlenmesini bekliyoruz'' diye konuştu. 
     
</TEXT>
</DOC>
