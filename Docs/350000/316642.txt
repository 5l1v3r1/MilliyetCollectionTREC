<DOC>
<DOCNO> 316642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/ykocaomer.html </URL>
<DATE> 2005/02/19/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Gençlik ve Spor Genel Müdürlüğü ve ayrımcılık 
</HEADLINE>
<TEXT>



Geçtiğimiz hafta gazetelerde bir haber çıktı. "Gençlik ve Spor Genel Müdürlüğü'nün başarılı sporculara verilecek ödül miktarı ve esaslarını düzenleyen yönetmeliğinde, engelli sporculara inanılmaz bir ayrımcılık yaptığı ortaya çıktı." Bu haber doğru değil. Hem doğru değil, hem de eksik. Gençlik ve Spor Genel Müdürlüğü geçen yıl çıkarttığı ödül yönetmeliğinde olimpik sporları paralimpik, yani görme, zihinsel ve bedensel engellilerin katıldığı olimpiyatları eşit tutarak bir ayrım yapmadı. Ancak bilgi yetersizliği dolayısıyla "DEAFLİMPİK" denen İşitme Engelliler Olimpiyatları'nı olimpik olmayan sporlar dalında değerlendirerek, olimpik ve paralimpik sporlara verilen ödülün 1 3'nün verilmesini kararlaştırdı. 
Bunun üzerine, bu sütunlarda 1 ve 7 Ağustos 2004 tarihlerinde bu konuyu işleyerek, bilgisizlikten kaynaklanan bu yanlışın düzelmesi gerektiğini belirttik. Daha sonra Gençlik ve Spor Genel Müdürü Mehmet Atalay'a yazdığımız bir mektup üzerine, Genel Müdürlük gerekli duyarlılığı göstererek, 19 Ekim 2004 tarihinde bu durumun düzeltilmesi için Maliye Bakanlığı'na başvurdu. Bu tarihten tam 3 ay sonra 10 Ocak 2005'de Maliye Bakanlığı'ndan olumlu cevap gelmesi üzerine 18 Ocak'da gerekli izinlerin alınması için Sayıştay'a gönderilen dosya onay bekliyor. Yani burada bir ayrımcılık, engelli sporcuların aşağılanması, haklarının verilmemesi gibi bir durum söz konusu değil. Ancak bunu bilmeyen bir milletvekilimiz inceleyip araştırmadan T.B.M.M. Başkanlığı'na Mehmet Ali Şahin'in cevaplaması istemiyle bir soru önergesi veriyor. Konuyu enine boyuna incelemeden, "Çağ dışı" diye nitelendirdiği yönetmeliğin değiştirilip değiştirilemeyeceğini soruyor. 
Ülkemizde engelli sporuyla ilgili olan insanlarımız bilirler. Bu satırların yazarı Türkiye'de engelli sporcuların hakkını savunan iki - üç kişiden birisidir. Milliyet, Posta ve Fanatik Gazeteleri bu işin öncülüğünü yapmaktadır. Gençlik ve Spor Genel Müdürlüğü'nün, iddia edildiği gibi bir ayrımcılık yapması söz konusu olsaydı, şimdiye kadar hiç kimsenin şüphesi olmasın ki, Türkiye'de başvurulacak en üst makamlara kadar bu konu taşınırdı. Burada bir teknik yanlışlık vardır. Öyle bahsedilip, yazılıp, çizildiği gibi bir ayrımcılık veya aşağılama söz konusu değildir. 
Yanlışlık her zaman yapılır. Sporda düzgün gitmeyen başka konular da mevcuttur. Ama insanlık konusunda, insanların eşitliği konusunda bu Gençlik ve Spor Genel Müdürlüğü'nden ve özellikle başında bulunan Mehmet Atalay'dan böyle ayrımcılık beklemek kimsenin aklının köşesinden dahi geçmemelidir. 



</TEXT>
</DOC>
