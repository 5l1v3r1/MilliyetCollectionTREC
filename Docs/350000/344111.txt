<DOC>
<DOCNO> 344111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/guncel/gun02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmaları kimse bulamıyor 
</HEADLINE>
<TEXT>


Jandarma Komutanlığı, 'Hayata Dönüş'te görev alan personelin açık kimliklerini vermiyor. Soruşturmadan sonuç çıkmıyor 

ŞÜKRAN ÖZÇAKMAK İstanbul 

Sol görüşlü tutuklu ve hükümlülerin cezaevlerinde başlattığı açlık grevlerini sona erdirmek amacıyla yapılan ve 32 kişinin öldüğü "Hayata Dönüş Operasyonu" sırasında Bayrampaşa Cezaevi'nde ölenlerin yakınları ile yaralıların şik yeti üzerine jandarmaya yönelik başlatılan savcılık soruşturmasından, 19 Aralık 2000'deki olayın üzerinden 4.5 yıl geçmesine rağmen sonuç alınamadı. 
Güvenlik kuvvetlerinin soruşturulması için izin vermeyen İstanbul Valiliği, İstanbul Bölge İdare Mahkemesi'nin kararına rağmen yine direndi. Soruşturmayı yürüten Eyüp Cumhuriyet Savcılığı ise operasyonda görevli personelin açık kimliklerinin verilmemesi üzerine ikinci kez İdare Mahkemesi'ne başvurarak karara itiraz etti. 
2 Nisan 2005'te Vali Muammer Güler imzasıyla savcılığa gönderilen kararda, 'Jandarma personelinin, aşırı ve orantısız güç kullanmadığı, emrin dışına çıkmadığı' belirtildi. Savcı, itiraz etti. 
Dosya, İstanbul İl Jandarma Komutanlığı'na gönderildi. Jandarma'dan gelen ön inceleme raporunda ise, birliklerden gelen cevaplarda, personel ismiyle ilgili bilgi ve belgeye rastlanılmadığı bildirildi. Örneğin Elazığ Jandarma Komando Tabur Komutanlığı, 'operasyona katıldıklarına ilişkin herhangi bir bilgiye rastlanmadığını' belirtti. 
Tüm yazışmalar sonuçsuz kalırken, isimlere ulaşılamadı. Valilik de, ilk kararına benzer bir karar aldı. Dava, önümüzdeki günlerde tekrar İdare Mahkemesi'nde görülecek. 


</TEXT>
</DOC>
