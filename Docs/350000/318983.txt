<DOC>
<DOCNO> 318983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/spo05.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece hatırası kaldı 
</HEADLINE>
<TEXT>


Futbol Federasyonu Başkanvekili Şekip Mosturoğlu, Cafer Aydın ve kulüp yöneticilerinin ifadeleri sonucunda teşvik konusunda somut delile ulaşamadıklarını açıkladı. Böylece tüm iddialar uçtu, gitti 


Mosturoğlu açıkladı 
FUTBOL Federasyonu Başkanvekili Şekip Mosturoğlu, Vestel Manisasporlu Cafer Aydın'ın gündeme getirdiği teşvik primi iddialarının, konuyla ilgili olan kişilerin yalanlamaları üzerine kapandığını açıkladı. Mosturoğlu, dün düzenlediği basın toplantısında yapılan araştırmalar hakkında bilgi verdi. Mosturoğlu, hiçbir somut delile ve bilgiye ulaşılamadığını dile getirdi. 

Cafer yalanlayınca 
ŞEKİP Mosturoğlu, adı geçen kişilerin sözlü ve yazılı savunmalarını aldıklarını hatırlatarak, "Cafer Aydın, Galatasaray maçından sonra özel bir prim almadıklarına dikkat çekmiş ve Ersun Yanal ile aralarında futbolcu-teknik adam ilişkisinden kaynaklanan, öteden beri mevcut bir husumetin olduğunu, bu husumet sebebi ile bazı kötü ifadeler kullanmış olabileceğini söyledi" dedi. 

Komisyona yollanacak 
CAFER'İN ifadelerinin yanısıra, teşvik primiyle ilgili çarpıcı açıklamalar yapan sporcu ve yöneticilerin de konuşma metinlerinin kısaltıldığı iddiasında bulunması davanın düşmesinde önemli rol oynadı. Bu arada Futbol Federasyonu Hukuk Kurulu, konuyla ilgili olarak hazırlanan dosyayı, TBMM Araştırma Komisyonu'na referans olarak sunmayı kararlaştırdı. 



</TEXT>
</DOC>
