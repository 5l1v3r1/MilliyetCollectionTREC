<DOC>
<DOCNO> 321497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko31.html </URL>
<DATE> 2005/03/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
The Guardian Türkiye'nin Arjantini izlemesi uzak ihtimal 
</HEADLINE>
<TEXT>

     İngiliz The Guardian Gazetesi'ne göre Türkiye'nin, ''borç takasına'' giden Arjantin'in yolunu izlemesi ihtimali oldukça uzak görünüyor. 
     Gazetede, Larry Elliott tarafından ele alınan ''Kim Tanrının Eline İhtiyaç Duyar'' konu başlıklı makalede, Arjantin'in borç takasının ardından, Türkiye, Endonezya ve Nijerya gibi borçlu ülkelerin de bu yolu izleyebilecekleri kaygısının ortaya çıktığı kaydedildi. 
     Makalede, özellikle IMF'nin, Arjantin'in başarılı takasından sonra, bölgelerinde Arjantin kadar etkili olan Türkiye, Endonezya ve Nijerya gibi ülkelerin, bu başarıyı bir mesaj olarak alıp, Arjantin gibi davranabilecekleri kaygısı bulunduğu vurgulanırken, ancak Türkiye başta olmak üzere bu ülkelerin, oyunu kitabına göre oynadıkları, bu nedenle bu ülkelerin Arjantin'in yolunu izlemesi ihtimalinin oldukça uzak olduğu ifade edildi. 
     
     ARJANTİN ÖRNEĞİ... 
     Makalede, Arjantin'in büyük bir kriz yaşadığı, bunun sonucunda alacaklılarına, her bir dolar için 30 sent teklifinde bulunduğu hatırlatıldı. 
     Bütün bunların yanı sıra kendi ekonomi politikasını uygulayan Arjantin'in, devalüasyonla artan ihracat sonucunda yüzde 8 büyüme sağladığı, iç talebin arttığı, dış ticaret fazlası vermeye başladığı ve her şeyden önemlisi yüzde 20'lerden yüzde 12'lere düşen işsizliğin gerilemeye devam ettiği vurgulandı. 
     Makalenin sonunda, Arjantin mesajını alanların kendi kararlarını kendilerinin verebileceği, ancak borcuna sadık olan ülkelerin de sıkıştırılmaya devam edeceği kaydedildi. 
     
</TEXT>
</DOC>
