<DOC>
<DOCNO> 328250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur21.html </URL>
<DATE> 2005/03/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bozcaada yakınlarında 2 gemi çarpıştı .. 
</HEADLINE>
<TEXT>

     Ukrayna'dan İzmir'e gitmekte olan Sude 1 ile İzmir'den Rusya'ya gitmekte olan Aras 1 isimli gemiler, Bozcaada yakınlarında çarpıştı. Su almaya başlayan Sude 1 gemisi, batma tehlikesine karşı karaya oturtuldu. 
     Denizcilik Müsteşarlığı Deniz Ulaştırması Genel Müdürlüğü Ana Arama Kurtarma Koordinasyon Merkezi'nden yapılan açıklamada, gece 03.40 sularında Ukrayna'nın Feodasia Limanı'ndan aldığı bin 10 ton kil yükü ile İzmir'in Aliağa Limanı'na gitmekte olan Türk Bayraklı Sude 1 gemisi ile İzmir'in Nemrut Limanı'ndan Rusya'nın Rostov-Na-Donu Limanı'na boş olarak gitmekte olan Gürcistan Bayraklı Aras 1 gemisinin, ''Bozcaada Boğazı'nda çatıştığı'' bildirildi. 
     Sude 1 gemisi, ''çatışmanın'' ardından iskele kıç omuzluğundan su almaya başlaması üzerine batma tehlikesine karşı, Bozcaada Mendireği'nin 300 metre güneyine baş kısmından karaya oturtuldu. Aras 1 gemisi ise Karanlık Limanı mevkiine demirletildi. 
     Kazaya, Kıyı Emniyeti ve Gemi Kurtarma İşletmeleri Genel Müdürlüğü'ne ait Kurtarma 2 romörkörü ve Sahil Güvenlik Komutanlığı'na ait TCSG 16 botu müdahale etti. 
     Sude 1 gemisindeki Ozan Oğuz isimli yaralı personel, TCSG 16 botu tarafından Çanakkale Devlet Hastanesi'ne sevk edildi. Yaralı personelin hayati tehlikesinin bulunmadığı bildirildi. 
     
</TEXT>
</DOC>
