<DOC>
<DOCNO> 343240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun08.html </URL>
<DATE> 2005/05/17/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Rice Kürt halkının yeri demokratik ve federal bir Irak içindedir 
</HEADLINE>
<TEXT>

     ABD Dışişleri Bakanlığı sözcüsü Richard Boucher, ABD Dışişleri Bakanı Condoleezza Rice’ın, hafta sonunda Bağdat ve Erbil’e yaptığı sürpriz ziyarette, Irak’ın toprak bütünlüğünün taşıdığı önemi vurguladığını söyledi. 
     Boucher, düzenlediği basın toplantısında bir gazetecinin, Rice’ın Irak’taki Kürt bölgesini ziyaretinin, Kürtlerin bağımsızlığına veya özerkliğine destek anlamına gelip gelmediği yönündeki sorusuna karşılık, "Irak’ın toprak bütünlüğünün hepimiz için ne kadar önemli olduğunu defalarca ifade ettik" dedi. 
     Iraklı Kürtlerin ve diğer Iraklıların durumunun, anayasal çerçeve içindeki süreçte ortaya çıkacağını ve buna Iraklıların karar vereceğini belirten Boucher, "Irak’ın birliği hepimiz için önemli" diye konuştu. 
     
     RICE’IN ERBİL TEMASLARI 
     Bu arada ABD Dışişleri Bakanlığı, Rice’ın Erbil’i ziyareti sırasında, Irak Kürdistan Demokrat Partisi IKDP lideri Mesud Barzani ile Rice’ın gazetecilerin sorularına verdiği yanıtların tam metnini yayımladı. 
     Bu metne göre Barzani, "Rice’ın ziyaretine önem veriyoruz ve takdir ediyoruz. Bu ziyareti ABD’nin, Irak halkına ve aynı zamanda Kürdistan bölgesine desteğinin, demokrasi sürecine ve demokratik federal Irak kurulmasına desteğinin bir kez daha teyidi olarak görüyoruz" dedi. 
     Barzani, "Kürtler, federal demokratik Irak’ın oluşturulmasında büyük rol oynuyor ve Rice’ın ziyareti, Kürtlerin yeni Irak’ta, federal, demokratik Irak’ın oluşturulmasında oynayacağı rolün bir başka göstergesidir" ifadesini kullandı. 
     Rice da "Kürt halkına, buraya ilk gelişimde gösterilen bu büyük karşılama için teşekkür ederim. Kürt halkı ve Amerikan halkı arasında harika bir dostluk ve dostluk tarihimiz var ve şimdi de bu dostluğu demokratik, birleşik, federal Irak’ın oluşturulmasına yardımda kullanma fırsatımız var. Burada dostlarımızla danışmalar için bulunuyoruz. Barzani çok tecrübeli bir adam ve kendisini dikkatle dinledim" dedi. 
     Rice, yeni Irak anayasasının tamamlanmasının ardından Irak’ın demokratik ve federal bir ülke olma yolunda bir sonraki adımı atabileceğini kaydetti. 
     Bütün Irak’ta olduğu gibi Erbil’in de altyapı projelerinden faydalanması yönünde girişimleri bulunduğunu belirten Rice, Barzani ile Irak’ın güvenlik kapasitesinin artırılması konusunda da konuştuklarını söyledi. 
     ABD Dışişleri Bakanlığı’nın yayınladığı metne göre, ziyaretiyle Iraklı Kürtlerin özerk yapısının tanınması yönünde mesaj verip vermediği sorulan Rice, "Şimdi bu konuları konuştuk. Barzani Irak’ın birçok liderinden biri. Irak’ın liderleri, birleşik, federal ve demokratik bir Irak’a kendini adamış durumda. Elbette Kürt halkının çok özel kültürü ve çok özel yeri var. Ancak yeri demokratik ve federal bir Irak içindedir ve ben de şimdi Irak’ın bu çok önemli ve özel bölümündeyim" yanıtını verdi. 
     
</TEXT>
</DOC>
