<DOC>
<DOCNO> 335299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur50.html </URL>
<DATE> 2005/04/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Emeklilerin sağlık karnesine yazdırıp, ilaç vurgunu yaptılar .. 
</HEADLINE>
<TEXT>

     Emeklilerin sağlık karnesine ilaç yazdırarak Emekli Sandığı, SSK ve Bağ-Kur gibi kurumlardan milyarlarca lira aldıkları tespit edilen 8 kişilik şebeke ortaya çıkarıldı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği ekipleri, bir istihbaratı değerlendirerek, Dikmen'de bir eczaneye baskın düzenledi. 
     Arama sonucunda, eczanede ve burada kalfa olarak çalışan bir kişinin evinde çok sayıda ilaç kupürü ele getirildi. Aramada, emekli kişilere ait olduğu tespit edilen 23 sağlık karnesi de bulundu. 
     İnceleme sonucunda, söz konusu kişilerin çeşitli kurumlardan emekli olan kişilerin sağlık karnesine tanıdıkları doktorlar aracılığıyla ilaç yazdırdıkları ve bu yolla SSK, Bağ-Kur ve Emekli Sandığı'nı dolandırdıkları tespit edildi. 
     Olayla ilgili İ.O, M.A, T.U, M.V.Y, R.U, K.U, M.K ve İ.Y gözaltına alındı. 
     Mali Büro Amirliği ekipleri, torbalar dolusu ilaç kupürleriyle ilgili olarak Ankara Sağlık Müdürlüğü İlaç Eczacılık Şube Müdürlüğü'nden görevli talep ederek, kupürleri incelemeye aldı. 
     Maddi değeri milyarlarca lirayı bulan kupürlerle ilgili sağlık karnesini dolandırıcılara verdiği tespit edilen 23 kişi hakkında da inceleme yapıldığı bildirildi. 
     
</TEXT>
</DOC>
