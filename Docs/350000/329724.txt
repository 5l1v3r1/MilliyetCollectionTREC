<DOC>
<DOCNO> 329724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur16.html </URL>
<DATE> 2005/04/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tacizciye meydan dayağı 
</HEADLINE>
<TEXT>

     Süleyman ELÇİN KONYA, DHA 

      KONYA'da 24 yaşındaki Mustafa Ermen, sözlüsü aynı yaştaki Sıdıka Demirel'i sık sık telefonla arayıp, işyerine gelerek taciz ettiğini ileri sürdüğü 22 yaşındaki Mustafa Genç'e, arkadaşlarıyla birlik olup meydan dayağı attı. Çevredekilerin polise haber vermesi üzerine olay yerine gelen ekipler, Ermen'i güçlükle sakinleştirirken, Mustafa Genç'i taciz suçlamasıyla gözaltına aldı. 
     Merkez Selçuklu İlçesi Ankara Caddesi üzerindeki Erben Mobilya'da tezgahtar olarak çalışan Sıdıka Demirel sözlüsü Mustafa Ermen'e, adının Mustafa Genç olduğunu söyleyen bir kişinin kendisini telefonla sürekli rahatsız ettiğini ve geçen hafta cuma günü, çalıştığı iş yerine gelerek uygunsuz tekliflerde bulunduğunu söyledi. 
     Bu duruma sinirlenen Mustafa Ermen, taciz eden kişinin yeniden işyerine geleceği ihtimali üzerine arkadaşlarıyla beklemeye başladı. Öğle saatlerinde taciz ettiği iddia edilen Mustafa Genç'i sevgilisi Sıdıka Demirel'in işyerine girerken yakalayan Ermen, arkadaşlarıyla dövmeye başladı. Çevredeki vatandaşların polise ihbar etmesi üzerine olay yerine gelen ekipler, dayak yiyen Mustafa Genç'i güçlükle kurtarararak gözaltına alındı. Sözlüsü taciz edilen Mustafa Ermen'in, polis otosuna bindirilen Mustafa Genç'e vurmaya çalışması ise polis tarafından engellendi. 
     Genç, sorgulanmak üzere polis merkezine götürüldü. Olayla ilgili soruşturmanın sürdürüldüğü bildirildi. 
     
</TEXT>
</DOC>
