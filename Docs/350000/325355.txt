<DOC>
<DOCNO> 325355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur30.html </URL>
<DATE> 2005/03/20/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Kopan 2 eli ameliyatla yerine dikildi 
</HEADLINE>
<TEXT>

     Şanlıurfa'nın Suruç İlçesi'nde eli bileğinden kopan 3 yaşındaki çocuğun eli, Gaziantep Üniversitesi'nde GAZÜ 18 saat süren başarılı ameliyatın ardından yerine yeniden dikildi. 
     Gaziantep Üniversitesi Tıp Fakültesi Plastik Cerrahi Ana Bilim Dalı Başkanı Doç. Dr. Mehmet Mutaf, yaptığı açıklamada, Şanlıurfa'nın Suruç İlçesi'nde elini tarım makinesine kaptıran ve bileğinden kopan 3 yaşındaki Abdulkadir Yaşar'ın ameliyatının, olayın 5 saat sonrasında gerçekleştiğini söyledi. 
     Mehmet Mutaf, sınırları zorlayan bir ameliyat gerçekleştirdiklerini, elin kurtarılmasının yüzde 5 gibi bir şansı bulunduğunu belirterek, ''Böyle durumlarda ameliyat tercih edilmez ve elin kurtarılması mümkün olarak görülmezdi. Ancak, biz ekip arkadaşlarımızla birlikte bu ameliyatı yapma riskini kabullendik. Sınırları zorlayarak, bize 5 saat sonra ulaştırılan eli, 18 saat süren bir ameliyatla yeniden yerine diktik. Abdülkadir'in elini kurtardık. Eskisi gibi eli işlev görmeye başlayacak. 3 yaşındaki bir çocuğun özürlü büyümesine engel olduk'' dedi. 
     Anne Sultan Yaşar ise oğlunun elinin tekrar yerine dikilmesinin imkansız olduğunu düşündüklerini, ancak yapılan ameliyatla oğlunun eline tekrar kavuştuğunu kaydetti. 
     
</TEXT>
</DOC>
