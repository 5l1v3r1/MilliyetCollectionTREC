<DOC>
<DOCNO> 331422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko18.html </URL>
<DATE> 2005/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Emekli Sandığı'na ait tesislerin satışı başlıyor... 
</HEADLINE>
<TEXT>

     Özelleştirme İdaresi Başkanlığı ÖİB , Emekli Sandığı'na ait Kuşadası Tatil Köyü'nün satış sürecini bugün gazetelere verdiği ilanlarla başlattı. 
     A.A muhabirinin edindiği bilgiye göre, Kuşadası Tatil köyü için son teklif verme tarihi 9 Mayıs olacak. Kapalı teklif alınacak ihalede pazarlık usulü ile ihaleye devam edilecek. 
     
     İSTANBUL HİLTON SIRADA 
     İstanbul Hilton Oteli'nin varlık satışı için de bu ay içinde ihaleye çıkılacağı belirtiliyor. 
     Hilton Oteli'nin satışı için şu anda değer tespit çalışmaları devam ederken, burada da son teklif tarihinin Mayıs ayı ortaları olabileceği vurgulanıyor. 
     
     FOÇA TATİL KÖYÜNDE DURUM 
     Emekli Sandığı'na ait Foça Tatil Köyünde ise Maliye ile birlikte çalışmalar sürüyor. 
     Burası için Kültür ve Tabiat Varlıkları Kurulu'ndan da görüş alınması gerektiği belirtilirken, ihale sürecinin biraz zaman alabileceği kaydediliyor. 
     
     EMEK İŞHANI'NDA STRATEJİ ARAYIŞI 
     Ankara'da bulunan Emek İşhanı'nın satışında ise strateji arayışı devam ediyor. 
     20 katlı binanın 0-4 katlarının ayrı, 4-20 katlarının da ayrı satılması veya tümünün satışı ile kat kat satış alternatifleri üzerinde duruluyor. 
     
     ERCİYES DİNLENME TESİSLERİ DE GELİYOR 
     Bunun yanında, Kayseri Erciyes bölgesindeki Bayındırlık Bakanlığı, Karayolları Genel Müdürlüğü ve DSİ'nin eğitim ve dinlenme tesislerinin de bu ay içinde satış ilanının verileceği ifade ediliyor. 
     Öte yandan, Özelleştirme İdaresi, İstanbul Hilton ile Kuşadası Tatil Köyünün satışından elde edilen geliri, giderler düşüldükten sonra Emekli Sandığı'na verecek. 
     Buna karşılık, Kayseri Erciyes Bölgesi'ndeki sosyal tesislerin satışlarından elde edilen gelir ise Hazine'ye aktarılacak. 
     
</TEXT>
</DOC>
