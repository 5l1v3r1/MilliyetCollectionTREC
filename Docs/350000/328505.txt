<DOC>
<DOCNO> 328505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko12.html </URL>
<DATE> 2005/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
DPT Müşteşarı Tıktık Hükümet, gereken tedbiri gecikmeden alıyor 
</HEADLINE>
<TEXT>

     Devlet Planlama Teşkilatı DPT Müsteşarı Ahmet Tıktık, makro ekonomik performans açısından son iki yılda önemli mesafeler kaydedildiğini belirterek, ''Bu performansı 2005 yılı ve orta vadede sürdürmede kararlıyız'' dedi. 
     A.A muhabirinin sorularını yanıtlayan Tıktık, piyasaların durumunu nasıl gördüğüne ilişkin soruya karşılık, 'Umutluyum'' cevabını verdi. 
     Teşvik Yasası konusunda siyasi iradenin hangi alternatifi seçeceği konusunda karar vereceğini belirten Tıktık, bu kapsamda teşvikli il sayısının 36'dan 49'a çıkacağını hatırlattı. 
     Burada üzerinde karar verilmesi gereken konunun mevcut işletmelerin bu teşviklerden yararlanıp yararlanmayacağı, yararlanacaksa ne oranda yararlanacağı ve bunların şartları olduğunu ifade eden Tıktık, maliyetin alternatiflere göre değişeceğini söyledi. 
     Seçilecek alternatife göre, IMF'den telafi edici önlem isteği gündeme gelmesi durumunda nasıl hareket edileceğine ilişkin olarak da DPT Müsteşarı, burada seçilecek alternatifin önemli olduğunu tekrarlayarak, bazı alternatiflerde böyle bir şeyin gerekmeyebileceğini vurguladı. 
     
     SICAK PARA TARTIŞMALARI 
     Geçtiğimiz haftalarda yaşanan sıcak para çıkışına ilişkin DPT'de bir çalışmanın olup olmadığı yönündeki soruya ''Yok'' yanıtını veren Ahmet Tıktık, bunun ABD Merkez Bankası'nın faiz artırımı ile ABD enflasyonunun beklentilerin üzerinde gelmesi sonucu ortaya çıkan bir durum olduğuna işaret etti. 
     Sıcak para çıkışının cari açık üzerine olumsuz etkisi olup olmayacağı yönündeki soruyu da Tıktık, ''Piyasadaki insanlar şunu iyi bilmeli, bu hükümet herhangi bir dengesizlik ya da bir riskin olabileceğini gördüğü zaman gereken tedbiri anıda gecikmeden alıyor'' diye cevapladı. Tıktık, bunun örneklerinin geçmişte, otomotiv, tütün mamulleri ve akaryakıttaki ÖTV değişiklikleri ile görüldüğünü, hurda uygulamasının kaldırılmasının da bu kapsamda olduğunu ifade etti. 
     
     ''BÜYÜME VE CARİ AÇIK İÇİN MAYIS GÖRÜLMELİ'' 
     Şu anda Mart sonunda bulunulmasına karşılık verilerin geriden geldiğini hatırlatan DPT Müsteşarı, verilerin ortaya çıkacağı Mayıs ayına gelmeden ne ödemeler dengesi ne de büyümeyi doğru değerlendirmenin mümkün olmadığını kaydetti. 
     ''Ekonomide hızlı büyümenin devamı ve yüzde 5'lik hedefinin aşılması durumunda tedbir gündeme gelir mi '' sorusunu da Tıktık, ''Ekonomi yönetimi gelişmeleri değerlendirir. Bunun için de Mayıs'ı görmemiz lazım'' dedi. 
     
     REEL FAİZLER 
     Reel faizlere ilişkin olarak da Tıktık, 2003 yılında yüzde 20'lerin üzerinde olan reel faizlerin şu anda tek haneli rakamlara gerilediğini hatırlatırken, ''Önümüzdeki dönemde, yapısal alanda kaydedilen mesafeye paralel olarak reel faizlerde düşüş öngörüyoruz'' dedi. 
     2003-2004 yıllarında makro ekonomik performans açısından önemli mesafeler kaydedildiğini söyleyen Tıktık, ''Bu performansı 2005 yılı ve orta vadede sürdürmede kararlıyız'' diye konuştu. 
     Makro ekonomik istikrar olmadan ne sosyal politika, ne sektör politikası ne de bölgesel politika olamayacağını ifade eden Tıktık, ''Ama bunun tersi de söz konusu, sosyal amaçlı programlar olmadan istediğin kadar istikrar olsun, bütçen sağlıklı olsun... İkisi birbirini takviye eden şeyler'' dedi. 
     Bir yandan makro ekonomik istikrara dikkat ederken, diğer taraftan yapısal reform çabalarının devam etmesi gereğine de işaret eden DPT Müsteşarı, ''Bu süreç kısa vadeli değil, uzun soluklu bir süreç. Herhangi bir yorgunluk göstermemeliyiz'' dedi. 
     
     ''2004'TEKİ PERFORMANS SÜRECEK'' 
     Ekonomide 2004'teki performansın 2005'te de sürdürüleceğine inandığını söyleyen Tıktık, ''Bu konuda hem siyası iradenin olduğunu, hem de ekonomi yönetimi ve bürokrasisinde bu iradenin bulunduğunu görüyorum. Hepimiz aynı hedefe kitlendik, aynı kararlığı gösteriyoruz'' diye konuştu. 
     
     YENİ DÖNEMDE HEDEF İSTİHDAM VE REKABET GÜCÜ 
     İstihdam konusuna da değinen DPT Müsteşarı, bu konuda, kısa, orta ve uzun vadeli programların olması gerektiğine işaret ederken, ''Eğitim sistemi ile piyasa arasında uyumsuzluk var, bu orta ve uzun vadeli. Orta vadede işgücü üzerindeki yükler. Kamu finansmanındaki düzelmeye paralel olarak yükler üzerinde düşüş... Belki önceliği artık ona verme gündeme geliyor'' dedi. 
     Acil Eylem Planı benzeri bir istihdam planının gündeme gelip gelmeyeceği konusunda da Tıktık, ''Neden olmasın, çok da güzel olur. Belki de onu yapacağız önümüzdeki dönemde'' diye konuştu. 
     DPT olarak iki konuyu önemli bulduklarını vurgulayan Tıktık, ''İstihdamın artırılması ve ekonominin rekabet gücü üzerinde odaklanmamız lazım'' dedi. 
     Yapılan reformların meyvesinin alınmasının zaman aldığını belirten Tıktık, sabırlı olunması gerektiğini, 10-15 yıllık bir uyum gecikmesi olan ülkenin 2-3 yılda tüm reformları tamamlamasını istemenin insafsızlık olacağını sözlerine ekledi. 
     
</TEXT>
</DOC>
