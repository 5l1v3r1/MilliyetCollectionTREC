<DOC>
<DOCNO> 347805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko08.html </URL>
<DATE> 2005/06/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yapı Kredi'nin 3 aylık net karı 79.6 milyon YTL... 
</HEADLINE>
<TEXT>

     Yapı Kredi, bu yılın ilk üç ayında 79.6 milyon YTL net kar elde etti. 
     Yapı Kredi'den yapılan açıklamaya göre, toplam aktifleri, geçtiğimiz Mart ayı sonunda 24.7 milyar YTL düzeyine ulaşan Yapı Kredi'nin toplam kredi büyüklüğü 10.4 milyar YTL'ye yükseldi. Bilançoda kredilerin toplam varlıklara oranı yüzde 42 oldu. 
     Yapı Kredi, bilanço dışında izlenen gayri nakdi kredilerde de 9.1 milyar YTL'lik tutara ulaştı. İlk çeyrek sonunda bankanın toplam mevduat büyüklüğü 14.5 milyar YTL'ye yükseldi. 
     Bu yılın ilk çeyreğinde 79.6 milyon YTL net kar elde eden Yapı Kredi'nin öz kaynak büyüklüğü ise 2004 yılı sonuna göre yüzde 4.1 oranında artarak 4.8 milyar YTL olarak belirlendi. Bankanın sermaye yeterlilik oranı yüzde 17.8 olarak gerçekleşti. 
     Yapı Kredi Genel Müdürü Reha Yolalan, yaptığı değerlendirmede, ''Gelişmeler, düşük enflasyonlu dönemde de Yapı Kredi'nin rekabet gücünün artacağı ve gerçek bankacılık anlayışıyla Türkiye'nin mali sistemine ve sosyal yaşamına sürekli değer katan banka olmaya devam edeceğini gösteriyor'' dedi. 
     
</TEXT>
</DOC>
