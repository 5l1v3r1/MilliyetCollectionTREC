<DOC>
<DOCNO> 337563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/dunya/adun.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime oy vereyim derdi kalmadı 
</HEADLINE>
<TEXT>


İngiltere'de bir site, soruları cevaplayan kararsızlara 5 Mayıs seçimlerinde oy verecekleri partiyi söylüyor 

DIŞ HABERLER SERVİSİ 


İngiltere'de bir internet sitesi, 5 Mayıs'ta yapılacak genel seçimlerde kime oy vereceğine karar veremeyen seçmen için kılavuzluk yapmaya başladı. Siteyi tıklayanlar, 25 konuda görüşlerini açıklayarak kendi siyasi düşüncelerine en uygun partinin hangisi olduğunu öğreniyor. 
"www.whoshouldyouvotefor" kimeoyvermelisiniz adlı siteyi ziyaret edenler, önce 5 Mayıs seçimlerinde oy kullanmak istediklerini belirtiyor. Sonra vergi, göç, Avrupa, eğitim, terörle mücadele ve Irak Savaşı gibi en çok gündemde olan konularla ilgili 25 öneri hakkında ne düşündüğünü ortaya koyuyor. 
Örneğin "İngiltere AB Anayasası'nı onaylamalı", "İngiltere, karbondioksit salınımını yüzde 20 azaltmalı", "İngiltere yıllık göçmen sayısını sınırlandırmalı" veya "Tilki avı yeniden serbest olmalı" gibi öneriler konusunda, "Tamamen hemfikirim", "Katılıyorum", "Tarafsızım", "Aynı görüşte değilim", ya da "Görüşlerime taban tabana zıt" seçeneklerinden birini işaretleyerek cevap veriyor. Sorular, partilerin birbirinden en farklı görüş belirttikleri konulardan seçildi. 

Karşılaştırıyor 
Bundan sonra "Kime oy vermeliyim " sorusu tıklanıyor. Bilgisayar, ziyaretçilerden gelen verileri harmanlayarak, 5 Mayıs seçiminde yarışacak olan 5 siyasi partinin, yani İşçi Partisi, Muhafazak r Parti, Liberal Demokratlar, İngiltere'nin Bağımsızlığı ve Yeşiller'in programlarıyla karşılaştırma yapıyor. Partilerin programlarıyla ziyaretçinin tercihleri arasındaki örtüşme noktalarını saptayan bilgisayar, böylelikle seçmenin siyasi görüşlerinin en fazla hangi partiye yakın olduğunu belirleyerek hangi partiye oy vermesi gerektiğini söylüyor. Siteyi şimdiye kadar 350 bin kişi ziyaret etti. 
Testten ilginç sonuçlar çıkıyor. Örneğin testi cevaplayanların yüzde 25'i İşçi Partisi'ne oy vermeye hazır olmakla beraber, sadece yüzde 11'i Blair'in siyasetini gerçekten destekliyor. 

Bebek Rogan, Blair'i susturdu 

AP 

İşçi Partisi lideri ve İngiltere Başbakanı Tony Blair, eğitime ağırlık verdiği seçim kampanyası çerçevesinde dün ziyaret ettiği Bolton'daki bir ilkokulda öğretmenlerden birinin Rogan adlı 5 aylık bebeğinin bir türlü rahat durmayıp gürültü yapması üzerine konuşmasını sürdüremedi. Blair, konuşmasını bebek annesi tarafından dışarı çıkarıldıktan sonra tamamlayabildi. 


</TEXT>
</DOC>
