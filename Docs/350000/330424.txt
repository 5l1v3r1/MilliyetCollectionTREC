<DOC>
<DOCNO> 330424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy17.html </URL>
<DATE> 2005/04/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
NATO Genel Sekreter Yardımcısı Türkiye her zaman kilit rolde 
</HEADLINE>
<TEXT>

     NATO Genel Sekreter Yardımcısı Günther Altenburg, Türkiye'nin NATO'da hep üretici olduğunu, kilit rol oynadığını söyledi. 
     Türk Atlantik Konseyi tarafından düzenlenen, ''15. Uluslararası Antalya Güvenlik ve İşbirliği Konferansı''nın ikinci gün sabah oturumunda konuşan NATO Genel Sekreter Yardımcısı Günther Altenburg, NATO'nun dün 56. yaşını kutladığına dikkati çekerek, ''NATO'nun uzun yıllar yaşamasının nedeni kendisini geliştirmesidir. NATO'nun dönüşümünde 4 önemli boyut vardır. Bunlar askeri, entelektüel, kurumsal ve jeopolitik boyutlardır'' dedi. 
     Dünyada artık çok geniş askeri işgallerin mümkün olmadığına değinen Altenburg, NATO'yu terörizm ve kitle imha silahlarının yayılmasının etkilediğini, bu nedenle NATO'nun coğrafi yaklaşımı terk ederek, Afganistan'a kadar uzandığını belirtti. 
     Bugün hiçbir ülkenin yalnızca ulusal çıkarlarını korumak için güç oluşturamadığını vurgulayan Altenburg, ''Bunun için uluslararası bir güce ihtiyaç var. Çabuk konuşlanabilecek, çabuk tepki gösterebilecek bir güç gerekli. Bu nedenle, NATO stratejik komuta merkezi oluşturdu'' diye konuştu. 
     NATO'nun BM, AGİT gibi kurumlarla da uyum içinde çalışmak zorunda olduğuna işaret eden Altenburg, yeni ortaya çıkan AB Güvenlik Kurumu ile de aynı ilişkiyi kurmak zorunluluğu bulunduğunu ifade etti. 
     İstanbul'da yapılan NATO Zirvesi'nde Karadeniz ve Orta Doğu'nun da ilgi alanlarına girdiğini kaydeden Altenburg, NATO'nun Kuzey Afrika ve Ortadoğu ile ilişkileri geliştirmek için özel temsilciye ihtiyacı olduğunu, NATO'nun Irak'taki güvenlik güçlerini hem Irak, hem de Irak dışında eğitime tabi tutacağını söyledi. 
     
     ''TÜRKİYE HEP ÜRETİCİ OLDU'' 
     Altenburg, Türkiye'nin NATO'da hep üretici olduğunu vurgulayarak, ''Türkiye şu anda, her zamanki gibi kilit rol oynuyor'' diye konuştu. 
     Altenburg bir katılımcının yönelttiği soru üzerine yaptığı açıklamada, Avrupa Birliği Savunma Ajansı'nın NATO'yu tamamlayacağını, NATO müdahale gücünün bir müdahalesi durumunda Avrupa Birliği Savunma Ajansı savaş birliğince koordine edilmesi, farklı güçlerin nerede ve nasıl kullanacağı konusunda koordinasyon olması gerektiğine işaret etti. 
     Kıbrıs'taki referandumda Rum tarafının ret oyu vermesinin AB için talisizlik olduğuna değinen Altenburg, AB'nin bu konuda etkili olamadığını, ret oyu verilmesinin diyalogun kopmasına neden olduğunu belirtti. Türkiye'nin Müslüman ülke olmasının ne NATO'da, ne de AB'de kendilerini etkilemediğini vurgulayan Günther Altenburg, şunları söyledi 
     ''Biz bu konuyla ilgilenmiyoruz. Almanya'da çok sayıda Türk var. Konu bu olmamalı. İstanbul'daki NATO zirvesinde Kuveyt, Bahreyn, Birleşik Arap Emirlikleri gibi ülkelerle işbirliği yapılması kararı alındı. Katar da bizi ziyaret etmek istiyor. Hiçbir şekilde insanların inançlarıyla ilgili ayrım yok. Türkiye'nin NATO'ya katkıları her zaman değerli olmuştur. NATO'da ne zaman bir Türk temsilci konuşmak isterse, o kişi çok önemli bir şey söyleyecek diye herkes dinler. İslam ülkelerinin demokratik olup olamayacağı tartışılıyor. Bana göre bu anlamsızdır. Çünkü demokrasiye en güzel örnek Türkiye'dir. Asıl sorun iyi mesajları alıp diğer Müslüman ülkelere yansıtamamaktır. Ben Türkiye'nin dostuyum.'' 
     
</TEXT>
</DOC>
