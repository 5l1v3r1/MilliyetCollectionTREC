<DOC>
<DOCNO> 325552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko36.html </URL>
<DATE> 2005/03/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
OPEC, günlük üretimi ek 500 bin varil daha artırmayı tartışıyor... 
</HEADLINE>
<TEXT>

     Petrol ihraç eden ülkeler örgütü OPEC, uluslararası borsalarda rekor seviyelerde gezinen fiyatları soğutmak için ek üretim artışı opsiyonunu kullanmayı tartışıyor. 
     Geçen hafta İran'ın Isfahan şehrindeki olağan zirvesinde, halen günlük 27 milyon varil seviyesinde bulunan resmi üretim kotasını 500 bin varil artırma kararı alan ve fiyatların yüksek seyretmeyi sürdürmesi halinde ek üretim artışına gitmeyi kararlaştıran kartel örgütü OPEC, günlük üretimini 28 milyon varile çıkarmak için harekete geçti. 
     OPEC'in son zirvesindeki üretim artışı kararının uluslararası borsalarda yüksek seyreden petrol fiyatlarını etkilemediğini kabul eden Suudi Arabistan Petrol Bakanı Ali el-Naimi, OPEC Başkanı Şeyh Ahmed el-Fahd el-Sabah'ın ikinci bir 500 bin varillik üretim artırımıyla günlük kotanın 28 milyon varile çıkarılması için üye devletlerle diyalog içinde bulunduğunu bildirdi. 
     Filipinler ziyareti sırasında konuşan el-Naimi, ''Bildiğim kadarıyla günlük ikinci bir 500 bin varillik üretim artışı kararının açıklanması ve hangi tarihten itibaren geçerli olacağının duyurulması için OPEC başkanıyla üye devletler arasındaki müzakereler sürüyor. Bence mevcut üretim zaten dünyadaki talep artışını karşılayabilecek seviyenin üzerinde olabilir'' şeklinde konuştu. 
     Suudi Arabistan'ın günlük 9.5 milyon varil üretim gerçekleştirdiğini de hatırlatan el-Naimi, ''Halen kullanmadığımız günlük 1.5 milyon varil üretim kapasitemiz var. Eğer talep olursa bu kapasitemizi kullanacak şekilde üretimimizi artırırız'' dedi. Suudi Bakan el-Naimi, uluslararası borsalarda petrol fiyatlarının yükselişi için üretilen ''arz kısıtlı'' ve ''arz talebi karşılayacak düzeyde değil'' iddialarını da şöyle değerlendirdi 
     ''Piyasalarda sıkça dile getirilen arz sıkıntısı söylentileri gerçeği yansıtmıyor. Bol miktarda arz var. 11 milyon varil olan günlük üretim kapasitemiz, 2009 yılında 12.5 milyon varile ulaşacak. Üretim kapasitemizi önümüzdeki yıl günlük 300 bin varil, 2007'de günlük 500 bin varil, 2008'de günlük 300 bin varil ve 2009 yılında günlük 1.2 milyon varil artırmayı hedefliyoruz.'' Suudi Arabistan Petrol Bakanı el-Naimi, mevcut petrol fiyatlarının dünya ekonomisini olumsuz etkilemediğini de sözlerine ekledi. 
     
     FİYATLARDAKİ YÜKSELİŞ SÜRÜYOR 
     OPEC'ten yapılan üretim artışı açıklamalarına rağmen uluslararası borsalarda petrol fiyatlarının yükselişi sürüyor. 
     New York Borsası'nda geçen haftaki kapanışına göre 12 sent artan ABD hafif petrolünün varili, 56.84 dolardan satılıyor. 
     Londra Uluslararası Petrol Borsası'nda işlem gören Brent petrolünün varili de geçen haftaki kapanışının 13 sent üzerinde bulunuyor. Borsada son işlemler 55.72 dolar seviyesinden gerçekleşiyor. 
     Analistler, OPEC'in petrol fiyatlarını yönetebileceği konusunda piyasaların endişeli olduğunu belirtiyor. 
     
</TEXT>
</DOC>
