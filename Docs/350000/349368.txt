<DOC>
<DOCNO> 349368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy03.html </URL>
<DATE> 2005/06/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
SSK'dan "af beklentisiyle" prim ödemeyenlere uyarı... 
</HEADLINE>
<TEXT>

     SSK Başkanlığı, prim borcu olan ve olmayan işverenlerin, af beklentisiyle cari dönem borçlarını ödememe eğilimine girdiklerini belirledi. SKK, afla ilgili çalışmanın 2004 sonrasında tahakkuk eden borçları kapsamadığına dikkat çekerek, işverenlerden ödeme yükümlülüklerini düzenli biçimde yerine getirmelerini istedi. 
     SSK Başkanlığı’ndan "prim ödeme yükümlülüğünü aksatan işverenlere" yönelik olarak yayımlanan uyarı niteliğindeki duyuruda, SSK’nin prim ve diğer alacaklarıyla ilgili "af" olarak nitelendirilen yasal düzenlemelerin yapılacağı yönündeki haberler anımsatıldı. Duyuruda, bu durumun, "gerek geçmiş dönemlerde kuruma borcu olan işverenlerin, gerekse geçmiş dönem borcu olmayan işverenlerin cari ay prim borçlarını ödememe gibi bir eğilime girmelerine yol açtığının gözlemlendiği" bildirildi. 
     Duyuruda, şöyle denildi "Kurumun birikmiş alacaklarının tahsiline ilişkin ’ödeme kolaylığı’ ile ilgili bir yasal düzenleme çalışması olmakla birlikte, yapılan bu çalışmaların henüz sonuçlanmamış olması, ayrıca bu kapsamda yapılan çalışmalarda 2004 sonrasında tahakkuk eden borçları yer almadığından, işverenlerimizin, gecikme zammı, icra takibi gibi yaptırımlarla karşılaşmamaları, başka bir deyişle herhangi bir mağduriyete uğramamaları için prim ödeme yükümlülüklerini yasal süresi içinde yerine getirmeleri gerekmektedir." Duyuruda, Belediye Yasası ve Büyükşehir Belediyesi Yasası’nda belediyeler, bağlı kuruluşlar ve sermayesinin yüzde 50’sinden fazlası belediyelere ait şirketlerin kamuya olan borçları kapsamında SSK’ya olan borçlarının da ödenmesi konusunda düzenlemeler yapıldığı anımsatılarak, şöyle denildi 
     "Bu konudaki çalışmalar da halen devam etmektedir. Söz konusu Belediye Kanunları ile belediyelerin 31 Aralık 2004 ve öncesine ait ödenmemiş borçları ile ilgili düzenlemeler yapıldığından, 1 Ocak 2005 tarihinden sonra tahakkuk eden borçların ödenmesi gerekmektedir. Bu bakımdan, gerek özel sektör, gerekse resmi sektör işverenlerimizin ileride herhangi bir mağduriyetle karşılaşmamaları için tahakkuk eden borçların ödenmesi hususun da gerekli hassasiyeti göstermelerini önemle duyurulur." SSK ve Bağ-Kur’a ilişkin prim affı Plan ve Bütçe Komisyonu’nda değişik seçenekler çerçevesinde kamu alacakları affına ilişkin tasarıya eklenmişti. Ancak IMF’yle yapılan yeni stand-by anlaşmasında af uygulamasına gidilmemesinin sürekli performans kriteri olarak yer aldığına dikkat çekilirken, tasarıdan af düzenlemesinin geri çekilmesi gündeme gelmişti. Hükümet söz konusu prim affının nasıl düzenleneceği konusunda halen çalışmalarını sürdürüyor. IMF heyetinin birinci gözden geçirme çerçevesinde bugünden itibaren Ankara’da yürüteceği çalışmalarda da af konusunun ele alınması bekleniyor. 
     
</TEXT>
</DOC>
