<DOC>
<DOCNO> 309571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy11.html </URL>
<DATE> 2005/01/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'de kurultay yönetmeliği değişti mi 
</HEADLINE>
<TEXT>

     CHP'li bir grup milletvekili, Disiplin ve Kurultay yönetmeliklerinin değiştirildiği iddiasıyla parti genel merkezine gelerek, yönetmeliklerin yeni halini görmek istediler. 
     CHP milletvekilleri Muzaffer Kurtulmuşoğlu, Muhsin Koçyiğit, Ersoy Bulut, Hüseyin Özcan ve avukat Sabri Ergül, CHP Genel Merkezi'ne gelerek, Genel Sekreter Önder Sav ile görüşmek istediler. 
     Bir süre Sav'ı bekleyen, ancak görüşemeyen milletvekilleri daha sonra gazetecilere açıklamalarda bulundular. 
     Mersin Milletvekili Hüseyin Özcan, Disiplin ve Kurultay yönetmeliklerinin değiştiğini öğrendiklerini, PM üyesi olduğu halde bu metinlere ulaşamadığını kaydederek, ''Biz bu kurultayı nasıl yapacağız '' diye sordu. 
     Yönetmeliğin değiştiğine dair belgeleri almak için Genel Merkez'e geldiklerini, Sav ile görüşmek için yarım saat beklemelerine rağmen görüşemediklerini belirten Özcan, ''Şeffaf, partimizin önünü açan, halkla, partiyle kucaklaşan bir yönetim mücadelemiz içinde kurultaya gidiyoruz. Kurultayın sağlıklı, demokratik olması, baskıcı olmaması uğraşısı içindeyiz'' diye konuştu. 
     Ankara Milletvekili Muzaffer Kurtulmuşoğlu da, CHP'ye yakışır bir kurultay olmasını ve parti yönetiminin aklı selim hareket etmesini istedi. 
     Kurtulmuşoğlu, CHP yönetiminin, ''ben yaptım oldu'' şeklindeki yaklaşımın, kendilerini ve partiyi yıprattığını ifade etti. 
     
     ''MAÇ BAŞLAMIŞ, KURALLAR DEĞİŞİYOR'' 
     Sabri Ergül de yönetmelik değişikliğinde yetkili organın PM olduğunu dile getirerek, Disiplin Kurulu Yönetmeliği'nin 3 ay önce değiştirildiğini, ancak bundan haberdar olmadıklarını ifade etti. 
     Değişikliklerden, PM üyelerinin, milletvekillerinin haberdar olmadığını savunan Ergül, değişikliklerin, parti belgesi olarak herkese verilmesi gerektiğini söyledi. 
     Ergül, bu yönetmelikleri istediklerini, ancak kendilerine verilmediğini öne sürerek, şöyle konuştu 
     ''Bunlar gizli belgeler değil. Değişiklik yapıldıktan sonra Yargıtay Cumhuriyet Başsavcılığı'na verilmesi gerekiyor. Oraya başvurduk. 2 aydır bunların peşindeyiz. Partili, milletvekili, PM üyesi olarak, iki gün sonra kurultay bu değişikliklere göre yapılacak, bu belgeleri temin edemiyoruz. Genel Sekreteri yarım saattir bekliyoruz, 'geleceğim' dedi, gelmedi. Kurultayda, önergeler vereceğiz, diyecekler ki 'yönetmelik değişti.' Maç başlamış, kurallar değişiyor. 
     Mahkeme nedeniyle, mahkeme zoruyla öğrendik ki, Disiplin Yönetmeliği değişmiş. Disiplin Kurulu Başkanı ise 'benim haberim yok' diyor. İnönü'nün bir sözü vardı 'Bu gece ne yapacakları belli olmaz' Bunların bu kurultayda ne yapacakları belli olmaz. Hukukumuzu arıyoruz.'' 
     
</TEXT>
</DOC>
