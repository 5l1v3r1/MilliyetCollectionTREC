<DOC>
<DOCNO> 324334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun27.html </URL>
<DATE> 2005/03/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yeni araştırma... Iraklılar İslama bağlı ama şeriat istemiyor 
</HEADLINE>
<TEXT>

     Iraklıların, ülkelerinin İslami kimliğine bağlı oldukları, ancak sıkı şeriat kuralları istemedikleri bildirildi. 
     Amerikan ''International Republicain Institute'' kurumunca yapılan nabız yoklaması, Iraklıların yüzde 22,3'ünün, yeni anayasada Irak'ın İslam kimliğinin öne çıkarılmasını arzu ettiğini gösterdi. 
     Anayasada insan haklarına en başta yer verilmesini isteyen Iraklıların oranı yüzde 13,8'de kaldı. Sıkı bir şeri uygulama istediğini söyleyen Iraklıların oranı ise yüzde 4,4 oldu. 
     Kamuoyu araştırmasının, 27 Şubat ile 5 Mart arasında 18 vilayetin 15'inde yaklaşık 2 bin kişi arasında yapıldığı kaydedildi. 
     Araştırmaya göre, Iraklıların yüzde 48'i, dinin devlet yönetiminde belli rol oynaması gerektiğini düşünüyor. Dinin devlet işlerinde rol oynamasını istemeyenlerin oranı yüzde 44,3. 
     ABD'deki Cumhuriyetçi Parti'ye yakınlığıyla bilinen enstitünün yaptığı araştırma, Irak halkının yüzde 61,5'inin ülkedeki gidişatı iyi bulduğunu, yüzde 23,2'lik kesimin ise iyi bulmadığını da gösterdi. 
     
</TEXT>
</DOC>
