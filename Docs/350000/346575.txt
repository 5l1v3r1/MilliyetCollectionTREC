<DOC>
<DOCNO> 346575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy02.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de farklı sesler 
</HEADLINE>
<TEXT>


AKP Milletvekili Özyolcu, 'izinsiz Kuran kursu' düzenlemesine karşı olduğunu belirtti 

ABDULLAH KARAKUŞ Ankara 


Yeni TCK'daki "yasadışı eğitim kurumu açanlara" verilecek cezanın düşürülmesi yönündeki düzenleme AKP'yi de karıştırdı. 
Önergeye karşı çıkan AKP'liler, "Böyle bir maddeyi hukuk ilkeleriyle izah edemeyiz" derken, önergeyi destekleyenler "Toplumun talebi oldu, biz de değiştirdik" savunması yaptı. 

'İzah edilemez' 
Değişikliğe kişisel olarak karşı çıktığını belirten Ağrı Milletvekili Halil Özyolcu, "Genel Kurul böyle düşünmüş ama böyle bir maddeyi hukuk ilkeleri ile izah edemeyiz. Böyle şeylerin yaptırımı idari olarak verilir. İzinsiz açılmışsa kapatılır, para cezası da kesilir. Böyle bir düzenleme ceza hukuk ilkelerine aykırıdır. Hukuki olarak izah etmek mümkün değil. Ama sonuç itibariyle Genel Kurul yaptı" dedi. 
Genel Kurul'daki oylamada elini kaldırmayarak karşı olduğunu gösteren İstanbul Milletvekili ve eski Diyanet İşleri Başkanı Tayyar Altıkulaç ise, "Artık geçmişte kaldı. Bir şey söylemek istemiyorum. Genel Kurul bir karar aldı, hayırlı olsun" diye konuştu. AKP grubundan 5 kadar milletvekili, dünkü oylama sırasında çekimser kalarak oy kullanmadı. 

Savunanlar 
Önerge sahibi Kilis Milletvekili Hasan Kara, düzenlemeyi savunarak, "Bu düzenleme kaçak Kuran kurslarıyla ilgili değil, eğitim kurumlarının açılmasıyla ilgilidir" dedi. 
Samsun Milletvekili Musa Uzunkaya, şunları söyledi "Bu düzenlemenin kaçak Kuran kurslarıyla alakası yok. İzinsiz okul açma olayı... 'Madem özgürlüklerin önünü açıyorsunuz, bunu yapın' dediler... Bunun Hizbullah gibi örgütlerle de ilgisi yok. Hizbullah ve PKK ile ilgili başka yasal müeyyideler var." 


</TEXT>
</DOC>
