<DOC>
<DOCNO> 311826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas08.html </URL>
<DATE> 2005/02/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sevgililere duyurulur... Havalar soğudukça çiçek fiyatları artıyor... 
</HEADLINE>
<TEXT>

     Fikri Cinokur AA 

- Yurdu etkisi altına alan soğuk hava ve kar yağışı, çiçek fiyatlarını artırdı. Sevgililer Günü yaklaşırken, gülün dalı 5-10 YTL, orkide ise 60-100 YTL arasında satılmaya başlandı. 
     Antalya Çiçekçiler Odası Başkanı Mehmet Soydal, AA muhabirine yaptığı açıklamada, soğuk hava nedeniyle seralarda çiçek üretiminde sıkıntı yaşandığını söyledi. 
     Kesme çiçek sektörünün 30-35 bin kişiyi istihdam ettiğini, ancak çiçek satışlarının yılın belirli günlerinde yoğunlaştığını belirten Soydal, 14 Şubat Sevgililer Günü öncesi ise piyasanın durgun olduğunu kaydetti. 
     Soğuk havanın çiçek fiyatlarını tüketicinin aleyhine etkilediğini anlatan Soydal, 14 Şubat Sevgililer Günü öncesi piyasada çiçek fiyatlarının artmaya başladığını vurguladı. 
     
     KİŞİ BAŞINA ÇİÇEK TÜKETİMİ 
     Türkiye'de kişi başına çiçek tüketiminin çok az olduğunu anlatan Soydal, '' 2002 yılı rakamlarına göre Norveç'te kişi başına çiçek tüketimi 181 Dolar, İsviçre'de 146 Dolar, Almanya'da 120 Dolar, Hollanda'da 88 Dolar, Yunanistan'da 46 Dolar. Türkiye'de ise sadece 48 Cent'tir.'' Bu arada edinilen bilgiye göre 14 Şubat Sevgililer Günü dolayısıyla çiçekçilerde, gülün bir dalı 5-10 YTL, orkide 60-100 YTL arasında satılırken, cerberenin tanesi 1.5 YTL, krizantem 2 YTL, kazablanka 15 YTL, kır çiçeği demeti 5-10 YTL arasında, karanfilin tanesi ise 50 YKR oldu. 
     
     ÇİÇEKLERİN DİLİ 
     Çiçekler, rengi ve cinsine göre de çeşitli anlamlar ifade ediyor. Buna göre, çiçeklerin ifade ettikleri anlamlar şöyle 
     ''Beyaz gül 'masumluk', kırmızı gül 'aşk', pembe gül 'gönlüm sende', sarı gül 'sıcak sevgi', beyaz karanfil 'temizlik, saflık', kırmızı karanfil 'sevgi', pembe karanfil 'içtenlik', sarı karanfil 'hüzün', beyaz glayör 'dostluk', kırmızı glayör 'istek', pembe glayör 'zarafet', sarı glayör 'kıskançlık', mor glayör 'inanç', orkide 'mağrur, gururlu', starliçe 'sıcak sevgi', ağlayan gelin 'isyan', nilüfer 'gelecek, yenileme', beyaz lale 'saflık, temizlik', kırmızı lale 'seni seviyorum', pembe lale 'anlayış', sarı lale 'gerginlik', menekşe 'alçak gönüllü', iris 'hatıra, zerafet', kamelya 'mağrur', lilyum 'güven', gerbera 'iyimser', firezya 'suçsuzluk', beyaz krızantem 'sadakat', kırmızı krızantem 'sessiz istek', mor krızantem 'burukluk', mersedes gülü 'melankoli', altın kadeh 'umut', fulya 'unutma beni'. 
     
</TEXT>
</DOC>
