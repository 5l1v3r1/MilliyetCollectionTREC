<DOC>
<DOCNO> 316665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/sazak.html </URL>
<DATE> 2005/02/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İzmir suikastı 
</HEADLINE>
<TEXT>


CHP politbürosu, İzmir İl Başkanı Alaattin Yüksel'i ve 7 kişilik yönetim kurulunu görevden aldı. 
Kurultay ertesi Deniz Baykal'ın, Sarıgül üzerinden parti içi muhalefeti tasfiye edeceğini yazmıştık. Mustafa Sarıgül'ü destekleyen örgütler ve 15 milletvekili topun ağzındaydı. Ancak Baykal'ın örgüt içi kıyıma, sosyal demokrasinin kalesi İzmir'den başlayacağını ve 'siyasi temizliği' kendisi gibi düşünmeyen herkese yayacağını tahmin etmiyorduk. 
Alaattin Bey'e yönelik 'İzmir suikastı'yla CHP'de parti içi demokrasi sayın Baykal tarafından bir kez daha katledildi. 
CHP kurultayındaki Baykal-Sarıgül dalaşının izleri kapanmadan, İzmir'de dökülen kan, sosyal demokratları iyice yaraladı. 
Yazık. 
Rahmetli Ahmet Piriştina'nın da bu manzara karşısında kemikleri sızlamıştır. 
Alaattin Yüksel'in, tek 'suç'u Zülfü Livaneli'yi desteklemekti Yüksel, CHP'nin son genel ve yerel seçimlerde İzmir'de kazandığı başarının mimarlarından biridir. 
Dürüst, sosyal demokrasiye inanmış, parti bayrağını yalnız İzmir'de değil, Ege'de yükseltmiş saygın bir il başkanıydı Yüksel. Görevden alınması üzerine şu değerlendirmeyi yapmış 
"CHP'nin Türkiye'de iktidar olması çok kolaydır. Zor olan, yönetimi değiştirmektir. Genel başkan, 'Parti içi demokrasi sorunumuz yok' diyordu. Ama sadece kurultaylarda kendisini desteklemeyenleri görevden alarak, parti içi demokrasinin en temel sorun olduğunu Türkiye'ye göstermiştir. Umarım başıma gelen bu haksız ve talihsiz tasarruf, partimin demokratik yapıya kavuşmasında yeni bir ışık olur." 
CHP politbürosu, 'faşizan' dürtülerle 'muhalif avı'na girişirken, partiyi halkla ilişkilerde bire bir temsil eden başarılı örgüt temsilcilerini tasfiye etmekle, bindiği dalı kesiyor. Vatandaşla olan bağlarını iyice koparıyor. 'Baykal'a oy vermeyeceğiz' diyen insanları h l CHP'de tutmaya çalışan kişileri de yok ediyor. Böylece milletvekilleri ile partinin siyasi tabanı arasındaki ilişki de erozyona uğruyor. 
CHP politbürosunun bu keyfi davranışları önlenemezse yakında 'halktan oy isteyecek' kimse kalmayacak. 
41 CHP'li milletvekili 'İzmir suikastı'nı bir bildiriyle kınadılar "Alınan karar, partimizin hukuktan ve demokratik ilkelerden ne kadar uzak yönetildiğinin yeni bir kanıtıdır. Olağan kurultay sürecinin başlayacağı sırada İzmir örgütünün görevden alınmasını, parti içinde demokratik işleyişlerin tıkanacağı ve partililer üzerinde yeni baskılar oluşturacağı için de ayrıca çok sakıncalı buluyor ve kınıyoruz." 
Zülfü Livaneli de CHP'nin artık 'Kemalist' değil 'Baykalist' bir parti olduğunu yazmış. 
Baykal, ekimdeki olağan kurultaya kadar muhalefeti temizlemeyi kafasına koymuş. 41'lileri istifaya zorluyor. 



</TEXT>
</DOC>
