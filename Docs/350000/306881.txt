<DOC>
<DOCNO> 306881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/siyaset/siy02.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcı basında farklı sesler 
</HEADLINE>
<TEXT>


Koru, "Başbakan, tepkileri gözleme fırsatı buldu" derken, Taşgetiren'e göre "hediye olayı koktu" 

İSTANBUL Milliyet 


Başbakan Recep Tayyip Erdoğan'ın eşi Emine Erdoğan'a verilen gerdanlık, AKP'ye yakın olarak bilinen Yeni Şafak gazetesinde farklı yorumlara neden oldu. Yeni Şafak Genel Yayın Danışmanı Fehmi Koru, "Hediye Tartışması" başlıklı yazısında, Tayyip Erdoğan'ın, hediyelerin verilişinden sonraki sessizliğine değindi. 

Refleks olmalı 
Koru, "Tayyip Erdoğan, bir süre sessiz kalmakla 
1. Medyayı umursamadığı mesajını herkese bir daha verdi 2. Olayı, kimlerin nasıl tepki vereceğini gözlemleme fırsatı olarak da kullandı" dedi. 
"Gerdanlık" başlıklı yazısında "O hediye alınmamalıydı" diyen Başyazar Taşgetiren, konuyu ele almak için beklediğini vurguladı. 
Taşgetiren, "Almama tepkisi refleks olarak verilmeliydi. Hatta öyle bir imaj oluşmalıydı ki, böyle bir hediye teklifinin yapılamaması gerektiği bilinmeliydi... Aradan üç gün geçti. Artık yazılanlar yazıldı. Koktu olay" ifadelerini kullandı. Hediyenin, her zaman siyasetçilerin baş ağrısı olduğuna dikkat çeken Taşgetiren, "Bir politikacı, yaptığı her işin, söylediği her sözün medyaya yansıma boyutunu hesap edecek kadar iletişim bilgisine de sahip olmalıdır" dedi. 

Yanlışını bekliyorlar 
Bazı çevrelerin "başörtülü Emine Erdoğan'ın yanlışını beklediklerini" savunan Taşgetiren, Başbakan'ın AKP milletvekillerine söylediği, "Bizi olsa olsa yolsuzluk iddiaları yıpratır" sözlerini de anımsattı. 


</TEXT>
</DOC>
