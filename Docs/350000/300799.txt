<DOC>
<DOCNO> 300799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/spo01.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersen 'Kartal' dedi 
</HEADLINE>
<TEXT>


Denizlispor'un golcüsü, Siyah-Beyazlı yönetimin kendisini istediğini doğruladı, "Ben gözümü Beşiktaş'ta açtım. İlk tercihim eski takımım olacaktır" diye konuştu 

ORHAN YILDIRIM 


'Fayda sağlarım' 
YENİDEN Beşiktaş'ın transfer gündemine giren Denizlispor'un golcü oyuncusu Ersen Martin sessizliğini bozdu. Birçok kulüpten teklif aldığını söyleyen gurbetçi oyuncu, "Ancak ben gözümü Beşiktaş'ta açtım. İki kulüp arasındaki görüşmelerden de haberim var. Anlaşma sağlanırsa ilk tercihim eski takımım olacaktır. Beşiktaş'a çok fayda sağlarım, önemli başarılara imza atarım" ifadelerini kullandı. 

Bulak'ın şartı 
DENİZLİSPOR Teknik Direktörü Giray Bulak ise "Ersen Martin için Beşiktaş'ın Veysel, Sinan Kaloğlu ve bir miktar parayı gözden çıkarması gerekir. Ahmed Hassan'ı vereceğiz deseler buna da 'hayır' demem. Ersen'in sadece sağ bacağı 10 Carew eder" diye konuştu. Bu arada Ersen Martin için Ankaraspor'un 1.5 milyon dolar, artı Hüseyin'i teklif ettiği, golcü oyuncuya da 1.5 sezon için 1 trilyon lira verdiği öğrenildi. 

Yönetim kampa giriyor 

BAŞKAN Yıldırım Demirören'in talimatı üzerine Beşiktaş Yönetim Kurulu üyeleri bugün Ümraniye Nevzat Demir Tesisleri'nde kampa girecek. İki gün sürecek olan kampta, öncelikle ilk yarının durum değerlendirmesi yapılacak, sonra da ikinci devre öncesi hedefler ile planlar masaya yatırılacak. Bu süreçte yöneticiler arasında futbol, tenis ve diğer branşlarda turnuvalar düzenlenecek. 

Ronaldo da rest çekti 

SİYAH - Beyazlı yönetimin gözden çıkardığı bir diğer yabancı oyuncu Ronaldo da yönetime karşı tavır aldı. Kendisi hakkında verilen kararı duyar duymaz İstanbul'u arayan Brezilyalı oyuncu, "İki yıllık sözleşmem var ve bir yere gitmiyorum. Ancak tüm alacaklarım ödenir, bonservisim de bedelsiz olarak verilirse ayrılırım. Aksi taktirde, 4 Ocak'ta idmanlara çıkacağım" restini çekti. Ronaldo'yu Konyaspor'un istediği belirtildi. Kaan Dobra ise Beşiktaş'a gelirken Kocaelispor'daki alacaklarından vazgeçtiğini söyledi, Ancak böyle uygun görülmüş, sorun çıkarmam" dedi. 

'Lucescu çok daha planlıydı' 

TED Zonguldak Koleji Vakfı Özel İlköğretim Okulu tarafından düzenlenen bir panele katılan Beşiktaş'ın yıldız oyuncusu Tümer Metin ilginç açıklamalar yaptı. Bir öğrencinin "Bosque ile Lucescu arasında ne fark var " şeklindeki sorusuna tecrübeli oyuncu, "Lucescu rakip takımlara karşı bizleri hazırlayış açısından daha planlıydı. Örneğin Avrupa Kupaları'nda oynayacağımız ve benim tutmam gereken oyuncunun ayakkabı numarasını bile ezberletirdi. Çok daha planlıydı. Del Bosque'de ise o yok. İspanyol ve Real Madrid zihniyeti var. O biraz daha Avrupalı düşünüyor" karşılığını verdi. 

Güvenlik paketi 

SİYAH - Beyazlı yönetim ikinci yarıda tribünlerdeki güvenlik önlemleri için taraftarlardan yardım istedi. Beşiktaşlı yöneticiler, grup liderleriyle toplantılar yaparak olay çıkaran ve küfür eden taraftarları belirlemelerini ve güvenlik güçlerine bildirmelerini istediler. Bu uygulama ile bu kişilerin bir daha stada girişleri engellenecek. 

'Görüşme olmadı' 

TEKNİK Direktör Fatih Terim, Beşiktaş yönetimi ile herhangi bir görüşmesi olmadığını açıkladı. Tecrübeli teknik adam, "Türkiye'de bir takım çalıştırmayı düşünmüyorum" dedi. Beşiktaş Kulübü de, Fatih Terim ile transfer pazarlığı yapmadıklarını belirtti. 


</TEXT>
</DOC>
