<DOC>
<DOCNO> 331512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo21.html </URL>
<DATE> 2005/04/08/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Beşiktaş, Ankaragücü maçı öncesi notlar... 
</HEADLINE>
<TEXT>

     Beşiktaş'ın yıldız futbolcusu Sergen Yalçın, uzun bir aradan sonra Ankaragücü maçıyla ilk 11'de sahaya çıktı. 
     Siyah-beyazlı takımda en son 13. haftadaki Çaykur Rizespor maçında ilk 11'de forma giyen Sergen, daha sonraki maçlarda ilk 11'de sahaya çıkamamıştı. Deneyimli futbolcu tam 14 hafta sonra Ankaragücü maçında ilk 11'de oynama şansını buldu. Sergen, teknik direktör Rıza Çalımbay döneminde de ilk kez ilk 11'de oynamış oldu. 
     
     TÜMER YEDEK 

     Beşiktaş'ta, oynanan son 5 lig maçında da sahaya ilk 11'de çıkan Tümer Metin, Ankaragücü maçında Çalımbay tarafından yedek soyunduruldu. 
     Tümer'in yerine siyah-beyazlı takımda Sergen görev alırken, geçen haftaki Diyarbakırspor maçında ilk 11'de oynayan Ahmet Yıldırım da yedekler arasında yer aldı. Ahmet Yıldırım'ın yerine Çağdaş savunmada forma giydi. Çağdaş, böylece 2 maç sonra formasına kavuştu. 
     Siyah-beyazlılarda, Tümer ve Ahmet Yıldırım'ın yanı sıra Pancu, Mustafa, Veysel, Ramazan ve Okan da yedek kulübesinde oturdu. 
     Beşiktaş'ta, geçen haftaki Diyarbakırspor maçında forvette birlikte görev yapan Ahmet Dursun-Carew ikilisi, Ankaragücü maçında da birlikte görev aldı. 
     
     PAF LİGİ'NDE BEŞİKTAŞ GALİP 

     PAF Ligi'nde, Fulya Tesisleri'nde oynanan maçta Beşiktaş, Ankaragücü'nü 3-0 yendi. 
     -Ankaragücü maçını, gelecek hafta Beşiktaş ile karşılaşacak olan Fenerbahçe'nin antrenörü Roland Koch da protokol tribününden izledi. 
     
     MAÇ ÖNCESİ KÜFÜRLER 

     Beşiktaş'ta başlatılan ''Küfür etme, ettirme'' kampanyasına rağmen, siyah-beyazlı taraftarlar karşılaşma öncesinde, gelecek hafta oynayacakları Fenerbahçe ve başkanı Aziz Yıldırım aleyhine küfürlü tezahüratta bulundu. 
     
     
     MAÇA İLGİ YOK 

     Beşiktaş-Ankaragücü maçına taraftarlar fazla ilgi göstermezken, BJK İnönü Stadı tribünlerinde geniş boşluklar göze çarptı. 
     Karşılaşmayı yaklaşık 10 bin sporsever izledi. 50 kadar Ankaragücü taraftarı da maçı kendilerine ayrılan eski açık tribünündeki yerlerinden takip etti. Ankaragücü taraftarlarının arasında Bursaspor taraftarlarının olması da dikkati çekti. 
     
     VURAL TRİBÜNDE 

     Geçen hafta oynanan Sakaryaspor maçında kendi oyuncularına yaptığı fiili müdahaleler nedeniyle tedbirli olarak Futbol Federasyonu Profesyonel Futbol Disiplin Kurulu'na sevkedilen Ankaragücü Teknik Direktörü Yılmaz Vural, karşılaşmayı protokol tribününün altındaki bölümden izlemek zorunda kaldı. 
     
</TEXT>
</DOC>
