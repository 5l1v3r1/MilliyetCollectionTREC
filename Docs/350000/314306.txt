<DOC>
<DOCNO> 314306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/siyaset/siy01.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çelişkiye' eleştiri 
</HEADLINE>
<TEXT>


Şeriat düşüncesine ceza istemeyen ama diğer dinlerin yayılmasını sakıncalı bulan Şirin'e, "Hukukçu yaklaşımı bütüncül olmalı, çelişmemeli" eleştirisi yapıldı 

Gökçer Tahincioğlu - Ankara 


Hukukçular, laikliğin ceza tehdidiyle korunmasına gerek kalmadığı, "şeriat yanlısı görüşlerin suç oluşturmadığı" kararını alan Yargıtay Ceza Genel Kurulu'nun YCGK Başkanı Osman Şirin'in, "İslam dışındaki dini inançların yayılması Türkiye için sakıncalı" yorumunu özgürlükçü anlayıştan uzak buldu. 
Şirin, 3 - 9 Ocak 2005'te h kim ve savcılara yönelik verilen TCK seminerinde yasanın, "İnanç, düşünce ve kanaat hürriyeti" başlıklı 115. maddesinin dini inancını yaymayı men edeni 1 yıldan 3 yıla kadar hapisle cezalandırdığını anımsatmıştı. Şirin, yüzde 98'i Müslüman olan ülkede sadece misyonerlerin dini inancını yayma hürriyetinden yararlanacağını, bunun da ülke düzeninin bozulmasına neden olacağını belirtmişti. Hukukçular, Şirin'in sözlerini şöyle değerlendirdi İstifa eden İnsan Hakları Danışma Kurulu Başkanı Prof. Dr. İbrahim Kaboğlu "Hukukçuların yaklaşımlarının bütüncül olması, çelişmemesi gerekli. Başkanın yorumu, kararla çelişiyor. Yüzde 98'lik genelleme yapmak da yanlış. Bu tür yaklaşımlar, kararı eleştirenlerin haklı çıkmasını sağlıyor." Çağdaş Hukukçular Derneği Başkanı Avukat Hüseyin Biçen "Sadece siyasi iktidara yakın görüşlere özgürlükçü yaklaşmak doğru değil. YCGK'nın kararı politiktir." AİHM Uzmanı, Protestan Kiliseleri Birliği Hukuk Danışmanı Orhan Kemal Cengiz "Hukukun geldiği noktada toplumun yüzde 95'inin ne düşündüğü de önemli değil. Biz Avrupa İnsan Hakları Sözleşmesi'ne tarafız. AİHM, 'Beyin yıkamak söz konusu olmadığı sürece, kişilerin dinlerini yaymak için aktif şekilde tutum geliştirmeleri demokrasinin gereğidir' diyor. Özgürlükçü yaklaşım da bunu gerektirir." 

'İktidara gelen yargıyı unutur' 

Gazİantep DHA 

Yargıtay Onursal Başkanı Mehmet Uygun, siyasetin yargıyı ayak bağı olarak gördüğünü söyledi. Uygun şöyle konuştu "Hakimin özlük hakları, Bakanlar Kurulu'nun iki dudağı arasında. Bu şekilde bağımsız yargı olamaz. Muhalefetteyken siyasetçiler yargıyı çok büyük güvence olarak görür. İktidara gelince unutur. Yargı bağımsızlığı, önemli ölçüde maddi bağımsızlık, maddi güvenceyle mümkün olur." 


</TEXT>
</DOC>
