<DOC>
<DOCNO> 342529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy04.html </URL>
<DATE> 2005/05/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Akdağ SSK'lıdan tıbbi sarf malzemesi istenmesin... 
</HEADLINE>
<TEXT>

     Sağlık Bakanı Recep Akdağ, SSK’lı hastalardan tedavi sırasında gerekebilecek eldiven, ameliyat ipliği, sargı bezi gibi sarf malzemesi isteyen kişi ve kurumların Çalışma Bakanlığı ile Sağlık Bakanlığı’na bildirilmesini istedi. 
     Çalışma ve Sosyal Güvenlik Bakanlığı’nın, bazı hastanelerin tedavi sırasında gerekli olabilecek tıbbi sarf malzemesini hastadan temin etmesini istediği yönünde şikayetler bulunduğu açıklaması, Sağlık Bakanlığı’nı harekete geçirdi. Sağlık Bakanı Recep Akdağ, ANKA’ya yaptığı açıklamada, SSK’lı hastalardan sarf malzemesi istenmemesi için genelge yayınlayacağını bildirdi. 
     Bütçe Uygulama Talimatı’nda sarf malzemelerinin hastane tarafından kullanılacağının açıkça yazıldığını anımsatan Akdağ, şunları kaydetti 
     "Bütçe talimatına esas olan listede tedavi fiyatlarının içinde sarf malzemeleri bulunuyor. Ama her tıbbi malzeme sarf malzemesi değil. Bu iki ayrım yapılmazsa yanlış sonuç çıkar. Diyelim ki bir hastaya hastane eczanesinde deposunda bulunmayan bir protez aldırılacak. Bunu geçmişte olduğu gibi kurum alacak ve ödeyecek. Tıbbi malzemeden bu algılanırsa yanlış olur. Biz mümkün oldukça tüm tıbbi malzemelerin hastane bünyesinde bulundurulması için gerekli talimatları verdik. Ama herhangi bir sebeple o malzemenin yapısından, özelliğinden kaynaklanan veya bir şekilde ihale sisteminden kaynaklanan bir sebeple tıbbi malzeme hastanede yoksa ilgili geri ödeme kurumları ya da vatandaş malzemeyi alır. Eğer vatandaş alırsa gidip parası daha sonra geri ödeme kurumundan alabilir." Sağlık personelinin hastanede bulunan sarf malzemesini hastadan istemesinin "yanlış" olduğunu ifade eden Akdağ, "Böyle bir şeyi isteyemez" dedi. Akdağ, kendisinden sarf malzemesi istenen vatandaşların Çalışma Bakanlığı’nı ya da Sağlık Bakanlığı’nın 184 hattını ayarak durumu bildirebileceğini söyledi. 

ANKA 
     
</TEXT>
</DOC>
