<DOC>
<DOCNO> 323299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/ekonomi/aeko.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halı firmaları, Karim Rashid'i paylaşamadı 
</HEADLINE>
<TEXT>


Ünlü tasarımcı Karim Rashid'in desenleri iki halı firmasının arasını açtı. Step Halı, 3K'nin sattığı halılar için "Rashid'in eski desenleri" derken, 3K de "Step'in Rashid ile sözleşmesi olmadığını" iddia ediyor 

ESRA ÖZSÜMER 

Dünyaca ünlü endüstriyel tasarımcı Karim Rashid, Türk halıcılarını birbirine düşürdü. Giorgio Armani, Prada, Yahoo ve Herman Miller gibi dev firmalara yaptığı tasarımlarla ünlenen Rashid'in modern halı desenleri, 3K Konsept ile Step Halı firmalarının arasını açtı. Rashid'in adını kullanarak tanıtıma başlayan her iki firma da diğer firmanın Rashid markasını kullanmasından rahatsız. 
Step Halı'nın, "Karim Rashid imzalı desenlerin Türkiye'de sadece Step Halı tarafından üretilebileceğini" duyurmasıyla başlayan tartışma büyüdü. Step Halı Yönetim Kurulu Başkanı Cem Şengör, 3K Konsept'in sattığı halıların "Rashid'in eski tasarımları" olduğunu iddia ederken, 3K Konsept Yönetim Kurulu Başkanı Zeki Yılmaz da tasarımların yeni olduğunu öne sürdü. 

'İspat etsinler' 
Yılmaz, Rashid imzalı halıların Türkiye'de satış ve pazarlama yetkisini Alman Teppic Dreshle firmasından aldıklarını söyledi. Step Halı'nın Rashid ile yaptığı üretim sözleşmesini açıklamasını isteyen Yılmaz, şöyle devam etti 
"Step Halı'yı, Rashid'in hangi tasarımlarını ve hangi kaliteyle ürettiklerini ispata davet ediyoruz. Biz firma olarak Rashid'in en yeni tasarımlarıyla üretilmiş halılarının satışına devam ediyoruz. Bizim satışına devam ettiğimiz Rashid tasarımlarını üretip satmaya kalkıştıkları takdirde her türlü hukuki yollara başvuracağız." 
Yılmaz, Step Halı sözleşmeyi açıklamazsa Step Halı'nın Rashid'li reklamlarını durdurmak için Reklam Özdenetim Kurulu'na başvuracaklarını vurguladı. 

'30 bin dolar verdik' 
Cem Şengör de Rashid'e 30 bin dolarlık halı, banyo halısı, bornoz ve puf tasarımı yaptırdıklarını kaydetti. Rashid'in tasarımlarıyla ürettikleri halıları yılbaşından itibaren satışa sunduklarını belirten Şengör, "Bu koleksiyonu dünyanın her yerinde satma hakkına sahibiz. 3K firması bunu duyunca Rashid'in beş yıl önce yaptığı koleksiyonu satışa çıkardı. Tasarımcıyla birebir çalışma, işbirliğine girme, Türkiye ve dünya çapında proje geliştirme gibi bir şey yok. Biz de, tasarımcı da bundan rahatsız olduk" diye konuştu. 

Ödüllü tasarımcı Endüstriyel tasarımcı Karim Rashid, 1960 yılında Kahire'de doğdu. 1993 yılında New York'ta kendi stüdyosunu açan Rashid Umbra, Giorgio Armani, Prada, Yahoo, Herman Miller, Copco, Mikasa, Edra, Bozart gibi firmalara yaptığı tasarımlarla kariyerini perçinledi. 2 binin üzerinde tasarımı ve birçok ödülü olan Rashid son olarak 2004'te ID Magazine's tarafından verilen 'Yılın Tasarımı' ödülünü aldı. 


</TEXT>
</DOC>
