<DOC>
<DOCNO> 345898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/siy06.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkeş, Gladio kurduracaktı' 
</HEADLINE>
<TEXT>


Gazeteci Pazarcı, kitabında, 12 Eylül ile Türkeş'in planının yarım kaldığını öne sürdü 

AYDIN HASAN Ankara 


Merhum MHP lideri Alparslan Türkeş'in, 1980'in Mart ayında iç savaşta kullanılmak üzere iki ayrı silahlı gizli örgüt kurulması için talimat verdiği, ancak 12 Eylül askeri darbesi olunca, "Türk Gladio'su" girişiminin hayata geçemediği öne sürüldü. 
Gazeteci - Yazar Emin Pazarcı, "Kurt Bakışı" isimli kitabında, MHP'nin ve ülkücü hareketin sırlarını yazdı. Kitapta gizli direniş birlikleri oluşturma girişimi özetle şöyle anlatıldı 

Her ilden komando 
Türkeş, Mart 1980'de Ülkü Tek Genel Başkanlığı'ndan ayrılan Selahattin Baysal ile Ali Güngör'ü odasına çağırarak, "Türkiye iç savaşa giderse bizim hazırlığımız yok. Gafil avlanmamalıyız. Buna yönelik bir yapı oluşturmanızı istiyorum" dedi. 
Baysal ve Güngör, bunun üzerine, her ilde ülkücü teşkilatlar içinden askerliğini komando olarak yapmış birer kişi belirledi. Bu kişiler Ankara'ya çağrılarak, her ilde birer direniş örgütü kurmaları emri tebliğ edildi. 
Türkeş, ikinci bir direniş ordusunun kurulması için de dönemin Ülkü Ocakları Başkanı Muhsin Yazıcıoğlu'na talimat verdi. Kadro hazırlayan Yazıcıoğlu, çatışmaların büyümesi halinde direniş birliklerini ordu haline dönüştürecekti. Ancak, 12 Eylül 1980'de, ordu yönetime el koydu. Böylece lider kadrosu büyük ölçüde tamamlanan gizli silahlı örgüt, ciddi bir güce dönüştürülemedi. Kayıt tutulmadığı için bu kadrolar birer sır olarak kaldı. 


</TEXT>
</DOC>
