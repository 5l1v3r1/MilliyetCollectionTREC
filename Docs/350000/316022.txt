<DOC>
<DOCNO> 316022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun15.html </URL>
<DATE> 2005/02/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Irak'ta yine saldırı, ölüm ve kaçırılma... 
</HEADLINE>
<TEXT>

     Irak'ın geçici başbakanı İyad Allavi'nin partisinden bir yetkilinin, başkent Bağdat'ın kuzeyindeki Samarra'da kaçırıldığı bildirildi. 
     Güvenlik kaynakları, Allavi'nin partisinin Selahaddin sorumlusu Seif Ebu Meşal Hassan'ın Samarra kentinin kuzeyindeki evinden 4 araçtaki kimliği belirsiz silahlı kişilerce dün akşam kaçırıldığını açıkladı. 
     Samarra'da polis devriyesine yönelik bombalı saldırıda 1 polisin öldüğünü, 4'ünün yaralandığını belirten polis kaynakları, Samarra'nın güneyindeki İshaki'de dün gece bir polisi öldürmeye çalışan silahlı kişiyle güvenlik güçleri arasında çıkan çatışmada saldırganın yanı sıra 3 polisin öldüğünü söyledi. 
     Bu arada, İshaki'de devrik Irak lideri Saddam Hüseyin'in partisi Baas'ın Amerikan karşıtı direnişe yardım etmekle suçlanan eski bir üyesinin, Amerikan ve Iraklı güvenlik kuvvetleri tarafından gözaltına alındığı kaydedildi. 
     
     KERKÜK'TE 7 YARALI 
     Öte yandan, ülkenin kuzeyindeki Kerkük'e giden karayolunda Amerikan askeri ve Ulusal Irak muhafızları konvoyuna düzenlenen saldırıda 7 muhafızın yaralandığı bildirildi. 
     Yetkililer, yola yerleştirilen bombanın patlatılması sonucu Amerikan askerlerinden yaralanan bulunmadığını belirttiler. 
     
</TEXT>
</DOC>
