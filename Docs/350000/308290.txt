<DOC>
<DOCNO> 308290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur19.html </URL>
<DATE> 2005/01/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sabıkalı sayısı 8 milyonu aştı... 
</HEADLINE>
<TEXT>

     Türkiye'de, toplam sabıkalı sayısı 8 milyonu aştı. 
     Adalet Bakanlığı'ndan alınan bilgiye göre, 2004 yılı sonu verilerine göre yurt içinde ve dışında suç işleyenlerle ilgili olarak 615 bin ceza, 37 bin 797 tali, 205 bin 632 yerine getirme fişinin merkezi adli sicil bilgi bankasına eklenmesiyle kayıt sayısı 14 milyon 74 bin 135'e ulaşırken, toplam sabıkalı sayısı ise 8 milyon 21 bin 512 oldu. 
     2003 yılı sonunda 504 cezaevi mevcut iken 2004 yılında 61 cezaevi kapatılırken, 1 yeni cezaevi hizmete girdi. Değişik kapasitedeki 444 ceza infaz kurumunda 31 Ekim 2004 tarihi itibarıyla 67 bin 633 hükümlü ve tutuklu var. Bunlardan 61 bin 357'si adli suçlardan, 4 bin 847'si terör suçlarından, bin 429'u çıkar amaçlı suçlardan cezaevlerinde bulunuyor. 
     Hükümlü ve tutuklu sayısı, her yıl ortalama 5 bin kişi dolayında artıyor. 
     
     NİTELİKLİ PERSONEL İHTİYACI 
     Cezaevlerindeki en büyük sorun, personelin nicelik ve nitelik olarak yeterli duruma getirilmesinde yaşanıyor. 
     Son 4 yılda istifa, ölüm ve ayrılanlarla birlikte personel sayısı 2 bin 754 kişi azalırken, boşalan kadroların doldurulması amacıyla 2 bin 500 personele ihtiyaç duyuluyor. 
     Cezaevlerinde doktor, dış doktoru, psikolog, sosyal çalışmacı, öğretmen ve sağlık memuru gibi nitelikli kadroların boş olması, hükümlü ve tutukluların yakınmalarını artırırken, Avrupa İşkence ve Kötü Muamelenin Önlenmesi Komitesi'nin zaman zaman gerçekleştirdiği denetimler sonucunda düzenlediği raporlarda da eleştiri konusu yapılıyor. 
     
</TEXT>
</DOC>
