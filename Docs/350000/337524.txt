<DOC>
<DOCNO> 337524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur52.html </URL>
<DATE> 2005/04/27/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Emniyet'in tabanca ihalesi yarın yapılacak... 
</HEADLINE>
<TEXT>

     Emniyet Genel Müdürlüğü, 12 bin tabanca alımı için yarın yapılacak ihalenin teknik şartnamesinin, Milli Savunma Bakanlığı MSB şartnamesinden tek farkının, ''namlunun soğuk dövme metodu ile imal edilmesi hükmü'' olduğunu bildirdi. 
     Emniyet Genel Müdürlüğü'nden yapılan açıklamada, Türk Silahlı Kuvvetleri TSK ve İçişleri Bakanlığı'nın tabanca alımında standardizasyona gidilmesi amacıyla Savunma Sanayi Müsteşarlığı'nın koordinasyonunda, Milli Savunma Bakanlığı, TSK, Emniyet Genel Müdürlüğü ve Makine Kimya Endüstrisi Kurumu üyelerinin katılımıyla tabanca çalışma grubu oluşturulduğu belirtildi. 
     Bu çerçevede, Emniyet Genel Müdürlüğü'nün tabanca ihtiyacını karşılamak üzere hazırlanan 9x19 milimetre yarı otomatik teknik şartnamesinin, tabanca çalışma grubunca yerli firmaların üretim tesisleri yerinde görülerek ve görüşleri alınarak hazırlanan taslak teknik şartnameye göre düzenlendiği vurgulandı. 
     Emniyet teşkilatı personelinin özellikle görevi gereği kullanacağı silahın, arıza düzeyi en düşük, atış gücü en yüksek, her türlü iklim şartlarında sorunsuz çalışabilecek, bakım ve onarımı kolay ve kullanım emniyetine sahip nitelikte olması gerektiği kaydedilen açıklamada, şöyle denildi 
     
     EMNİYET İHALESİNDE DÖVME METODU ŞARTI 
     ''Bu nedenle Emniyet Genel Müdürlüğü Tabanca Teknik Şartnamesi'nin, MSB Teknik Şartnamesi'nden tek farkı namlunun soğuk dövme metodu ile imal edilmesi hükmüdür. Geçmişte ve günümüzde değişik metotlarla üretilmiş namlulara sahip silah markalarına dayalı yaşanan tecrübeler ve bu konuda yapılan araştırma ve değerlendirmeler sonucunda soğuk dövme yöntemi ile üretilmiş namlulara sahip tabancaların teşkilatımız hizmetlerinde kullanılmasının daha uygun olacağı sonucuna varılmıştır. 
     Emniyet genel müdürlüğünün 12 bin tabanca satın alınmasına ilişkin ihale işlemleri için yapılan fiyat araştırmaları sırasında söz konusu teknik şartname, ülkemizde bulunan yerli ve yabancı firmalara gönderilmiş ve firmalarca teknik şartnameye herhangi bir itiraz olmadan ne kadar sürede ve ne kadar fiyat ile söz konusu tabancaların üretilebileceğine dair teklifler genel müdürlüğümüze gönderilmiştir. 
     Tabanca ihalesi, Kamu İhale Kanunu'nun 19. maddesi hükmüne istinaden açık ihale yöntemiyle yapılacağından, yaklaşık maliyeti eşik değer üzerinde olması nedeniyle kanun gereği yerli ve yabancı firmalara açık olması zorunluluğu bulunmaktadır.'' Ancak, yerli sanayinin korunması amacıyla Emniyet Genel Müdürlüğü'nce yerli firmaların lehine bu ihale kanununda tanınan azami limit olan yüzde 15 fiyat avantajı sağlandığı belirtilen açıklamada, yarın yapılacak ihaleye katılmak üzere bu güne kadar 2'si yabancı toplam 11 firmanın teknik şartname satın aldığı bildirildi. 
     
</TEXT>
</DOC>
