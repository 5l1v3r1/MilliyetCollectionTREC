<DOC>
<DOCNO> 321732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yazar/asik.html </URL>
<DATE> 2005/03/08/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Kadınlar Günü 
</HEADLINE>
<TEXT>


Dünya Kadınlar Günü İstanbul'da bir gün önceden kutlandı. Kadına yönelik şiddeti protesto eden kadınlar, emniyet güçleri tarafından gazlandılar, coplandılar, gözaltında toplandılar. 
Emekli General İrfan Öztürk, şu noktalara dikkati çekiyordu dün notunda 
- Polise saldırmayan, yaralanıp yerde yatan, yakalanmış kişilere uygulanan şiddetin hiçbir mazereti yoktur. 
Evet, evi soyulan, arabası çalınan vatandaşların aradığı devlet, kadınların bir masum yürüyüşünde bütün şiddetiyle kendini gösterdi... 
O kadar ki AB Troykası da hayretle izlemiş görüntüleri. Dün Brüksel'de basın mensuplarına dağıtılan yazılı açıklamada, "İstanbul'daki gösteriler sırasında kadınlara ve gençlere vuran polis görüntülerinden şoke olduk" deniliyordu. 
Meclis'ten birkaç yasa çıkarmakla veya "Değiştim" demekle değişim mümkün olmuyor. Mevcut iktidar demokrasi konusunda iyi niyetli ve istekli değil. Bunu artık daha açıkça ifade ediyorlar. 
Başbakan'ın bütün Avrupa'ya komik olduğumuz halde bir karikatür için açtığı davayı geri almaması da esas enerjinin anti demokrasi yolunda kullanıldığını gösteriyor. 
Ülkede demokrasiden sadece iktidarın yandaşları yararlanıyor. Onun dışında geçen iktidarlardan bu yana değişen bir şey yok. 
Almanya'dan Seda Türköz şöyle diyor 
- AKP iktidarında farklılık görenler, demokratik uygulayış hayal edenler, bence AKP'ye hak etmediği misyonları yükleyerek keselerini doldurma derdindeler ve demokrasinin D'sinden de haberleri yok... 

Başbakan Erdoğan artık gazeteleri okumuyormuş. 
Harika... Artık gazetelere tazminat davası açmayacak demektir... 
Haldun Ertem 

Hırsızın parmak izi Kültür Sanat- Sen Genel Başkanı Bilal Şimşir, dün sabah Çankaya Emniyet Amirliği'nde 4 saat gözaltında tutuldu. 
Sebebini anlatıyor 
- Geçen yıl sendikamız soyuldu. Polis gelip parmak izi aldı. Ve benim çalışma masamda benim parmak izlerim bulunduğu gerekçesiyle hırsızlık sanığı olarak beni savcılığa sevk etti. Tabii durum gülünçtü, ilk celsede beraat ettim. Ama dün pasaport alımı için Emniyet Amirliği'ne gittiğimde "Hırsızlıktan arandığım" gerekçesiyle gözaltına aldılar. 4 saat tuttular... 

Soykırımcılar... Washington Post gazetesi, son yüzyılda işlenen suçlar listesinin başına 'Ermeni Soykırımı'nı koymuş. 
Ne Yahudi soykırımı, ne Kızılderili katliamı, ne Vietnam, ne Hiroşima, ne Nagazaki... Soykırım veya katliam denince Batılıların aklına Türkler geliyor. 
Ve bizi soykırımcı ilan edenler, şu sırada Irak'ta tarihin en büyük katliamını gerçekleştiriyor. Bir ülke halkıyla birlikte hem tarihten hem coğrafyadan siliniyor. Kimi AB ülkeleri de ABD'ye destek veriyor. Acaba bizi soykırımcı ilan ederek kendilerini unutturduklarını mı sanıyorlar 

Korkulu protokol Ankara Anlaşması'nın 10 ülkeye genişletilmesini öngören protokolü, AB paraf edilmesi için Ankara'ya gönderdi. Ankara protokolü sakladı, ortaya çıkarmıyor. Çünkü protokol, paraf edilmesi halinde, Kıbrıs'ı tanımak anlamına geliyor. Güney Kıbrıs Dışişleri Bakanı Yorgo Yakovu da işte bunu söylüyor 
- Türkiye'nin bu protokolü imzalaması, bizi tanıması anlamına gelir. Türkiye, protokole rezerv dahi koyamaz. Ancak bir deklarasyon yayımlayabilir, o da sadece kendini bağlar. 
Bizim taraf, iki uluslararası hukukçu ile anlaşmış. Protokolü inceletiyormuş. Hukukçulardan, atılacak parafın Kıbrıs'ı tanımak anlamına gelmeyeceği konusunda mütalaa alacaklar. Ve bir deklarasyon yayımlayarak parafı basacaklar. İşler böylece yoluna girecek mi CHP Genel Başkan Yardımcısı Onur Öymen diyor ki 
- Hukukçulardan alınacak mütalaa sadece iç kamuoyunu teskin etmeye yarar. Başka işe yaramaz. Geçmişte Rumların AB'ye üyeliği konusunda mütalaa alındı, hiçbir işe yaramadı. 
Onur Öymen, protokolün kabulüyle birlikte Güney Kıbrıs'a diğer üye ülkelerle eşit haklar tanıyacağımızı anımsatıyor. Bir süre sonra Rumlar gemilerini, uçaklarını liman ve havaalanlarımıza gönderecekler. Ama aynı hakkı Kıbrıs Türklerine tanımayacaklar. Hükümet ve Türkiye, 17 Aralık'ta neye imza atıp neyi kabul ettiğini ya bilmiyor ya da bilmezden geliyor ama yakında öğrenecek. 

Kadın öğretmenler İstanbul'daki Elit Gençler Koleji, 8 Mart Dünya Kadınlar Günü'nde kadın öğretmenlere izin veriyor. Bugün erkek öğretmenler kadın öğretmenler yerine derse girecek, kadın hocalar da öğretmenevinde kadın velilerle bir araya gelerek kutlama yapacaklar. Bir de şiir eklemiş Elit Koleji gönderdiği mesaja 
Kadın Sazın telinde ses, şığın dilinde sevgili, Çocuğun dilinde ana, Torunun dilinde nine, Emeğin dilinde çile, Erkeğin eşidir, Eşitidir... Ve kadın var oluşun sebebi, Yarada'nın güzelliğinin yeryüzündeki yansımasıdır. 



</TEXT>
</DOC>
