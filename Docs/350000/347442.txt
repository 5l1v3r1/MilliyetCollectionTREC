<DOC>
<DOCNO> 347442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun43.html </URL>
<DATE> 2005/05/31/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Doğu Kudüs'te cami gerginliği... 
</HEADLINE>
<TEXT>

     Doğu Kudüs'te İsrail'in yıkmak istediği bir cami inşaatı, taraflar arasında gerginliğe yol açtı. 
     Filistinlilerin, Badr adlı caminin eski bir yapı olduğunu ve süren inşaatın yalnızca onarım faaliyeti olduğunu belirtmelerine karşın İsrail yapının yeni olduğunu ve henüz cami statüsü kazanmamış bir kaçak inşaat olduğunu belirtiyor. 
     İsrailli bir sözcü bugün yaptığı açıklamada, ''yapının izinsiz olduğunu, cami sayılmadığını ve yıkılabileceğini'' söyledi. Yetkili, ''biz bir camiyi yıkmayacağız. Tamamlanmamış ve ibadet yeri statüsü kazanmamış izinsiz bir yapıyı yıkacağız'' dedi. 
     Filistin Vakfı Başkanı Adnan el Hüseyini ise kaçak inşaat iddiasını reddederek, ''evlerin arasında inşa edilmiş bir cami söz konusudur. Çölün veya bir caddenin ortasına inşa edilmiş kaçak bir yapı değil'' dedi. 
     İslami kutsal yerlerin korunması alanında faaliyet gösteren El Aksa Derneği da yıkım planını kınayarak, İsrail'in girişiminin ''dinsel baskı'' olduğunu açıkladı. 
     
</TEXT>
</DOC>
