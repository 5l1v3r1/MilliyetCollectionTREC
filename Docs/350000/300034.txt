<DOC>
<DOCNO> 300034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas06.html </URL>
<DATE> 2004/12/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Kartepe Kayak Merkezi açıldı... İstanbul'a 1.5 saat uzaklıkta 
</HEADLINE>
<TEXT>

     Mustafa BAĞDİKEN DHA 

KOCAELİ Kartepe Kış Sporları ve Kayak Merkezi açıldı. İstanbul'a 1.5 saat uzaklıktaki tesiste 12 kayak pisti, 1 telesiyej, 1 teleski ibe 1000 yatak kapasiteli otel ve 50 kulüp evi bulunuyor. 
     Yapımına 20 önce başlanmasına rağmen bitirilemeyen Kartepe Kış Sporları Merkezi, bu yıl Green Park oteller zincirine devredildikten sonra kısa sürede tamamlanarak kapılarını kayakseverlere açtı. İstanbul'a yakınlığı büyük avantaj olan, TEM Karayolu'ndan Sapanca veya İzmit Uzunççiftlik turnikelerinden çıkıldıktan sonra kolaylıkla ulaşılabilen Kartepe Kış Sporları ve Kayak Merkezi, kenti çevreleyen Samanlı Dağları'nın deniz seviyesinden 1650 metre yükseklikteki Kartepe Mevkii'nde kuruldu. 12 katlı ve 250 odalı Kartepe Kış Sporları ve Kayak Merkezi'nde ayrıca çeşitli sosyal tesisler de yeralıyor. 
     İzmit'e uzaklığı da 25 kilometre olan, ilerde teleferikle de ulaşım sağlanması planlanan, aynı anda hem Sapanca Gölü, hem İzmit Körfezi'ne hakim tepede kurulan Kartepe Kış Sporları ve Kayak Merkezi'nden kış sporlarının yanı sıra yazın da yararlanılması planlanıyor. 
     Green Park Oteller zincirinin sahibi Ali Üstündağ Kartepe Kayak Merkezi'ni 6 ay gibi bir zamanda bitirdiklerini söyledi. Üstündağ, "20 yıl önce başlanan bu tesisi kısa sürede hizmete soktuk. Yeni açılmasına rağmen Kartepe şimdiden Avrupa'da konuşulmaya başlandı. Şimdiden yurtdışından bağlantılar yapıyoruz'' dedi. 
     Kocaeli Valisi Erdal Ata'nın da ziyaret ettiği tesislerde, yılbaşı için rezervasyon yapılıyor. Kartepe kar kalınlığının son birkaç günde 60 santimden 10 santime düşmesi yılbaşı öncesi şanssızlık olarak değerlendirildi. 
     
</TEXT>
</DOC>
