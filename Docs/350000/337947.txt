<DOC>
<DOCNO> 337947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/guncel/gun05.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ustalar'dan anılar 
</HEADLINE>
<TEXT>


İSTANBUL Milliyet 

Gazeteciler Sosyal Dayanışma Vakfı'nın düzenlediği "Ustalar, Ustalarını ve Anılarını Anlatıyor" konulu sohbetin 19'uncusu önceki gün Türkiye Gazeteciler Cemiyeti Burhan Felek Konferans Salonu'nda yapıldı. Doğan Holding Yönetim Kurulu Başkanı Aydın Doğan, Milliyet Genel Yayın Yönetmeni Sedat Ergin ve Altan Öymen'in de katıldığı toplantıda konuşan Türkiye Gazeteciler Cemiyeti Başkanı Orhan Erinç, "ustaların" anılarını dinleyerek geçmiş hakkında bilgilenildiğini ve geçmişten ders çıkarıldığını söyledi. İlhan Turalı'nın yönettiği sohbet toplantısında konuşan Milli Olimpiyat Komitesi Başkanı gazeteci Togay Bayatlı, 1959'da Yeni Sabah'ta Nezih Demirkent'le çalıştığını söyleyerek anılarını aktardı. 1961'de Milliyet'e geçtiğini belirten Bayatlı, "Gazeteciliğin ne olduğunu öğrenmeye başladım. Namık Sevik'le çalışmak önemliydi. Necmi Tanyolaç ve Halit Kıvanç vardı. Onlar sporun üç deviydi" dedi. Bayatlı, suikasta kurban giden ABD Başkanı John F. Kennedy ile konuşan ilk Türk gazeteci olduğunu anlattı. 


</TEXT>
</DOC>
