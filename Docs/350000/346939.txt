<DOC>
<DOCNO> 346939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko07.html </URL>
<DATE> 2005/05/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kapıkule'de TIR'lar 20 kilometre uzunluğunda kuyruk oluşturdu... 
</HEADLINE>
<TEXT>

     Kapıkule Sınır Kapısı’ndan, yurtdışına çıkış yapacak 800 civarında TIR, 20 kilometre uzunluğunda kuyruk oluşturdu. 
     Kapıkule gümrük yetkililerinden edinilen bilgiye göre, ihracatın artması ve TIR’ların ihracat yüklerini gidecekleri ülkedeki firmalara Pazartesi günü teslim etmeye çalışması nedeniyle, Türk tarafında TIR kuyruğu oluştu. 
     TIR yoğunluğunun genellikle hafta sonu olduğunu belirten yetkililer, TIR’ların aynı günlerde Kapıkule’ye gelmeleri ve Bulgar gümrük sahasının küçük olması nedeniyle uzun kuyruklar oluştuğunu kaydettiler. 
     Kapıkule’deki TIR’ların işlemlerini kısa sürede tamamladıklarını ifade eden yetkililer, "Kapıkule’de işlemi bitmiş 150 kadar TIR Bulgar’ların alması için bekliyor. Bulgar gümrükçülerin yavaş işlem yapması ve buradaki sahada inşaat çalışmalarının devam etmesi Türk tarafında kuyrukların oluşmasına neden oluyor" dediler. 
     Kapıkule Sınır Kapısı’ndan son 24 saatte 692 TIR giriş yaparken, 693 TIR da çıkış yaptı. 
     Kapıkule’de halen 800 civarında TIR, çıkış işlemleri için sıra bekliyor. 
     
</TEXT>
</DOC>
