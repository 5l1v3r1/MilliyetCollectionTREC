<DOC>
<DOCNO> 333969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun28.html </URL>
<DATE> 2005/04/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Vatikan'da Papa seçimi için hazırlıklar tamamlandı... 
</HEADLINE>
<TEXT>

     Vatikan'da yeni Papa seçimi için gerekli hazırlıklar tamamlandı. 
     Papalık seçimi, 52 ülkeden toplam 115 seçmen kardinalin 18 Nisan Pazartesi günü Vatikan'daki Sixtus Şapeli'ne kilitlenmeleriyle resmen başlayacak. 
     Vatikan Basın Merkezi Sözcüsü Joaquin Navarro-Valls, bugün düzenlediği basın toplantısında, Roma Katolik Kilisesi'nin tarihteki 265'inci Papa'sını seçebilmek için tüm hazırlıkların tamamlandığını söyledi. 
     Günlerdir devam eden Kardinaller Kurulu'nda kardinallerin bir aile atmosferi içinde kilisenin çeşitli sorunları için görüş alışverişinde bulunmakla yetindiklerini ifade eden Navarro-Valls, ''Kardinaller Kurulu toplantılarının hiçbirinde olası Papa adayları adı altında isimlerin gündeme getirilmesi söz konusu olmadı. Katılımcıların hiçbiri olası aday şeklinde bir öneriyi dile getirmedi'' diye konuştu. 
     Navarro-Valls, kardinallerin ağırlandıkları Santa Marta Misafirhanesi, Papa'lık seçiminin yapılacağı Sixtus Şapeli ve çevresinin, İsviçreli Vatikan Muhafızları tarafından tarandığını, söz konusu mekanlara dinleyici vb. cihazların yerleştirilmediğinin sıkı şekilde kontrol edildiğini de belirtti. 
     
     SEÇMEN KARDİNALLER SİXTUS ŞAPELİ'NE KİLİTLENECEK 
     Navarro Valls, 18 Nisan Pazartesi günü, Papalık seçimi için düzenlenecek özel ayinlerin tamamlanmasının ardından, 80 yaşını aşmamış 115 seçmen kardinalin Sixtus Şapeli'ne kilitlenmesi işleminin TSİ 17.30 civarında tamamlanacağını hatırlattı. 
     Vatikan Sözcüsü, pazartesi akşamı seçmen kardinallerin hemen bir oylama yapıp yapmayacakları meselesinin ise henüz netleşmediğini söyledi. 
     Navarro Valls, Papa'lık seçiminde kardinallerin müteakip günlerdeki mesaileri konusunda da bilgi verdi. Vatikan sözcüsünün verdiği bilgiye göre, Papa'lık seçimi sırasında, her sabah TSİ 08.30'da Santa Marta Misafirhanesi'ndeki şapelde bir ayin yapacak kardinaller, TSİ 10.00'da ise Sixtus Şapeli'nde toplanarak oy kullanma işlemine geçecek. 
     Öğleden sonraki oy verme işlemi ise TSİ 17.00'de başlayacak. 
     Seçmen kardinaller, Papa seçimi gerçekleşene dek, sabahleyin 2, öğleden sonra da 2 tur oylama yapacak. İki turluk oylamalar neticesinde oy pusulalarının yakılması suretiyle seçim sonucu da Sixtus Şapeli'nin çatısına yerleştirilen borudan çıkan duman aracılığıyla dış dünyaya duyurulacak. Seçim sonucunu dumanla duyurma işlemi, günde iki kez, TSİ 13.00 ve 20.00 sıralarında yapılacak. 
     Borudan siyah dumanın yükselmesi, adaylardan hiçbirinin yeterli oyu alamadığı için Papa'nın henüz seçilemediği anlamına gelecek. Papa'nın seçilmesi durumunda ise gelişme, borudan yükselecek beyaz duman ile duyurulacak. Geçmiş yıllarda dumanın rengini tutturamamaktan kaynaklanmış kargaşalara meydan bırakmamak için bu seferki seçimde beyaz dumana Aziz Petrus Bazilikası'nın çan sesleriyle de eşlik edilecek. 
     
     PAPA ADAYLARI İÇİN KULİS ÇALIŞMALARI SÜRÜYOR 
     Vatikan Sözcüsü Navarro-Valls, kardinallerin Papa adayı olarak henüz hiç kimsenin adını anmamış olduklarını iddia etmekle birlikte, gazetelerin haberlerinde ise kulis faaliyetlerinin günlerdir hararetli şekilde sürdüğüne işaret ediliyor. 
     Papalık seçiminin başlamasına 48 saat kala, adaylık yarışında, Alman Kardinal Joseph Ratzinger ile İtalyan kardinallerden Milano Başpiskoposu Dionigi Tettamanzi'nin başa baş gittikleri ileri sürülüyor. Her iki adayın da henüz yeterli oy çoğunluğunu sağlayacak konumda olmadıklarını belirten uzmanlar, tıpkı 1978'de olduğu gibi başa baş yarışta seçimi sürpriz şekilde üçüncü bir ismin kazanmasının da ihtimal dahilinde olduğunu belirtiyorlar. 
     La Stampa gazetesi, Latin-Amerikalı kardinallerden Dario Castrillon Hoyos'un sürpriz bir isim olarak çıkabileceğini ileri sürdü. 
     Gazetelerdeki haberlerde, 20'ye yakın isimden olası Papa adayı diye söz edilmeye de devam ediliyor. 
     
</TEXT>
</DOC>
