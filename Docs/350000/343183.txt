<DOC>
<DOCNO> 343183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/aspo.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık sinyali 
</HEADLINE>
<TEXT>


Fenerbahçe Teknik Direktörü Daum, dün sabah yaptığı toplantıda futbolcularını eleştirdi. Ancak Alman hocanın konuşma arasında "Yeni gelecek olan teknik direktörünüz" sözünü kullanması şaşkınlık yarattı 


Sarı - Lacivertli takımın Teknik Direktörü Daum, dün sabah idman öncesi futbolcularını eleştirirken, yaptığı konuşmada veda sinyali de verdi. 
Alman hoca, oyuncularına "Ankara'da elinize tarihi fırsat geçti, ama kullanamadınız, Kadıköy'e ertelediniz. Şimdi ipler sizin elinizde. Çıkın, ne kadar Fenerbahçeli olduğunuzu, Galatasaray karşısındaki mücadelenizle kanıtlayın" dedi. Ancak Fenerbahçe'nin çalıştırıcısı bu konuşma sırasında hataları sıralarken, "Gelecek olan yeni teknik direktör zamanında da pek değişeceğini sanmıyorum" sözleriyle şaşkınlık yarattı. 

"Kırgın değilim" 
Daum, Taktik'e verdiği özel demeçte ise kimseye kırgın olmadığını söyledi, "Asla kimsenin ya da kendimin geleceğiyle ilgili bir karar almadım. Ben oyuncularıma sinirlensem de, kızgın olsam da, bu sinirimi kızgınlığımı onlara hep saygı çerçevesinde iletirim" dedi. Alman çalıştırıcı, sinirlerinin bozuk olması nedeniyle Ankara'da basın toplantısı yapmadığını belirtti, "Çünkü basın toplantısında söyleyecek söz bulamazdım. Ne diyeyim, iki senedir ilk kez böyle birşey yaşıyorum" dedi. Daum, oyuncularından çarşamba gününe kadar her şeyi unutmalarını istediğini de ifade etti ve şöyle konuştu 
"Tek derdimiz Galatasaray maçı. Çarşamba günü Galatasaray maçıyla ilgili stratejimi belirleyeceğim ve ona göre oyuncularımla plan yapacağım. Mutlaka kazanmak ve öyle şampiyon olmak düşüncesi bizi etkilemez. Ankaragücü maçının son bölümünde kafa hakimiyeti olduğu için Luciano'nun ileri çıkmasını ben istedim". 

Kulübe faks yağdı 

Ankaragücü yenilgisi sonrası kulübe Daum aleyhtarı faks yağdığı öğrenildi. Sarı - Lacivertli taraftarların, Hooijdonk'u ısıtmasına rağmen oyuna almayan Alman hocaya büyük tepki gösterdiği ve "Her zaman böyle şanslı olamayız. Yol yakınken, Daum'u gönderelim, yeni bir hoca getirelim. Onu istemiyoruz" ifadelerini kullandığı bildirildi. 


</TEXT>
</DOC>
