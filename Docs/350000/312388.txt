<DOC>
<DOCNO> 312388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy02.html </URL>
<DATE> 2005/02/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Aşılar Erdoğan'ı hasta etti 
</HEADLINE>
<TEXT>

     ANKARA Milliyet 

Güney Asya ziyareti öncesi yapılan aşılar Başbakan Recep Tayyip Erdoğan'ı "hasta" etti. Sabah programlarını iptal eden Erdoğan, evinde dinlendi. 
     Tsunaminin vurduğu ülkeleri kapsayan gezisine yarın başlayacak Erdoğan, Türkiye'de toplanan yardımları da götürecek. 
     Bölgedeki olası salgın hastalıklardan korunması için, Erdoğan'a 10 gün önce sarı humma, çocuk felci, tetanos, menenjit aşıları yapıldı. Aşılardan birkaç gün sonra ortaya çıkan kırgınlık ve halsizlik Erdoğan'ı da etkiledi. Birkaç gündür "halsiz" olduğu kaydedilen Erdoğan, dün sabah programında yer alan Malezya Büyükelçisi ve MİT Müsteşarı Şenkal Atasagun'la görüşmelerini iptal etti. Erdoğan, Fransa Meclis Başkanı Jean Louis Debre ile yapacağı görüşmeye kadar Subayevleri'ndeki evinde dinlendi. 
     Geziye katılacak tüm heyet üyelerinde görülen halsizlik, kırgınlık ve ateş şikayetlerinin normal olduğu, herhangi bir tehlikesi bulunmadığı kaydedildi. 
     
</TEXT>
</DOC>
