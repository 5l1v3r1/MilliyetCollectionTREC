<DOC>
<DOCNO> 320145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas04.html </URL>
<DATE> 2005/03/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yanlış tahmine ceza 
</HEADLINE>
<TEXT>

     Kar yağdığında trafiğin sıkışması, yolların buz tutması ve okulların kapanması gibi özellikle İstanbullular için çok tanıdık manzaralar, Rusya'nın başkenti Moskova'da ortaya çıkınca kabak, hava tahmincilerinin başına patladı. Belediye Başkanı Yuri Lujkov, artık yanlış hava tahmini yapanların cezalandırılacağını açıkladı. 
     Moskovalılar kara alışkın olsa da, 28 Ocak'ta bastıran kar fırtınası kenti felç etmiş, trafik durmuş, okullar ve havaalanı kapanmıştı. 19. yüzyıldan beri bu en sert kar fırtınasına dair Moskova Meteroloji Bürosu'ndan uyarı gelmemiş olması Lujkov'u çılgına çevirdi. Geçen hafta sonu büroda çalışanlarla görüşen Lujkov, "Size para ödüyoruz ve bunun karşılığını istiyoruz" diye bağırdı. Lujkov, Moskova Meteroloji Bürosu'nu, 1999'da Ulusal Meteroloji Ajansı kentteki birkaç ağacı deviren fırtınayı haber vermeyince kurdurmuştu. Belediye başkanının çıkışı ise "Meteroloji bilimdir ama yüzde 100 doğru tahmin yoktur" diyen meteorologları kızdırdı. 
     
</TEXT>
</DOC>
