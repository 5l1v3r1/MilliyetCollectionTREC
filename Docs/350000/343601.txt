<DOC>
<DOCNO> 343601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun21.html </URL>
<DATE> 2005/05/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Mark Parris Stratejik ortaklığımız bitti 
</HEADLINE>
<TEXT>

     İhsan DÖRTKARDEŞ DHA 

      ABD’nin New York kentindeki Türk-Amerikan Mimarlar, Mühendisler ve Bilim Adamları Derneği tarafından düzenlenen ’Türk-Amerikan İlişkilerinin Bugünkü Durumu ve Stratejik Ortaklığın Geleceği’ konulu panelde konuşan ABD’nin Ankara eski Büyükelçisi Mark Parris, Washington ile Ankara arasında stratejik ortaklığın bittiğini savunurken, "1 Mart tezkeresi derin izler bıraktı" dedi. 
     Amerika’nın Sesi Radyosu’nun haberine göre, iki ülke ilişkilerinin tartışıldığı panele, Mark Parris’in yanı sıra Türkiye’nin New York Başkonsolosu Ömer Önhon, Washington’daki düşünce kuruluşlarından Nixon Center uzmanlarından Zeyno Baran ve gazeteci Cengiz Çandar katıldı. 
     Panelde konuşan Mark Parris, iki ülke arasında stratejik ortaklığın sona erdiğini herkesin görmesi gerektiğini söyledi. Parris, Türk-ABD ilişkilerinin 1 Mart 2003 tezkeresinden önce gerileme sürecine girdiğini, özellikle 1999 Helsinki Zirvesi’nden sonra Türkiye’nin AB müttefikliğine daha fazla önem verdiğini söyledi. Parris, iki ülke arasındaki ekonomik ilişkilerin de 2000’lerin başında ciddi biçimde zayıfladığını kaydederek, şöyle dedi 
     "1 Mart tezkeresinden önce Türk-ABD ilişkilerini değiştirecek gelişmeler yaşandı. Bunun en önemlisi Amerikalı yatırımcılarının hevesini kıracak mahkeme kararlarıydı. O zamandan itibaren Amerikan şirketleri Türkiye’de yatırım yapmaktan vazgeçmeye başladı. Ayrıca 1 Mart öncesinde Türkiye’deki genel seçimlerin ardından hükümette yaşanan başbakanlık boşluğu da ABD’nin Türkiye’yi Irak planlarına dahil etme yönündeki çabalarını bir hayli zorlaştırdı." 
     
     ’BU SÜREÇ SONA ERMİŞ OLABİLİR’ 
     Parris, 1 Mart tezkeresinin derin izler bıraktığını ve bunu kabul etmemenin akılsızlık olacağını da iddia etti. Emekli büyükelçi, 1 Mart kadar Süleymaniye olaylarının ve Türk kamuoyunun televizyondan Irak’taki olanları izlemesinin de iz bıraktığını belirterek, şöyle devam etti 
     "Ama iyi haber de var Bu süreç artık sona ermiş olabilir. Dışişleri Bakanı Condoleezza Rice’ın Ankara’ya gitmesi çok önemliydi. Hatırlarsanız Colin Powell, ilk dış ziyaretinde Türkiye’ye gitmemişti. Bu Washington’un konuya önem verdiğini gösteriyor. İkinci olarak Ankara son zamanlarda ilişkinin düzelmesi için önemli adımlar attı. Uzun zamandır beklediğimiz İncirlik Üssü’nün kullanımının uzatılmasına izin verdi, Lockheed şirketiyle büyük savunma anlaşması imzaladı, Başbakan Erdoğan İsrail’e gitti ve mecliste kendi grubuna Türk-ABD ilişkilerine ne kadar önem verdiğine dair konuşma yaptı. Bunlar çok önemli gelişmelerdi. Bu olumlu havanın iki liderin Beyaz Saray’da görüşmesi sırasında da devam etmesini umuyorum." 
     
     ÇANDAR STRATEJİK ORTAKLIK HİÇBİR ZAMAN YOKTU 
     Mark Parris’in ardından söz alan gazeteci Cengiz Çandar ise Türkiye ile ABD arasında var olduğu söylenen stratejik ortaklığın aslında hiçbir zaman gerçekte olmadığını öne sürdü. Çandar, Türk-ABD ilişkilerini en iyi Büyükelçi Parris’in bir makalesinin başlığının tanımladığını belirtti. Söz konusu makalede Türk-ABD ilişkilerini ’Alerjik Ortaklar’ diye tanımladığını hatırlatan Çandar, böyle nitelendirilen bir ilişkinin zaten stratejik bir ortaklık olamayacağını vurguladı. 
     Panele Washington’daki düşünce kuruluşlarından Nixon Center’ı temsilen katılan Zeyno Baran ise, bugün Türk-ABD ilişkilerinde stratejik ortaklığın olmadığına inandığını söyledi. Baran, ortada bir düşmanlık ilişkisi olmadığını ancak iki tarafın da birbirleriyle hayal kırıklığına uğramış durumda olduğunu ve iki tarafın da yeni ortaklar aradığını vurguladı. 
     
     ÖNHON ABD’NİN ÖNEMİ DEĞİŞMEDİ 
     Panelde son sözü alan ise Türkiye’nin New York Başkonsolosu Ömer Önhon, "Bizim açımızdan ABD’nin önemi değişmedi. ABD ile ilişkiler Türk dış politikasının en önemli direklerinden biri olmaya devam ediyor. Başbakan Erdoğan’ın Haziran başındaki ziyareti çok önemli. Biz Türkiye olarak Türk-Amerikan ilişkileri konusunda hiç karamsar değiliz. İlişkilerin düzeleceğine ve eskisi gibi olacağına güvenimiz var" diye konuştu. 
     
</TEXT>
</DOC>
