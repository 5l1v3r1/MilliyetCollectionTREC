<DOC>
<DOCNO> 347527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo13.html </URL>
<DATE> 2005/05/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Beşiktaş, potada hakemlere tepkili 
</HEADLINE>
<TEXT>

     Türkiye Basketbol Ligi final serisinde Efes Pilsen'e mağlup olarak 2-0 geriye düşen Beşiktaş'ın Şube Kaptanı Şenol Demirağ, maçın hakemlerine tepki gösterdi. 
     Demirağ, A.A muhabirine yaptığı açıklamada, hakemlerin emeklerine saygı duyması gerektiğini ifade ederek, ''Kimsenin bizim emeğimizi çalmaya hakkı yok. Final maçında hakem hataları tamamen bizim aleyhimizeydi, böyle olursa maç kazanmamız zor'' dedi. 
     Beşiktaş'ın maçlarına Engin Kennerman ve Halil Baldemir ikilisinin bu kadar sık verilmesinin kendilerine enteresan geldiğini de belirten Şenol Demirağ, dünkü maçta verilen yanlış kararların maçı kaybetmelerinde etken olduğunu söyledi. 
     Şube kaptanı Demirağ, serinin artık BJK Akatlar Spor Salonu'na taşınacağını vurgularken, taraftarlardan bu maçlarda kendilerini centilmence ve sabırla desteklemesini istedi. 
     Henüz hiç bir şeyin bitmediğini anlatan Şenol Demirağ, bundan sonraki maçlara kazanmak için çıkacaklarını sözlerine ekledi. 
     
</TEXT>
</DOC>
