<DOC>
<DOCNO> 326060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas23.html </URL>
<DATE> 2005/03/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2004'te 78 gazeteci öldürüldü 
</HEADLINE>
<TEXT>

     Uluslararası Basın Enstitüsü IPI , geçen yıl 78 gazetecinin öldürüldüğünü, yetkililerin gazeteci cinayetlerinin soruşturulmasındaki başarısızlığının küresel basın özgürlüğünü tehdit ettiğini açıkladı. 
     IPI'nin yıllık ''Dünya Basın Özgürlüğü'' raporunda, 2004'te 78 gazetecinin öldürüldüğü ve geçen yılın 84 gazetecinin öldürüldüğü 1999'dan sonra en kötü yıl olduğu belirtildi. Raporda, geçen yıl Irak'ta 23, Filipinlerdeyse 12 gazetecinin öldürüldüğü kaydedildi. 
     IPI ayrıca Filipinler, Belarus, Haiti, Ukrayna, Meksika ve Bangladeş gibi ülkelerde gazeteci cinayetlerinin soruşturulmasında yetkililerin başarısızlığının endişe yarattığını duyurdu. 
     Enstitünün editörlerinden David Dadge, katillerin adalet önüne çıkarılmamasının gazetecilerle sorunları olan diğer kişileri de bu yolu takip etme konusunda cesaretlendirdiğini savundu. Dadge, terörle mücadelenin de basın özgürlüğünü zedelediğini söyledi. 
     Irak'ta öldürülen gazetecilerden 3'ünün Amerikan güçlerinin kurbanı olduğu belirtilirken, Dadge ölümlerin soruşturulması için tam bir soruşturma yapılması çağrısında bulundu. 
     IPI'nin raporunda, 2004'ün ABD medyası için sorunlu olduğu, 11 gazeteciye federal mahkemelerde görülen davalarda ifade vermeleri için celp çıkarıldığı belirtildi. 
     
</TEXT>
</DOC>
