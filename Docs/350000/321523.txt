<DOC>
<DOCNO> 321523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy20.html </URL>
<DATE> 2005/03/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Zapsu AB Türkiye'ye yeni sorunlar çıkarıyor 
</HEADLINE>
<TEXT>

     Başbakan Danışmanı Cüneyt Zapsu, Avrupa Birliği'nin Türkiye'den sürekli yeni koşulları yerine getirmesini talep ettiğini ifade etti. 
     Konrad Adenauer Vakfı tarafından Dedeman Oteli'nde düzenlenen "Türkiye ve AB Katılım Müzakereleri-Fırsatlar Beklentiler" seminerine katılan Zapsu Almanca bir konuşma yaptı. Cüneyt Zapsu Türkiye'nin Avrupa üyeliği konusunda uzun bir yol katettiğini söyledi. Türkiye'de AB yarın girecekmiş gibi bir hava estiğini belirten Zapsu, hükümetin enerjisinin 17 Aralık sonrası kaybettiği düşüncesine katılmadığını vurguladı. 
     Dünya Bankası'nın 20 Mart'ta Türkiye'ye gelerek, Birliğe yeni giren ülkelerin deneyimlerini paylaşacağını açıklayan Zapsu, Türkiye'nin de çabalarını değerlendireceğini kaydetti. 
     
     "AVRUPA ÇİFTE STANDART UYGULADI" 
     Zapsu, Türkiye'nin AB'ye büyük beklentiyle hazırlandığı dönemlerde, hayal kırıklığına uğradığını söyleyerek, "Helsinki'de 'siz adaysınız' dediler, Kopenhag'da soğuk karşıladılar ve tarihin tarihini verdiler" diye konuştu. 
     Zapsu, Türkiye'nin karşısına Kıbrıs'ın sorun olarak çıkarıldığını hatırlattı. Zapsu, "Ekim ayında başlayacak müzakerelerde de, yalnızca teknik düzenlemelerin yapılacağını söyleyen AB, şimdi de siyasi bir sorun olan Alevi, Kürt, Ermeni sorununu karşımıza çıkardı" dedi. 
     Türk halkının insan hakları için AB beklentisi olduğunu belirten Zapsu, çifte standarta yol açacak uygulamalardan vazgeçilmesi gerektiğinin altını çizdi. 
     
     REHA DENEMEÇ AB HALK DESTEĞİ DÜŞEBİLİR 
     Seminerde konuşan AKP Genel Başkan Yardımcısı ve Milletvekili Reha Denemeç de, Türkiye'de şu anda yüzde 75'e varan halk desteğinin önümüzdeki yıllarda kaybedebileceğini ileri sürdü. 
     İtalyan Büyükelçisi Luigi Guidobono Cavalchini'nin Türkiye'yi bisiklete benzetmesine de yanıt veren Demeneç, "Ne Türkiye bisiklet kadar ufak, ne de otoyola bisiklet girebilir. Önemli olan yolumuza dikenlerin taşların çıkarılmaması" dedi. 
     
</TEXT>
</DOC>
