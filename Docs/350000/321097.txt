<DOC>
<DOCNO> 321097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur36.html </URL>
<DATE> 2005/03/05/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Yediz bekleyen anne adayına yardım kampanyası başlatılacak 
</HEADLINE>
<TEXT>

     İzmir'in Aliağa İlçe Belediyesi ile Aliağa Kaymakamlığı'nın hafta içinde ortak bir banka hesabı açtırarak, yediz bebekler için yardım kampanyası başlatacağı bildirildi. 
     Yediz bebek bekleyen Sibel-Hüseyin Deniz çiftini ziyaret eden Aliağa Belediye Başkanı Tansu Kaya, çifte yardım etmek amacıyla böyle bir karar aldıklarını söyledi. 
     Yediz bebeklerin doğması ve ilk etaptaki bakımları için 150-200 bin dolara ihtiyaç olduğunun öğrenildiğini belirten Kaya, yardım kampanyası başlatarak aileye maddi destek sağlayacaklarını ifade etti. 
     Şu ana kadar aileye resmi olarak sponsorluk teklifinin gelmediğini bildiren Kaya, bundan sonra gelecek sponsorluk taleplerinin Aliağa Belediyesi tarafından koordine edileceğini kaydetti. 
     
     BELEDİYEDEN AİLEYE 5 BİN YTL YARDIM 
     Deniz çiftine, belediyenin, doğuma kadar ailenin ihtiyaçlarını karşılamak üzere 5 bin YTL'lik 5 milyar lira yardım yaptığını dile getiren Kaya, açacakları kampanyayla tüm Türkiye'nin aileye yardımda bulunacağını umduklarını belirtti. Kaya, şöyle dedi 
     ''Önümüzdeki hafta içinde yapılacak yardımların toplanacağı bir havuz oluşturmak üzere Aliağa Kaymakamlığı ve Aliağa Belediyesi olarak bir banka hesap numarası alarak yardım kampanyasına start vereceğiz. Çocuklara ilk öğretimden tutun da yükseköğrenime kadar eğitim bursu vereceğiz. İlk aşamada okul öncesi eğitimler için de belediyemiz kreşinden ücretsiz olarak yararlanma imkanı sunacağız.'' 
     
</TEXT>
</DOC>
