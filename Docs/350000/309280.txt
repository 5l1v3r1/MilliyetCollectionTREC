<DOC>
<DOCNO> 309280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur11.html </URL>
<DATE> 2005/01/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kaçan boğanın arka bacaklarını kesen cani aranıyor .. 
</HEADLINE>
<TEXT>

     Kayseri'de Kurban Bayramı'nda kaçan kurbanlık boğanın arka bacak bağlarını kesen kişi aranıyor. Bu kişinin belgeli kasap olmadığı belirlendi. 
     AA muhabirinin aldığı bilgiye göre, Kurban Bayramı'nın birinci günü, Gültepe Mahallesi Ortatepe Sokak'ta, Ali Şahin'in elinden kaçan kurbanlık boğanın arka bacak bağlarını keserek etkisiz hale getiren kişinin yakalanmasına çalışılıyor. 
     Emniyet Müdürlüğü yetkilileri, Kurban Bayramı öncesinde belge alan kasapların tek tek incelendiğini, ancak olayı gerçekleştiren kişinin kaydına rastlanamadığını bildirdiler. 
     Pastırma ve sucuk üretilen Karpuzatan bölgesindeki imalathanelerde araştırma yaptıklarını belirten yetkililer, burada da bir sonuca ulaşamadıklarını, çalışmaların sürdürüldüğünü kaydettiler. 
     Bayramın birinci günü, kaçan kurbanlık boğa, müstakil bir evin bahçesine girmiş, olay yerine gelen polis ekiplerinin kurban sahiplerini belediye zabıtasından yardım istemeleri konusunda uyarmalarına rağmen, yoldan geçen ve kimliği henüz belirlenemeyen bir kişi, bıçakla hayvanın arka bacak bağlarını keserek etkisiz hale getirdikten sonra olay yerinden ayrılmıştı. 
     
</TEXT>
</DOC>
