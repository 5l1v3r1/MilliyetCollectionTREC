<DOC>
<DOCNO> 334546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur09.html </URL>
<DATE> 2005/04/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gönen'de gergin gece 
</HEADLINE>
<TEXT>

     ATİLLA ZİYA, ERDEM ÖZCAN, NAİL KAHRAMAN, BÜLENT CİVANOĞLU - Balıkesir DHA 

      Balkesir'in Gönen İlçesi'nde, Beşiktaş'ın İstanbul'da Fenerbahçe'yi 4-3 yendiği futbol karşılaşmasından sonra olaylar çıktı. Gönenlilerin bir süredir ilçe dışına çıkmasını istediği gece kulübünde koruma görevlisi olarak çalışan 2 kişinin, Beşiktaş'ın gol sevincini birahane önünde hareket yaparak kutlaması ve kendilerine müdahale eden 4 kişiyi dövmeleri olaylara neden oldu. Toplanan öfkeli kalabalık, jandarma ve polise rağmen, gece kulübünü basıp, korumaları linç etmek istedi. Jandarmanın uzaklaştırmak istediği koruma görevlisi ve işyeri sahibini linç etmek için askeri araca saldıran öfkeli kalabalığı, kaymakam, milletvekili ve alay komutanı ikna edemedi. Günün ilk ışıklarına kadar bekleyen kalabalık, jandarmanın müdahalesiyle dağıldı. 
     Beşiktaş'ın deplasmanda Fenerbahçe'yi yendiği maçtan sonra Gönen'de adeta dehşet gecesi yaşandı. İddiaya göre olaylar, ilçede bazı kişilerin kent dışına çıkmasını istediği Artvinli Yüksel Dede'ye ait Efes Night Clup'de koruma görevlisi olarak çalışan, Gönen'de yaşayan Fikret Büyüközcü ve Hayati Sarıdan'ın, futbol maçını, girişi binanın arka tarafında bulunan Kaptanın yeri' adlı birahanenin camından televizyondan izlemesi sırasında meydana geldi. Beşiktaşın 4'üncü golü atmasından sonra Hayati Sarıdan'ın sevincini, Nasıl g....' diyerek dile getirmesine, birahanede karşılaşmayı izleyen Erol Delioğlu, İrfan Hayran, İsa Baştürk ve Varol Delioğlu tepki gösterdi. Korumalar, tartıştıkları kişilere küfür edip saldırınca arbede çıktı. Korumalar, birahaneden ve çevreden gelen kişilerin, kavga ettikleri kişilere sahip çıktığını görünce, kaçarak üst kattaki gece kulübüne sığındılar. 
     
     OLAYLAR BAŞLADI 

     Bu sırada, Siz kim oluyorsunuz. Hem dışardan geldiniz hem de bize küfür ediyorsunuz. Biz Gönen'de anamıza-avradımıza küfür ettirmek için bulunmuyoruz' diye bağıran kalabalık, camlarını ve kapılarını kırdıkları gece kulübüne girip, Fikret Büyüközcü ve Hayati Sarıdan'ı linç etmek istedi. Bu sırada önlem alan polis, jandarmadan yardım istedi. İlçede kulaktan kulağa dolaşan, Gazinocular Gönenlilere küfür etti' söylentisi yaygınlaşınca, binanın önünde toplanan yaklaşık 700 kişilik grup, Burası Gönen buradan çıkış yok', Bu kişileri bize verin' diye bağırıp, gece kulübü sahibi Yüksel Dede'ye ait Opel Vectra ve Panda marka otomobillerine zarar verip devirdiler. 
     KAYMAKAM SAKİNLEŞTİREMEDİ Kalabalığın artması sonucu olayların yaşandığı Şehit Fethi Ercan Caddesi'ne gelen Kaymakam Saim Eskioğlu, göstericileri sakinleştirmek istedi. Gece kulübünün faaliyet göstermesini istemeyen vatandaşlar, dağılmamakta ısrar etti. 
     
     JANDARMA ARACINA SALDIRDILAR 

     Kalabalığın artması, gerginliğin tırmanması sonucu gece kulübünden geniş güvenlik önlemleri altında çıkartılan korumalar ve işyeri sahibi, jandarma aracına konup, Bölük Komutanlığına götürülmek istendi. Ancak daha da sinirlenen öfkeli kalabalık bu kez, jandarmanın aracına saldırıp bu kişileri çıkarmak istedi. Araçtakiler, kalabalığın elinden güçlükle kurtarılıp, adı açıklanmayan bir karakolda koruma altına alındılar. 
     
     İLK MÜDAHALE DOKTOR MİLLETVEKİLİNDEN 

     Olayları duyan AKP Balıkesir Milletvekili Dr. Turhan Çömez, görüştüğü vatandaşların evlerine dönmesini sağlayamayınca, Kaymakamlığa gidip, korumaların dövdüğü kişilere pansuman yaptı. Kalabalık, aralarında biri sözcü olmak üzere belirledikleri 10 kişiyi, görüşmek için Turhan Çömez'in de bulunduğu Kaymakamlık binasına gönderdi. Gazinonun Gönen'den çıkartılmasını isteyen bu kişilere Kaymakam Eskioğlu, "Gazinoyu şu anda mühürledik. Belediye işyeri sahibine kısa süre verdi. Bir kaç güne kadar Gönen dışına çıkacaklar" dedi. 
     YOLLARA BARİKAT KURULDU Tansiyonun düşmemesi üzerine Balıkesir, Manyas ve Bandırma'dan toplam 120 asker ve polis Gönen'e takviye olarak geldi. Olayların çıktığı caddeye gelen 6 sokakta güvenlik güçleri barikat kurdu. Gazeteciler dahil geçişlere izin vermedi. 
     
     ALAY KOMUTANI KONUŞTU 

     Olayları yerinde izleyen Balıkesir Jandarma Alay Komutanı Kurmay Albay Seyfullah Saltuk, kalabalığa, "Bu saat itibariyle herkes evine gidecek. Aklı selim olan, vatanını seven bu haraketi yapmaz. Hiç birşey söylemeye kimsenin hakkı yoktur. Şu anda kanunsuz eylem yapıyorsunuz. Herkes evine gitsin" dedi. 
     
     JANDARMA COPLA MÜDAHALE ETTİ 

     Alay Komutanı'nın bu sözlerine kalabalıktan bir kişi, "Biz Gönen'e anamıza ve avradımıza küfür ettirmek için gelmedik" diyerek cevap verdi. Bu sözler üzerine Albay Saltuk, "Şu anda devletin nizamına karşı gelmek durumunda kalıyorsunuz. Lütfen herkes aklını başına alsın. Bundan Gönen zarar görür. Herkes dağılsın. Kanunsuzluk içersindesiniz" diyerek uyardı. Albay Saltuk, konuşmasına, "Biz pavyonun kapatılmasını istiyoruz. Ne bağırıyorsunuz. Bu konuda söz verin dağılalım" yanıtını verip, dağılmamakta ısrar eden kalabalığa, jandarma copla müdahale etti. 
     
     YOLLARA BARİKAT KURULDU 

     Sabah saat 04.00'e kadar devam eden olaylar, jandarmanın kalabalığı dağıtıp, pavyonun bulunduğu caddeye gelen sokak ve mahalle aralarının tutulmasıyla yaklaşık 7 saat sonra kontrol altına alındı. Yıkılan araçları kaldıran, kırılan camları, yerdeki taş ve sopaları temizleyen belediye görevlileri, itfaiye araçları ile yolu yıkadı. Böylece gece çıkan olayların sabah yeniden devam etmemesi sağlandı. 
     
     16 KİŞİ GÖZALTINDA 

     Olaylardan sonra polis, koruma görevlisi Fikret Büyüközcü, Hayati Sarıdan ile kavga ettikleri Erol Delioğlu, İrfan Hayran, İsa Baştürk, Varol Delioğlu ile aralarında gece kulübü sahibi Yüksel Dede'nin de bulunduğu 10 kişiyi gözaltına gözaltına aldı. Gece kulübünde çalışan 13 kadını karakola getiren polis, kadınları daha sonra serbest bıraktı. İfadeleri alınan zanlılar adliyeye çıkartılacak. 
     
     KAYMAKAM SİYASİ VE ETKİN YÖNÜ YOK 

     Gelişmelerle ilgili bilgi veren Kaymakam Saim Eskioğlu, "Olayların Mersin'de, Trabzon'da ve Sakarya'dakilerle ilgisi yok. Etnik veya siyasi bir gerginlik yaşanmadı. Araya giren provokatörleri güvenlik birimleri belirleyin uzaklaştırdı. İlçede şu anda yaşam normal olarak devam ediyor" dedi. 
     Kendisinin de kalabalığı yatıştırmaya çalıştığı Gönen'de gece istenmeyen olayların yaşandığını belirten Milletvekili Turhan Çömez ise, şunları söyledi 
     "Uzun zamandır rahatsız olunan bir gece kulübüyle ilgili ortaya çıkan bir tartışma, kalabalık bir grubun şehir merkezinde toplanmasıyla bir anda infiale dönüşmüş. İşyerlerinin camları kırılmış, arabalar tahrip edilmiş ve ciddi bir gerginlik yaşanmış. Uzun süren ikna çabaları sonuç vermeyince, jandarma olaya müdahale etmiş. Ben olayı haber alır almaz Gönen'e geldim. Halkın arasına girdim ve onlarla konuştum. Önce meselenin ne olduğunu anlattılar. Kendilerine bu konuda çözüm üreteceğimi, Ankara'da çare bulacağımı ifade ettim. Emniyet güçlerinin daha etkin olmasını bekliyor halk. Son zamanlarda artan hırsızlık olaylarıyla ilgili rahatsızlıkları ön plana çıkmış. Bunların olmaması gerektiğini, devletin bunlara müsaade etmeyeceğini bildirdim." 

     
</TEXT>
</DOC>
