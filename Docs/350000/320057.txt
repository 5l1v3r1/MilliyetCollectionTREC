<DOC>
<DOCNO> 320057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo22.html </URL>
<DATE> 2005/03/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çalımbay, idmanda Carew'in yerine Pancu'yu forvette oynattı... 
</HEADLINE>
<TEXT>

     Beşiktaş, Galatasaray ile yapacağı lig maçının hazırlıklarını, bugünkü antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri'nde sağanak yağmur altında gerçekleştirilen idmanda siyah-beyazlı futbolcular, kondisyon ve pas çalışmasının ardından, taktik ağırlıklı çift kale maç yaptı. 
     Sakatlıkları süren Tümer ve İbrahim Akın takımdan ayrı koşu yapmakla yetinirken, boğaz enfeksiyonuna yakalanan Koray ise antrenmana katılmadı. Dünkü idmanda yer almayan Sergen ise bugün takımla birlikte çalıştı. 
     Kulüp doktoru Ayhan Optur, Tümer ve Koray'ın yarın takımla çalışacaklarını ve Galatasaray maçında forma giyebileceklerini söyledi. 

     
</TEXT>
</DOC>
