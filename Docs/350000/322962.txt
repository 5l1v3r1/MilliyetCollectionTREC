<DOC>
<DOCNO> 322962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur07.html </URL>
<DATE> 2005/03/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Polis kaynayan havalimanında kapkaç 
</HEADLINE>
<TEXT>

     SİNAN TOROS İstanbul 

Sıkı güvenlik önlemlerinin alındığı Atatürk Havalimanı'nda dün iki Rus turiste kapkaç yapıldı. El çantalarını alan kapaççıların peşine düşen ve yerlerde sürüklenen iki kadından biri dizinden yaralanırken, diğerinin kaşı yarıldı. 
     Bavul ticareti için İstanbul'a gelen Vera Simeonova ve Marina Protasova, Dış Hatlar Terminali gidiş katında taksiden indikten sonra bavullarını bagaj arabasına, el çantasını da diğer valizlerin üzerine koydu. İki kadının bir anlık dalgınlığından yararlanan 15 yaşlarında bir kız çocuğu çantayı alarak kaçmaya başladı. 
     Durumu erken fark eden iki kadın da kapkaççının peşinden koşmaya başladı. Gri renk Hyundai marka bir otomobile binen kapkaççıya yetişen kadınlar, çantayı almaya çalıştı. Bu sırada otomobil hareket edince kadınlar metrelerce yerde sürüklendi. Yakalanacağını anlayan kapkaççı çantayı bırakmak zorunda kalırken, beraberlerinde getirdikleri 6 yaşındaki M.T'yi de havalimanında bırakarak kaçtı. 
     Yerde sürüklenme pahasına çantalarını kaptırmayan Protasova dizinden yaralanırken, Simeonova'nın da kaşı yarıldı. Çantasında pasaportu, bileti ve bavul ticareti için ayırdığı paraların bir kısmının bulunduğunu söyleyen Simeonova, "Taksiden indikten sonra valizleri bagaj arabasına yerleştirirken, bir kız çocuğu yanımıza yaklaştı ve çantamı alarak kaçmaya başladı. Peşinden koşup çantayı almayı başardık. Çok korktuk" dedi. 
     
</TEXT>
</DOC>
