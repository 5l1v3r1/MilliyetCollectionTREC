<DOC>
<DOCNO> 318249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy18.html </URL>
<DATE> 2005/02/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türk Ticaret Kanunu neler getirecek 
</HEADLINE>
<TEXT>

     Adalet Bakanlığı'nın hazırladığı Türk Ticaret Kanunu Tasarı Taslağı, şirket kurmak veya sermaye artırmak vaadiyle halktan para toplanabilmesini Sermaye Piyasası Kurulu'ndan izne bağlıyor. Böylece, toplanan paraların amacına uygun kullanılıp kullanılmadığı denetlenecek ve halkın aldatılması önlenebilecek. 
     Taslak, ticari işlerde faiz oranı serbestçe tayin olunacak, temerrüt faizi hakkında ilgili mevzuat hükümleri uygulanacak. 3 aydan aşağı olmamak üzere faizin ana paraya eklenerek birlikte tekrar faiz yürütülmesi şartı yalnız cari hesaplarla, borçlu yönünden ticari iş niteliğine haiz olan ödünç sözleşmelerinde geçerli olacak. Aksine sözleşme bulunmuyorsa, ticari bir borcun faizi vadenin bitiminden ve belli bir vade yoksa, ihtar gününden itibaren işlemeye başlayacak. 
     Yürürlükteki kanunda açıkça belirtilmeyen ticaret sicilini kimin tutacağına açıklık getiren taslak, ticaret sicilinin ticaret ve sanayi odalarının tutmasını öngörülüyor. Oda bulunmayan ya da yeterli örgütlenmesi olmayan odaların bulunduğu yerlerde ise ticaret sicilini Sanayi ve Ticaret Bakanlığı'nca belirlenecek bir oda tarafından tutulacak. 
     Türkiye Odalar ve Borsalar Birliği nezdinde, Türkiye çapında sicil kayıtlarına elektronik ortamda ulaşabilmenin sağlanması amacıyla kayıtların elektronik ortamda sunulabileceği bir bilgi bankası kurulacak. 
     Tescil ve kayıt için gerçeğe aykırı beyanda bulunanlar 30 güne kadar adli para cezası veya bir aydan 6 aya kadar hapis cezasıyla cezalandırılacak. Kişi, bu cezaların her ikisine de mahkum olabilecek. Ayrıca, borsada işlem yapabilme hakkından yoksun bırakılma veya borsalardan geçici olarak çıkarılmalarına da karar verilebilecek. 
     Her tacirin ticari defter tutması zorunlu olacak. 
     Yıl sonu finansal tabloları Türkçe ve YTL ile düzenlenecek. Sigorta sözleşmelerinin yapılması için yapılan giderler, aktifleştirilemeyecek. 
     Ticaret şirketleri kolektif, komandit, anonim, limitet ve kooperatif şirketleri olarak tanımlandı. Kolektif ile komandit şirket, şahıs anonim, limitet ve sermayesi paylara bölünmüş komandit şirket sermaye şirketi sayılacak. 
     Bir şahıs şirketi devam ettiği sürece ortaklardan birinin kişisel alacakları, haklarını şirketin bilançosu gereğince o ortağa düşen kar payından ve şirket feshedilmişse tasfiye payından alabilecekler. Henüz bilançosu düzenlenmemişse alacaklı bilançonun düzenlenmesi sonucunda borçluya düşecek kar ve tasfiye payı üzerine haciz koydurabilecek. 
     Birleşmeye katılan ortaklıkların alacaklıları birleşmenin hukuken geçerlilik kazanmasından itibaren 3 ay içinde talepte bulunurlarsa, devralan ortaklık bunların alacaklarını güvence altına alacak. Birleşmeye katılan ortaklıklar alacaklılarına Türkiye Ticaret Sicili Gazetesi'nde 3 kez yapacakları ilanla haklarını bildirecekler. 
     
     BÖLÜNME, İLK KEZ DÜZENLENİYOR 

     Bölünme, Türkiye'de maddi hukuk yönünden ilk kez düzenleniyor. Bir ortaklık tam veya kısmi bölünebilecek. Tam bölünmede ortaklığın bütün mal varlığı bölümlere ayrılacak ve diğer ortaklıklara devrolunacak. Kısmi bölünmede ise bir ortaklığın bir veya birden fazla bölümü diğer ortaklıklara devrolunacak. Şirketler yavru ortaklık da kurabilecek. Bu tür bölünmede bölünen ortaklık, bölünen mal varlığı parçasını başka ortaklığa ayni sermaye olarak koyacak, yani geçiş külli halefiyet yoluyla gerçekleşmeyecek. Madde gerekçesinde, bu türün olanakları artıracağı ve gereğinde ihtiyaçlara cevap vereceği vurgulandı. Sermaye şirketleri ve kooperatifler sermaye şirketleri ve kooperatiflere bölünebilecekler. 
     Bir ortağın şahsına ait sebeplerden dolayı şirketin feshinin istenebileceği hallerde diğer ortakların tümü onun şirketten çıkarılması suretiyle şirketin devamına karar verebilecek. 
     
     ANONİM ŞİRKETLERDE BORÇLANMA 

     Anonim şirketlerde iştirak taahhüdünden doğan borç hariç, pay sahipleri şirkete borçlanamayacak. Madde gerekçesinde, bu düzenlemenin ticaret hayatında yaygın olan kötü ve sakat uygulamayı önlemeyi amaçladığı belirtildi. Pay sahiplerinin birçok iş ve işlemde şirket kasasını kullanmalarının, kişisel harcamalarını bu kanaldan yapmalarının hatta şirketten para çekmelerinin engellenmesi amaçlanıyor. 
     Paysahibinin paylarından doğan hakkını kullanması, genel kurul kararları, diğer düzenlemeler ve idari tasarruflarca kaldırılamayacak. 
     Şirketin kuruluşu, sermaye artırımı, azaltılması veya menkul kıymet ihracıyla ilgili belgelerin ve taahhütlerin kanuna aykırı, doğru olmayan, gerçeği dürüst bir biçimde yansıtmayan veya gizlenen beyanlar içermesinden doğan zararlardan bunları düzenleyenler ve kusurlarının varlığı halinde buna katılanlar sorumlu olacak. 
     
     HALKIN ALDATILMASI ÖNLENECEK 

     Bir anonim şirketi kurmak veya sermaye artırmak amacı veya vaadiyle halktan para toplanabilmesi için Sermaye Piyasası Kurulu'ndan SPK önceden izin alınacak. Bu hükme aykırı olarak para toplayanlar ve eylemden haberli olan kurumlar ile ilgili şirketin yönetim kurulu üyeleri toplanan para tutarınca müteselsilen sorumlu olacaklar, alınan tedbir veya hacizden itibaren altı ay içinde dava açılacak. SPK'dan izin alındıktan sonra toplanan tutarların amacına uygun olarak kullanılıp kullanılmadığı da takip edilecek. Madde gerekçesinde bu düzenlemenin amacı, SPK'dan izin alınmaksızın özellikle yurtdışında bir anonim şirket kurmak veya sermayeyi artırmak amacıyla para toplanmasına engel olmak ve bu yolla halkın aldatılmasının yollarını kapamak olarak belirtildi. 
     
     TEK KİŞİLİK LİMİTET ŞİRKET 

     Limitet şirketlerin ortaklarının sayısı elliyi geçemeyecek. Taslak, tek kişilik limitet şirketi kurulmasına ve yaşamasına olanak tanıyor. Ortak sayısı bir olursa, bu durum 7 gün içinde tescil ve ilan ettirilecek. Aksi halde doğacak zarardan müdürler sorumlu olacak. Tek kişilik limitet şirket, bir tür değil, limitet şirketin bir sınıfı olacak. 
     Ortaklar limitet şirketin borçlarından sorumlu olmayacak, sadece taahhüt ettikleri esas sermaye paylarını ödemek ve şirket sözleşmesinde öngörülen ek ödeme ve yan edim yükümlülüklerini yerine getirmekle yükümlü olacaklar. Limitet şirket, kanunen yasak olmayan her türlü iktisadi amaç ve konu için kurulabilecek. 
     Taslak, bir limitet şirketin kurulabilmesi için ortaklık sözleşmesinde bulunması gereken hususları bir madde altında topluyor. Buna göre kurucular, şirket sözleşmesine emredici kurullara aykırı olmamaları şartıyla, istedikleri hükümleri koyabilecekler. 
     Ortaklar, şirket sırlarını korumakla yükümlü olacaklar, bu yükümlülük şirket sözleşmesi veya genel kurul kararıyla kaldırılamayacak. Ortaklar, şirketin çıkarlarını zedeleyebilecek davranışlarda bulunamayacaklar. Kendilerine özel bir menfaat sağlayan ve şirketin amacına zarar veren işlemler yapamayacaklar. 
     Türk Ticaret Kanunu Tasarı Taslağı, yolcu taşımaya ilişkin yeni hükümler de getiriyor. Buna göre, sefer herhangi bir sebeple yapılamamış, yolcu da o sefer için saatinde gerekli yerde bulunamamışsa, yolcu takip eden seferlerden birinde seyahat edebilecek. Yolcuya sefer öneremeyen taşıyıcı, bilet ücreti ile bilet ücretinin 3 katı tutarında tazminat ödeyecek. Hareket gecikirse yolcu ücreti ve varsa zararını isteyebilecek. 
     Adalet Bakanlığı tarafından hazırlanan taslak, taşıma işlerini ayrı bir bölüm halinde ele alıyor ve bu konuyu tek bir çatı altında topluyor. Bu düzenleme çerçevesinde kara yolu ve demiryoluyla yapılan eşya taşımaları, yolcu taşımaları, taşıma eşyası taşıması, değişik tür araçlarla yapılan taşımalar ve taşıma işleri yüklenicileri hakkında ortak kuralları belirliyor. Böylece demiryolu taşımacılığı da ilk defa kapsam içine alınıyor. 
     Taşımadan doğan tüm talep hakları bir yılda zaman aşımına uğrayacak. Bu süre eşya taşımasında eşyanın gönderilene teslimi, yolcu taşımasında yolcunun varma yerine ulaşma tarihinden başlayacak. Eşya tamamen zayi olmuş veya yolcu ulaşamamışsa zaman aşımı süresi eşyanın teslimi ve yolcunun ulaşması gerekli olan tarihten itibaren başlayacak. 
     Eşya taşıma senedi taraflardan birinin talebi üzerine düzenlenecek. Tehlikeli eşya taşınacaksa, gönderen taşıyıcıya açık ve anlaşılır bir içerikte ve yazılı şekilde tehlikenin türü ve gerekiyorsa, alınması gereken önlemler konusunda zamanında bildirimde bulunmakla yükümlü olacak. 
     Eşyanın niteliği kararlaştırılan taşıma dikkate alındığında ambalaj yapılmasını gerektiriyorsa, gönderen eşyayı hasardan koruyacak ve taşıyıcıya zarar vermeyecek şekilde ambalajlamak zorunda olacak. Yükleme ve boşaltmayla ilgili olarak durumun gereklerine göre belirlenecek makul bir süre için ayrıca bir ücret istenemeyecek. Taşıyıcı, makul bir süreden daha fazla beklerse, uygun bir ücrete bekleme ücreti hak kazanacak. 
     Gönderen kusuru olmasa da yetersiz ambalajlamadan ve işaretlemeden tehlikeli malın niteliği hakkında bildirimde bulunmamaktan ve bazı bilgi-belge eksikliklerinden kaynaklanan taşıyıcının zararlarıyla giderlerini tazminle yükümlü olacak. Gönderen taşıma sözleşmesini her zaman feshedebilecek. Gönderen sözleşmeyi feshederse, taşıyıcı ücret talep edebilecek. Taşıma ücreti, eşyanın tesliminde ödenecek. Taşıyıcı, taşıma ücretinden başka eşya için yapılan ve durum ile şartlara göre gerekli giderleri de isteme hakkına sahip olacak. 
     Eşyanın gönderilene teslimi kararlaştırılan bir bedelin ödenmesi şartına bağlanabilecek. Taşıyıcı eşyayı kararlaştırılan sürede, bir süre kararlaştırılmamışsa şartlar dikkate alındığında özenli bir taşıyıcıya tanınabilecek, makul bir süre içinde teslim etmekle yükümlü olacak. Eşya taşıma süresini izleyen 20 gün içerisinde teslim edilmezse hak sahibi ona zayi olmuş gözüyle bakabilecek. Sınır ötesi taşımalarda bu süre 30 gün olacak. 
     Taşıyıcı, eşyanın taşınmak üzere teslim alınmasından teslim edilmesine kadar geçecek süre içinde eşyanın zayi veya hasarından veya teslimindeki gecikmeden doğan zarardan sorumlu olacak. Zayi, hasar veya gecikme taşıyıcının azami özeni göstermesine rağmen kaçınamayacağı ve sonuçlarını önleyemeyeceğini hallerden ileri gelmişse, taşıyıcı sorumluluktan kurtulacak. 
     Taşıyıcı, eşyanın tamamen veya kısmen kaybolmasından dolayı tazminat ödemekle sorumlu tutulduğunda, bu tazminat eşyanın taşınmak üzere teslim alındığı yer ve zamandaki değerine göre hesaplanacak. 
     
     EV VEYA BÜRODAKİ EŞYALARIN TAŞINMASI 

     Bir evden, bürodan veya benzeri bir yerden alınan eşyaları benzeri bir yere taşıyan taşıyıcının kaybolma veya hasar sebebiyle sorumluluğu taşıma sözleşmesinin ifası için gerekli olan yükleme hacminin metreküpü başına 2000 Türk Lirası ile sınırlı olacak. 
     Eşyanın kaybolmasından veya hasara uğramasından doğan talep hakları, kaybolma veya hasar açıkça görülüyorsa eşyanın teslimini takip eden 3 iş günü içinde veya açıkça görülmüyorsa teslimi takip eden 14 iş günü içinde taşıyıcıya ihbar edilmemişse sona erecek. 
     
     YOLCU TAŞIMA 

     Taslakla, ilk defa yolcu taşımaya ilişkin hükümler getiriliyor. 
     Yolcu, taşıyıcı tarafından konulan kurallara uymak zorunda olacak. 
     Sefer herhangi bir sebeple yapılamamış, yolcu da o sefer için saatinde gerekli yerde bulunamamışsa, takip eden seferlerden birinde seyahat edebilecek. Yolcuya izleyen seferlerde yer vermek taşıyıcı yönünden imkansız olduğu veya büyük bir yük oluşturduğu takdirde, taşıyıcı bu yükümlülükten kurtulacak. Yolcuya sefer öneremeyen taşıyıcı, bilet ücreti ile bilet ücretinin 3 katı tutarında tazminat ödeyecek. Seferin yapılamamasında taşıyıcının kusuru bulunmayan hallerde yolcu aynı şartlarda kendisine önerilen seferi haklı bir sebep olmaksızın reddederse taşıma ücretini ödeyecek. 
     Madde gerekçesinde yürürlükteki yasanın yolcunun belli vakitte hareket yerinde hazır bulunmaması halinde, ondan sonraki araçla seyahat etme hakkı tanıdığını, bu hükmün taşıyıcıya belli bir sefer için yer ayırtmış bulunan yolcuya izlenen seferlerde hatta yolcunun hareket yerine geldiği ilk seferde yer vermek zorunluluğu yüklediği belirtildi. Gerekçede, ''Bu hüküm menfaatler dengesine olduğu kadar gerçeğe de uymuyor. Yolcu taşıma işletmeciliğinin ulaştığı düzeyi dikkate almıyor. Bugün yer ayırttığı sefere gelmeyen yolcuya izleyen seferlerde yer verebilmek taşıyıcı yönünden güç hatta çoğu kez olanaksızdır. Bu sebeple yolcunun izleyen seferlerden birinde seyahat etme hakkı seferin herhangi bir sebeple zaten yapılamaması haline özgülenmiştir'' denildi. 
     
     EŞYADAN TAŞIYICI SORUMLU OLACAK 

     Hareket gecikirse yolcu, sözleşmeden cayıp ödediği ücreti ve varsa zararını isteyebilecek. Gecikmeye rağmen yolculuğu yapmışsa, sadece gecikmeden doğan zararının tanzimini isteyebilecek. Taşıyıcı herhangi bir sebeple amaçlanan yere geç ulaşır ve yol değiştirirse yolcu tazminat isteyebilecek. 
     Yolcu, bagajı ve kişisel eşyası için ücret ödemeyecek. Yolcunun yanında bulunan eşyadan taşıyıcı sorumlu olacak. 
     Yolcu taşıması Ulaştırma Bakanlığı'nca bir yönetmelikle düzenlenecek. Yönetmelikte, araç ile sürücüyü ilgilendirenler de dahil olmak üzere her konuda yolculuğun güvenliğini, ses, yer ve çevre temizliğini ve diğer gerekli hususları sağlayıcı önlemler belirtilecek. 
     Taslakla, deniz ticareti ile deniz kazaları, kurtarma, çarpma, gemi alacakları da tekrar düzenlendi. 
     
     SİGORTA HUKUKU 

     Taslak, sigorta hukuku alanında da yeni düzenlemeler getiriyor. Buna göre prim daha kısa zaman dilimlerine göre hesaplanmamışsa, sigorta dönemi bir yıl olacak. Sigortalı, prim miktarında karşılayamayacağı değişiklikler olursa, sözleşmeyi sona erdirebilecek. Sigortacı da, sözleşmeyi feshetmesini veya caymasını haklı gösterecek şartların varlığında sözleşmenin tamamını feshedebilecek veya cayabilecek. Sigortacının iflası halinde sigorta sözleşmesi sona erecek. Sözleşme sona erdiğinde işlemeyen günlere ait ödenmiş primler sigortalıya iade edilecek. 
     Sigortacı ve acentesi, sigorta sözleşmesinin kurulmasından önce yapılacak sözleşmeye ilişkin tüm önemli bilgileri, sigortalının haklarını, sigortalıya yazılı olarak bildirecek. Ayrıca poliçeden bağımsız olarak sözleşme süresince sigorta ilişkisi bakımından önemli sayılabilecek olayları ve gelişmeleri sigortalıya yazılı olarak bildirecek. 
     Aksine sözleşme yoksa, sorumluluk sigortası dışındaki sigortalarda sigorta süresi içinde yapılan kısmi tazminat ödemeleri, sigorta bedelinden düşülecek. Kısmi zarar hallerinde taraflar sözleşmeyi feshedebilecek, ancak sigortacı fesih hakkını kısmi tazminat ödemesinden sonra kullanabilecek. 
     
     HAYAT SİGORTASI 

     Bir kimsenin hayatı, bir veya birkaç sigortacı tarafından çeşitli bedeller üzerine sigorta ettirilebilecek. Sigortalı kişi olabileceği gibi bir grup da olabilecek. Yenilemeler de dahil olmak üzere beşinci yıldan sonra beyan yükümlülüğü ihlalleri nedeniyle sözleşme sona erdirebilme hakkı ilke olarak kaldırıldı. 
     Bir yıl prim ödemiş olan sigortalı, bazı uygulamalardaki 3 yıl bekleme süresi yerine istediği zaman sözleşmeyi sona erdirebilecek. Bu hüküm, ödünç verme ve pirim ödenmesinden muafiyet durumunda da uygulanacak. 
     Yenilemeler de dahil olmak üzere en az 3 yıldan beri devam eden ve ölüm güvencesi veren bir sözleşmede bu süreden sonra sigortalı intihar ederse sigortacı, sigorta bedelini ödeyecek. 
     Sigorta ettiren, sigorta bedelini ödeme borcunun doğması amacıyla sigortacıyı öldürür veya öldürülmesine suç ortaklığı ederse, sigortacı bedel ödeme borcundan kurtulacak. 
     
</TEXT>
</DOC>
