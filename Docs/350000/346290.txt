<DOC>
<DOCNO> 346290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun08.html </URL>
<DATE> 2005/05/27/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD, Kuran'a 5 olayda hakaret edildiğini kabul etti 
</HEADLINE>
<TEXT>

     ABD Savunma Bakanlığı Pentagon , Guantanamo üssünde Amerikan askerlerince Kur’an-ı Kerim’e hakaret edildiği yönündeki iddiaların ayrıntılarıyla araştırıldığını ve beş olayda kutsal kitaba "yanlış davranıldığının" belirlendiğini bildirdi. 
     Guantanamo üssü komutanı Tuğgeneral Jay Hood, düzenlediği basın toplantısında, Küba’daki Guantanamo üssünde Kur’an-ı Kerim ile ilgili 13 olayın belirlendiğini, ancak Kur’an-ı Kerim’in tuvalete atıldığına 
     dair "güvenilir bir kanıtın" bulunmadığını açıkladı. 
     Kutsal kitaba hakaret edildiği yönünde 2002 başlarından bu yana ellerine ulaşan 13 şikayetin incelendiğini belirten Hood, bunlardan sekizinin asılsız olduğuna karar verildiğini, beş olayda ise Kur’an’a karşı "yanlış davranıldığının" anlaşıldığını söyledi. 
     Hood, 10’una gardiyanların, 3’üne sorgu görevlililerinin karıştığı bu 13 olayın "çözüldüğünü" söyledi. 
     Pentagon’daki basın toplantısında Hood, Kur’an-ı Kerim’e nasıl "yanlış davranıldığı" konusunda ayrıntı vermedi, ancak olaylardan üçünde sorumluların çok büyük ihtimalle kasıtlı davrandığı, ikisinde ise kasıt olmadığı sonucuna varıldığını anlattı. 
     Ancak Hood, İslam dünyasında infial uyandıran, bir olayda kutsal kitabın tuvalete atıldığı iddiasını doğrulayacak inanılır hiçbir kanıt bulunmadığını söyledi. 
     Tuğgeneral Hood’un bu açıklaması, Guantanamo’da Kur’an-ı Kerim’e saygı gösterilmediği olaylar bulunduğunun Pentagon tarafından ilk defa kabul edilmesi anlamına geliyor. 
     Pentagon sözcüsü Larry Di Rita, kısa bir süre önce, "Guantanamo’da Kur’an-ı Kerim’e hakaret edildiğini iddia eden tutukluyla görüştüklerini ve tutuklunun böyle bir şeyin olmadığını söylediğini" belirtmişti. 
     Beyaz Saray sözcüsü Scott McClellan da açıklamasında, Guantanamo’daki tutukluların Kur’an’ı Kerim’e hakaret edildiği yönündeki iddialarının temelsiz olduğunu, yalan söylemenin ve asılsız iddialar ortaya atmanın El Kaide’nin kullandığı yöntemlerden biri olduğunu söylemişti. 
     Guantanamo’daki tutsaklardan bazıları, gardiyanların Kur’an-ı Kerim’e defalarca hakaret ettiğini ileri sürmüş, tutsaklardan biri de kutsal kitabın tuvalete atıldığını iddia etmişti. 
     Bu iddianın Newsweek dergisinde yayımlanmasının ardından Afganistan’da çıkan olaylarda en az 16 kişi yaşamını yitirmişti. 
     Dergi, daha sonra yeterli kanıt olmadan yayımladığını belirttiği haberini geri çekmişi. 
     
</TEXT>
</DOC>
