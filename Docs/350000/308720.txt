<DOC>
<DOCNO> 308720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonyas07.html </URL>
<DATE> 2005/01/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yoğurt suyu vitamin deposu 
</HEADLINE>
<TEXT>

     Demet ÖZTÜRK DHA 

      YOĞURDUN suyunda bulunan ve Türkiye'de eksikliği en fazla görülen vitaminlerden biri olan Riboflamin B2 vitaminin sağlık açısından son derece yararlı olduğu bildirildi. 
     Erciyes Üniversitesi Atatürk Sağlık Yüksek Okulu Beslenme ve Diyetetik Bölümü Öğretim görevlisi Dr. Nurten Budak, yoğurdun görünümü ve lezzetini artıracağı düşüncesiyle suyunun dökülmesinin yanlış olduğunu söyledi. Dr. Budak, "Yoğurdun suyuna sarı ve yeşilimsi rengi veren B2 vitaminidir. Yoğurdun suyunun dökülmesi ile sağlık açısından son derece yararlı olan bu vitamin de boşa gitmektedir. Bu nedenle yoğurt suyu kesinlikle dökülmemelidir. Yoğurdun suyunun mutlaka dökülmesi gerekiyorsa, süzülüp, yemeklere katılmalıdır'' dedi. 
     B2 vitamini eksikliğinin, göz ve ağız kenarlarında çatlamalar ve yaralara neden olduğunu ifade eden Budak, "B2, Türkiye'de eksikliği en fazla görülen vitaminlerden biridir. Bu nedenle yoğurt suyunun değerlendirilmesi sağlık açısından önemlidir. B2 vitamini, vücuttaki protein, karbonhidrat ve yağlarla etkileşim içine girerek, onların kullanılmasını kolaylaştırır. Böylece vücut bunlardan daha çok yarar sağlar'' dedi. 
     
     KOLA YERİNE AYRAN 
     Dr. Budak, ayranın içindeki yoğurt bakterilerinin antikanserojen etkisiyle kanser başlangıcını önlediği ve tümör gelişimini gerilettiğini de söyledi. Ayranın hayli zengin bir içeriğe sahip olduğunu söyleyen Budak, şunları söyledi 
     "Ayran, kalsiyum ve potasyum içermesi nedeniyle özellikle kemik ve dişlerin oluşumuna olumlu etki yapar. Ayran ayrıca, A, B12, D, B2 ve B6 vitaminleri ile protein deposudur. Ayran, kolestrerol miktarının azaltılmasının yanısıra, toksit maddelerin notralizasyonunu sağlar, vücudun sıvı dengesini korur. Bu nedenle, yoğurt suyu ayran olarak da değerlendirilebilir'' 
     
</TEXT>
</DOC>
