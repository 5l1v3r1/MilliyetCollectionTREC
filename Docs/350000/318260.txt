<DOC>
<DOCNO> 318260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy30.html </URL>
<DATE> 2005/02/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Enerji Bakanlığı'nda soruşturma... Güler Halının altına tozu süpürmedik 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bakanlığında yürütülen soruşturma ile ilgili olarak zamanında gereğini yaptıklarını bildirerek, ''Halının altına tozu süpürmedik'' dedi. 
     Sıvılaştırılmış Petrol Gazları Piyasası Yasa Tasarısı'nın görüşmeleri sırasında söz alan CHP Adana Milletvekili Tacidar Seyhan, Enerji ve Tabii Kaynaklar Bakanlığı'nın bazı bürokratları ile ilgili olarak yürütülen soruşturmaya değindi. Seyhan, soruşturmaya uğrayan bir bürokratın atama kararnamesinin Cumhurbaşkanlığı'ndan geri dönmesine karşın atamada ısrarcı olunduğunu ve bu kişinin, iddialar söz konusu iken yönetim kurulu üyeliğine atandığını söyledi. 
     Seyhan'ın sözleri üzerine söz alan Enerji ve Tabii Kaynaklar Bakanı Güler, soruşturulan bürokratları ''çalışkan oldukları için göreve getirdiklerini'' bildirdi. Bu kişilerin gerçekten de iyi çalıştıklarını, kamunun kar etmesini sağladıklarını ifade eden Güler, ''Yargı süreci devam ediyor. Kirli değil daha bu arkadaşlar, henüz yargı kararı yok. İşi ciddiyetle takip ediyoruz. Süreç bitsin şeffaflığımız gereği her türlü açıklamayı yapacağız. Şimdi konuşmak istemiyorum, devlet adamlığı ciddiyeti yargı süreci devam ederken konuşmamayı gerektirir'' diye konuştu. 
     ''Hissettiğimiz an gereğini yaptık'' diyen Bakan Güler, ''halının altına tozu süpürmediklerini'' kaydetti. Güler, bu konunun siyasi mecraya çekilmesinin yanlış olduğunu da ifade ederek, ''Alınganlığımız yok. Biz AK Parti'yiz, tertemiz geldik, tertemiz gideceğiz'' dedi. 
     Kararnamenin Cumhurbaşkanlığı'ndan üç kez değil, iki kez geri döndüğünü de belirten Güler, ''Bir yerden imzalanacağı haberi geldiği için ikinci kez gönderdik'' diye konuştu. 
     Bakan Güler, çok önemli çalışmalar gerçekleştirdiklerini söyledi ve ''Meyveli ağacı taşlarlar, kavak ağacı taşlanır mı Kadromla iftihar ediyorum'' dedi. 
     Bu konuşma üzerine tekrar kürsüye gelen CHP'li Seyhan, Bakan Güler'in ''Temmuz ayında düğmeye basıldığını'' söylemesine karşın soruşturulan bir bürokratın Ağustos ayında bir başka kamu kurumunun yönetim kurulu üyeliğine atandığını belirtti. Bakan Güler'in, bunu açıklarken de ''O kurum özelleştirme kapsamında'' demesini Seyhan, ''Yani 'ben yapmadım da bir başka bakan yaptı' demek istiyor'' sözleriyle eleştirdi. 
     
</TEXT>
</DOC>
