<DOC>
<DOCNO> 333275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun34.html </URL>
<DATE> 2005/04/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Molivyatis'in Türkiye ziyareti Yunanistan'ı böldü... 
</HEADLINE>
<TEXT>

     Yunanistan Hükümet Sözcüsü Teodoros Rusopulos, Dışişleri Bakanı Petros Molivyatis'in ''Ankara ziyaretini mükemmel bir biçimde tamamladığını'' söyledi. 
     Rusopulos yaptığı basın toplantısında, Molivyatis'in Ankara ziyareti ve Ege'deki gelişmelere ilişkin soruları yanıtladı. 
     Gazetecilerin, Molivyatis'in Ege'deki gelişmeler üzerine Ankara'dan ayrılmayarak görüşmeleri sürdürme kararıyla ilgili soruları üzerine Rusopulos, ''Molivyatis'in bu yaklaşımının ve girişimlerinin krize dönüşebilecek bir olayın olumlu bir biçimde sonlandırılmasını sağladığını'' belirtti. 
     Rusopulos, ''Türkiye ile Yunanistan arasında Kardak çevresinde 'asker ve milli egemenlik sembolleri' bulundurmama yönünde gayri resmi anlaşma yapılmış olup olmadığına'' ilişkin soruya ise ''Böyle bir anlaşma olup olmadığını bilmiyorum. Eğer varsa, bu ulusal çıkarlarımıza hizmet etmiyor'' yanıtını verdi. 
     Sorular üzerine Kardak'taki olayların ''işgal'' olarak nitelenmesinin milli bir konudaki çabalara katkısı olmadığına dikkati çeken Rusopulos, Yeni Demokrasi Partisi YDP hükümetinin Ege'de güvenlik ve karşılıklı anlayış ortamının yerleşmesini arzu ettiğini ve bu yönde çalıştığını vurguladı. 
     Rusopulos, ''Ankara'nın da aynı yaklaşımı paylaşıp paylaşmadığı'' sorusuna ise ''Bir dereceye kadar evet. Siyasi temaslarda taraflar daha barışçı bir gelecekten bahsediyor, ama bunun teyit edilmesi gerekiyor'' karşılığını verdi. 
     ''Bu sabah 20 Türk savaş uçağının orta Ege'deki Andros adası çevresinde Yunan hava sahasını ihlal ettiği'' iddiasına da değinen Rusopulos, ''bu tür hareketlerin iki ülke arasındaki güven ortamının geliştirilmesine katkısı olmadığını'' söyledi. 
     Rusopulos yine bir soru üzerine, ''Ege'ye giren Türk uçakları konusundaki uygulamanın, 30 yıldır devam eden uygulama olduğunu ve değişmediğini'' kaydetti. 
     
     YUNAN BASINI 
     Bu arada Yunan basını, ''Molivyatis'in Ankara ziyaretinin 'Türkiye'nin yarattığı suni gerginlik' nedeniyle ağır bir şekilde gölgelendiğini'' öne sürdü. 
     Yunan basın-yayın organları, ''Molivyatis'in izlediği sessiz, ancak sonuç verici diplomasinin takdir edildiğini, ama Yunan kamuoyunun 'Türk ihlallerine' karşı hiçbir tepki gösterilmemesini hayretle karşıladığını'' belirtti. 
     Kardak çevresindeki, 1996 krizine benzettikleri olayların ''askeri kurulu düzenle Türk hükümeti arasındaki çekişmeden'' kaynaklanmış olabileceği yorumunu da yapan basın-yayın organları, ''ortaya çıkan gerginliğin Atina'ya geçmişte kalmış anıları tekrar yaşattığını'' savundu. 
     Basın-yayın organları, ''milli konular alanında rahat görünen hükümetin, Ankara'da Türk-Yunan yakınlaşmasından bahsedilmesi gerekirken, kendisini Türk ve Yunan savaş gemilerinin Yunan karasularından aynı anda çekilmesi müzakereleri yaparken bulduğunu'' da belirtti. 
     
</TEXT>
</DOC>
