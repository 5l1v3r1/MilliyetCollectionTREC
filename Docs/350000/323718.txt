<DOC>
<DOCNO> 323718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy29.html </URL>
<DATE> 2005/03/14/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Cemil Çiçek, yeni TCK hakkındaki eleştirileri yanıtladı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, yeni Türk Ceza Kanunu'nun TCK özü itibariyle doğru bir yasa olduğunu belirterek, ''Yepyeni bir bina yaptık. Eski binadan yeni binaya geçerken ister istemez bazı eşyalarınız bu yeni binaya uymaz. Bunlara bakarak binanın tümünü görmemezlikten gelmek doğru olmaz'' dedi. 
     Çiçek, Bakanlar Kurulu toplantısında ele alınan konulara ilişkin açıklamalarının ardından, gazetecilerin sorularını yanıtladı. 
     Yeni TCK'nın 1 Nisan'da yürürlüğe girmesinin durdurulması ve bir süre ertelenmesi yönünde bazı talepler bulunduğu anımsatılarak, böyle bir konunun gündemde olup olmadığı sorusuna Çiçek, bir iktidar için netameli yasaların temel yasalar olduğunu, kimseyi memnun etmenin de mümkün olmadığını ifade etti. 
     İktidarların hep işin kolayına kaçtıklarını, yepyeni bir kanun yapmak yerine her ihtiyaç olduğunda 3-5 madde değiştirme yoluna gittiklerini anlatan Çiçek, TCK'nın 1926'dan bu yana 60, Ceza Muhakemeleri Usulü Kanunu'nun 32'den fazla maddesinin değiştirildiğini kaydetti. 
     ''Artık bu yasaların bütünlüğü kalmamıştır, delik deşik olmuştur. Her ihtiyaç olduğunda birkaç madde değişiklik yapılarak o gün kurtarılmaya çalışılmıştır'' diyen Çiçek, bugün işin bu şekilde yürütme imkanı kalmadığını belirtti. 
     Çiçek, Türkiye ile ilgili müzakere tarihi verilmesi için 6 yasanın 17 Aralık'a kadar çıkarılmasının şart koşulduğunu ifade ederek, çıkarılan yasaları, TCK, Ceza Muhakemesi Kanunu, cezaların infazını öngören kanun, istinaf mahkemeleri ile adli kolluk kurulmasını öngören kanun ile Dernekler Kanunu'nun bazı maddelerini değiştiren kanun olarak sıraladı. 
     ''Çıkarılması gereken yasa 6 gibi gözükse de bu kendi içinde 13 yasadır'' diyen Çiçek, Türkiye'de adli yargılamanın 3'lü sisteme geçeceğini, bu sistemle yargının iş yükünün azalacağını, bundan böyle bazı suçların Yargıtay'a kadar gelmeyeceğini, istinaf mahkemelerinde çözümleneceğini anlattı. 
     
     ''KİM NE DİYECEKSE 20 SENEDİR DEMELİYDİ'' 
     TCK ile ilgili düzenlemenin 1985'te gündem geldiğini, işbaşına gelen hükümetlerin bu alanı düzenleme ihtiyacını bu yıldan itibaren duyduklarını ancak tasarının yasalaştırılamadığını belirten Çiçek, ''Tasarı, 1985 yılından beri tartışmaya açık. Kim ne diyecekse 20 senedir demiş olması gerekir'' diye konuştu. 
     Göreve geldiğinden beri çıkardıkları yasaları konuların taraflarına göndermeye çalıştıklarını ve Adalet Bakanlığı'nın internet sitesine koyduklarını belirten Çiçek, 12 Mayıs 2003'te TBMM'ye sundukları TCK Tasarısı'nın yasalaşma süreci hakkında bilgi verdi. 
     Konu ile sadece Yargıtay ile kadın kuruluşlarının ilgilendiğini belirten Çiçek, şöyle konuştu 
     ''Yepyeni bir bina yaptık. Eski binadan yeni binaya geçerken ister istemez bazı eşyalarınız bu yeni binaya uymaz. Giriş çıkışlarda bazı eşyalarınız zedelenebilir. Bunlara bakarak binanın tümünü görmemezlikten gelmek doğru olmaz. Bu yasa, özü itibariyle doğru bir yasadır. Eksiklikleri yok mu İnsanların yaptığı her eserde mutlak surette eksiklik olur.'' Çiçek, yasaların 1 Nisan'da yürürlüğe gireceğini belirterek, eksikliklerin Yargıtay içtihatlarıyla veya yeni yasalarla giderileceğini anlattı. Çiçek, yasaların yürürlük tarihinin de görüş alarak belirlendiğini ifade etti. 
     
</TEXT>
</DOC>
