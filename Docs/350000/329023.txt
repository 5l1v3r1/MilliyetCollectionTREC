<DOC>
<DOCNO> 329023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo35.html </URL>
<DATE> 2005/03/31/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Fenerbahçe Kulübü'nden ilginç iddialar... 
</HEADLINE>
<TEXT>

     Fenerbahçe Kulübü, son dönemlerde kamuoyunda Fenerbahçe aleyhine bir kampanya başlatıldığı iddiasında bulundu. 
     Kulübün resmi internet sitesinden yapılan açıklamada, ''Trabzonspor Kulübü Başkanı Atay Aktuğ'un Berlin'de yaptığı açıklama ile başlayan, Galatasaraylı yönetici Ergun Gürsoy ile süren ve son olarak da Beşiktaş Kulübü Başkanı Yıldırım Demirören'in müdahil olduğu, Fenerbahçe aleyhine kamuoyunda bir kampanya başlatılmıştır. Bu kampanya, Fenerbahçe'nin tüm sportif branşlarda üst üste elde ettiği büyük başarıları engelleme, bir bakıma Fenerbahçe'nin yolunu kesme amacı gütmektedir'' denildi. 
     Açıklamada, şu görüşlere yer verildi 
     ''Kendi statlarında, taraftarlarının ölümle sonuçlanan olaylara karıştığı, İnönü Stadı'nda yaşananlar sonucunda ceza alarak seyircisiz maçlar oynamayı neredeyse alışkanlık haline getirenlerin, çaresizliklerini kulübümüze saldırarak kamufle etmeye çalışmaları acizliktir. İnönü Stadı'nda 'küfüre son' kampanyası başlatıp, bir doksan dakika dahi dayanamayanlar, kendilerine ve camialarına son iki yıldır küfürün uzak olduğu Sükrü Saraçoğlu Stadı'nı örnek alsınlar. 
     Sorumlu mevkilerdeki koltukları işgal edenlerin söylemleri ile eylemleri birbirine uygun olmalıdır. Beşiktaş Başkanı Demirören 'küfre hayır' kampanyası başlatıyor, ardından Akatlar Spor Salonu'nda yapılan FIBA Avrupa Ligi maçında taraftarlarının rakip kulüp başkanına ve camiasına yaptığı küfre engel olamayıp seyirci kalarak, söylem, eylem çelişkisi yaşıyor.'' Fenerbahçe Kulübü'nün, küfür edenlerin ve kaba kuvvet kullananların her zaman karşısında olduğu vurgulanan açıklamada, ''Fenerbahçe Kulübü, eylemleri ile hiçbir zaman göstermelik kampanyaların değil, gerçeklerin yanında olduğunu da bugüne kadar kanıtlamıştır'' ifadeleri yer aldı. 
     
     ''FENERBAHÇE, ÜLKE SPORUNUN YÜZ AKI'' 
     Fenerbahçe Kulübü'nün açıklamasında, son yıllarda kulüpte tesisleşme yönünde dev adımlar atıldığı ve birbirinden büyük projeler birer ikişer hayata geçirilerek herkesin gıpta ettiği bir düzeye ulaşıldığı vurgulanarak, ''Başta futbol olmak üzere, faaliyet gösterdiği tüm branşlardaki üstün başarılar, bireysel performanslarla Fenerbahçe Kulübü sadece camiasının değil, ülke sporunun da örnek kulübü ve yüz akı olmuştur. Kulüp yapısının çağdaş yönetime ulaşması, mali bakımdan Fenerbahçe'nin rakiplerine oranla kendi olanak ve dinamiklerini harekete geçirerek büyümesi, günden güne yücelerek hedefine emin adımlar atmış olması, doğal olarak bazı rakipleri ürkütmüş, tedirgin etmiş olabilir'' denildi. 
     Fenerbahçe'nin, özellikle ezeli rakiplerinin son günlerde yaşadığı bu heyecan, endişe, karamsarlık hatta hezeyanı bir yere kadar anlayıp kabul edebileceği kaydedilen açıklama, şöyle devam etti 
     ''Ancak Fenerbahçe Kulübü'nün sportif alandaki başarılarını önlemek, hatta durdurmaya çalışmak için gösterilen aşırı çaba, yaratılmaya çalışılan kaos ve kriz ortamları, Türk sporunun geleceğini tehdit ve temlik eder boyuta ulaşmıştır. 
     Fenerbahçe, futbolda geçen sezonu şampiyon bitirdi. Bu sezonun da şampiyonluktaki en büyük favorisi. Basketbolde bayan ve erkek takımlarımız Avrupa Dörtlü Finali'nde mücadele verecek. 2008 Pekin Olimpiyat Oyunları'nda bokstan yüzmeye, atletizmden küreğe kadar birçok bireysel branşta Fenerbahçeli sporcular madalya mücadelesi vererek ülke sporuna katkıda bulanacaktır. 
     Fenerbahçe yönetimi, sporcusu, taraftarı ile birlikte el ele vermiş, hedeflerine ulaşabilmek için çağdaş yönetimi ile 'Büyük yürüyüş' başlatmıştır. Bu yürüyüşün rakiplerimizi tedirgin etmesi, ne kadar doğalsa kendi yetersizliklerini hezeyanları ile birleştirerek beceriksizliklerini kin, şiddet ve nefretle perdelemeye çalışmaları tek kelime ile sportmenlik dışı davranıştır. 
     Türk sporunun geçmişine bir göz atan şunu rahatlıkla görecektir ki Türk sporuna nifak tohumu ekenler çıkacak fırtınada sporun kutsallığını zedeleyenler evrensel dengelerini bozmaya çalışanlar en büyük zararı bizzat kendi camialarına yaşatacaklardır.'' 
     
</TEXT>
</DOC>
