<DOC>
<DOCNO> 327111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur01.html </URL>
<DATE> 2005/03/25/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Çifte cinayet zanlısına dokuz kurşun 
</HEADLINE>
<TEXT>

     Adem GÜVEN DHA 

      İZMİR'in Karşıyaka İlçesi'nde CD satıcısı Uğur Cevahir ve İsmail Sayım'ın katil zanlısı olarak polisin bir yıldır aradığı Abdül Balcı, kurşun yağmuruna tutularak öldürüldü. Vücuduna isabet eden 9 kurşunla yaşamını yitiren Abdül Balcı, lokal binasının merdivenlerine yığılıp kaldı. 
     Olay, bugün saat 03.00 sıralarında 1615 4 sokaktaki Bayraklı Çiçek Mahallesi Sosyal Kültür Yardımlaşma Derneği Lokali merdivenlerinde meydana geldi. Vatandaşların silah sesi duydukları ihbarı üzerine harekete geçen polis, olay yerine gitti. Çevrede önlem alan polis, iki katlı binanın üst katındaki lokale çıkan dış merdivenlerde 28 yaşındaki Abdül Balcı'nın cesedini buldu. Geçen27 Nisan 2004'de CD satıcısı Uğur Cevahir'i, 8 Ocak 2005'te ise maddi hasarlı trafik kazası sonrasında çıkan kavgada İsmail Sayım'ı tabancayla vurarak öldürdüğü iddiasıyla polisce aranan, çeşitli suçlardan sabıkalı Abdül Balcı'nın vücudunda dokuz kurşun yarası tespit edildi. Abdül Balcı'nın da tabancasını çektiği fakat ateşleyemediği anlaşıldı. 
     Lokalin oturma bölümünde de masaların dağınık olması cinayet öncesi bir tartışma yaşandığını ortaya koydu. Olayın haraç istenmesi yüzünden çıktığına ilişkin bilgilere ulaşan polis, cinayetle ilgili 3 kişiyi arıyor. 
     
</TEXT>
</DOC>
