<DOC>
<DOCNO> 342832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/dunya/dun02.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların itirazları BM'de 
</HEADLINE>
<TEXT>


TAKİ BERBERAKİS Atina 


Kıbrıs Rum Kesimi lideri Tassos Papadopoulos'un, Annan Planı ile ilgili çeşitli konularda 10 ayrı itirazı olduğu, bu itirazların ve yapılması istenen değişikliklerin bugün BM'ye iletileceği bildirildi. Yunan basını, Papadopulos'un temsilcisi olarak New York'a giden Tassos Cionis'in, istenen değişiklikleri BM Genel Sekreter Yardımcısı Kieran Prendergast'a "sözlü olarak bildireceğini" yazdı. Elefteros Tipos gazetesi, Papadopulos'un, Annan Planı'na 10 itirazın 8 konu başlığı altında toplandığını yazdı. Gazeteye göre başlıca itirazlar şunlar Göçmenler, gayrimenkuller, Türk ordusunun çekilmesi, garantörlük anlaşmasının iptali, Türk tarafının toprak iadesi için takvim, geçici dönemlerin ayrıntılı dökümü, karar mekanizmaları planın işlerliği , çözüm planının uygulanması konusunda BM Güvenlik Konseyi'nin garanti vermesi. 


</TEXT>
</DOC>
