<DOC>
<DOCNO> 334381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun06.html </URL>
<DATE> 2005/04/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Talat taraftarları ile Beşiktaş taraftarları Lefkoşa sokaklarını doldurdu 
</HEADLINE>
<TEXT>

     KKTC'de bugün yapılan 7. cumhurbaşkanlığı seçimi, yüzde 69.58 katılım oranıyla bugüne kadarki en düşük katılımlı seçim oldu. 
     Katılım oranı ilk kez yüzde 70'in altında kaldı. 
     Yüksek Seçim Kurulu'ndan edinilen bilgiye göre, 1976 yılından itibaren yapılan toplam 6 seçimde, ilk seçim hariç katılım oranı yüzde 80'lerin üzerinde seyretti. 
     Kıbrıs Türk Federe Devlet döneminde 1976 yılında yapılan ve toplam bin 831 oyun geçerli sayıldığı seçimde katılım oranıysa yüzde 74.84 olarak gerçekleşti. 
     Geçerli oy sayısının 70 bin 361'e ulaştığı 1981 seçimlerinde katılım oranı yüzde 88.61 oldu. KKTC'nin kuruluşundan sonra 1985 yılında yapılan 3. cumhurbaşkanlığı seçiminde ise 78 bin 826 geçerli oy kullanıldı, katılım oranı da yüzde 85.73 olarak kayıtlara geçti. 
     Seçmenin sandığa ilgisi 1990 seçimlerinde doruğa ulaştı ve katılım oranı yüzde 93.48 oldu. İki turlu ilk seçimin uygulandığı 1995 seçimlerinde de katılım oranı yüzde 80'lerin üzerindeydi ve ilk tura katılım yüzde 85.13 olurken, 2. turda da katılım yüzde 80.12 olarak kayıtlara geçti. 
     KKTC'de 2000 yılında yapılan seçimlerde de katılım oranı yüzde 81.02 olmuştu. 
     
     2 GAZETE YASAKLANDI 
     Tüm liderler, seçim sonrasında yaptıkları açıklamalarda, KKTC'de bu sabah 08 00-18 00 saatleri arasında devam eden oy verme işlemi süresince ülke genelinde en ufak bir olayın meydana gelmemesinin memnuniyet verici olduğunu kaydettiler. 
     KKTC Yüksek Seçim Kurulu YSK , bu sabah iki gazetenin, seçim yasaklarını ihlal ettikleri gerekçesiyle oy verme işlemi bitene kadar satışını yasakladı. 
     YSK Başkanı Taner Erginel, yasakları ihlal eden başka gazetelerin de bulunduğu iddiaları üzerine, kendilerinin resen değil şikayet üzerine inceleme yaptıklarını ve söz konusu gazetelere ilişkin kendilerine yapılmış bir şikayet bulunmadığını açıkladı. 
     
     AYDIN DENKTAŞ KİMLİK GÖSTEREMEYİNCE OY KULLANAMADI 
     KKTC Cumhurbaşkanı Rauf Denktaş'ın eşi Aydın Denktaş, eşiyle birlikte Mahkemeler Binası'na geldi, ancak sabah oy kullanamadı. 
     Kimliğini yanında getirmediğini son anda fark eden Aydın Denktaş, öğleden sonra oy kullanabildi. 
     
     ÖNCE MAÇ, SONRA SEÇİM 
     KKTC'de bugün seçimler kadar yakından takip edilen bir diğer konu da Beşiktaş-Fenerbahçe derbisi oldu. 
     Maç ve seçim sonuçlarına ilişkin haberleri bir arada takip eden KKTC'liler, seçim sonuçları önceden belli olmasına rağmen maçın bitiminin ardından yoğun şekilde sokakları doldurdular. 
     Lefkoşa caddelerinde seçimden galip çıkan Talat için tezahürat yapanlarla Beşiktaş taraftarlarının galibiyet sevinci birbirine karıştı. 
     
</TEXT>
</DOC>
