<DOC>
<DOCNO> 342520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko14.html </URL>
<DATE> 2005/05/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan Türk turizminde ciddi bir patlama gerçekleştirdik... 
</HEADLINE>
<TEXT>

     Başbakan Recep Tayyip Erdoğan, Türk turizminde ciddi bir patlamayı gerçekleştirdiklerini ifade ederek, "Geçen yıl Türkiye’ye gelen turist sayısı 17.5 milyona çıktı" dedi. 
     Erdoğan, Şanlıurfa’da düzenlenen "1. GAP İş ve Yatırım Forumu"nun açılışında yaptığı konuşmada, bin yıllar boyunca medeniyete, bilime kültüre, insanlığa ev sahipliği yapmış bir bölgede bulunduklarını söyledi. 
     Dünyanın doğusundan batısına, kuzeyinden güneyine kadar her bölgesinde elde edilen birikimin ve ilerlemenin kaynağında bir şekilde bu bölgenin katkısı bulunduğunu ifade eden Erdoğan, bölgenin özelliğinin tarihinin çok eskilere gidiyor olmasından kaynaklanmadığını bildirdi. 
     Erdoğan, Dicle ve Fırat nehirlerinin suladığı ’Mezopotamya’ olarak anılan bu bölgenin dünyanın en verimli topraklarına sahip olduğuna işaret ederek, tarihte tarımın ilk kez yapıldığı bölgenin de bu topraklar olarak bilindiğini belirtti. 
     
     DİLLERİN, DİNLERİN, KÜLTÜRLERİN KAYNAŞTIĞI BÖLGE... 

     GAP’ın uygulandığı bölgeyi, farklı medeniyetlerin, renklerin, dillerin, dinlerin ve kültürlerin kaynaşıp bir arada barış içinde yaşadığı bölge olarak nitelendiren Erdoğan, şunları kaydetti 
     "Tüm bu zenginliklerine, dinamizmine karşın bu bölge bugün birçok problemle boğuşuyor. Bu işte net bir tezat var. Güneydoğu Anadolu Bölgesi’nde gelişmiş bir sanayi ve ticaret alt yapısı var. Verimli geniş araziler var. Su kaynağı var. Kaliteli tarımsal üretim var. 
     Kaliteli ucuz iş gücü var. Büyük ve hızla büyüyen bir pazar var. 
     Yatırım için sağladığımız gümrük vergisi, yatırım indirimi, KDV istisnası, kredi tahsisi, ulusal ve uluslar arası finansman imkanları gibi imkanlar var. Urfa’dan çıkıp Şam’a, Umman’a, Tahran’a ve daha bir çok ülkeye gidip gelme mümkün. Yatırım için en önemli kriter hammaddeye ve pazar yakın olmaktır. Yani ulaşım iyi olacak, inşallah 196 kilometrelik Şanlıurfa-Gaziantep otoyolu da bitmiş durumda. En kısa zamanda açılışını yapacağız. Belki bu yıl sonu belki 2006’nın ilk çeyreğinde...Böylece GAP, Akdeniz’e de açılmış olacak. GAP Hava Limanı da çok kısa sürede hizmete sunulmuş olacak." 
     
     "TÜRK TURİZMİNDE PATLAMA GERÇEKLEŞTİRDİK..." 

     Bölgeye turizm açısından bakıldığında dünyanın en cazip bölgelerinden birisi olduğunu kaydeden Erdoğan, Şanlıurfa, Mardin, Diyarbakır ve çevredeki tüm illerin tüm dünyanın ilgisini çekecek bir turizm potansiyeline sahip olduğunu anlattı. 
     Türk turizmine kongre, fuar, iş, termal, kültür ve inanç turizmini de ilave ettiklerine değinen Erdoğan, sözlerine şöyle devam etti 
     "Türk turizminde ciddi bir patlamayı gerçekleştirdik. Ve geçen yıl Türkiye’ye gelen turist sayısı 17.5 milyona çıktı. Bu yıl ise 20 milyonu inşallah yakalayacağız. Yeraltı zenginlikleri açısından da bölge eşsiz bir potansiyele sahip. GAP tüm bu imkanları, fırsatları altyapıyı bir arada yatırımcının önüne seriyor. Bunları yaparken, bir şeyi ihmal etmememiz lazım. O da nedir Devlet millet kaynaşmasıyla el ele vererek bu çalışmaları yürütmemiz gerekiyor. Merkez yani Ankara, valilerimiz, belediye başkanlarımız, tüm sivil toplum örgütlerimiz el ele vererek bu işi bitireceğiz. Fakat sudan bahanelerle asla bu yatırımları ertelemeye, kimsenin hakkı yoktur. Süratle bunları yapacağız." 
     
     "EMANETİ EN İYİ ŞEKİLDE KULLANABİLİYORSAK O ZAMAN KENDİMİZİ BAHTİYAR HİSSEDERİZ 

     Başbakan Recep Tayyip Erdoğan, "Emaneti en iyi şekilde kullanabiliyorsak o zaman kendimizi bahtiyar hissederiz. Ama bunları yerinde harcamıyorsak, bundan öncekilerin yaptığını aynı şekilde yapmış oluruz ki bunun bedeli ağırdır. Millet de bunun faturasını keser" dedi. 
     Başbakan Erdoğan, GAP İdaresi Başkanlığı tarafından Harran Üniversitesi Osmanbey Yerleşkesi’nde gerçekleştirilen "I. GAP İş ve Yatırım Forumu"nda yaptığı konuşmada, yapılan çalışmalarda bir yıllık kaybın bile bedelinin tarihe ödenemeyeceğini söyledi. 
     Bu bedelin sadece maddi bir bedel olmayacağını, bu süreçte Türk insanının yetişmesi, istihdamı ve kendisine olan özgüveninin artmasının da olacağını belirtti. 
     Erdoğan, şunları kaydetti 
     "Ama tembellik, asla bu işin mazereti olamaz. Kimse de bu tembelliği yapma hakkına sahip değildir. Biz bir otokontrol sistemiyle birbirini kontrol eden bir dayanışma içinde olacağız aynı zamanda... 
     Bundan hiçbir zaman biz hükümet olarak üzülmeyiz. Tam aksine biz bununla iftihar ederiz. Niye Ortak akıl böyle oluşacak da onun için, kolektif akıl böyle oluşacak da onun için... Eğer Türkiye’nin bir ucunda bir ihmal varsa bunu oradaki bir sivil toplum örgütü bize bildirdiği zaman biz bundan hiçbir zaman üzülmeyiz, tam aksine iftihar ederiz. Niye Benim vatandaşımın, sivil toplum örgütümün bu hassasiyeti var diye ama bunu belden aşağı vurma şeklinde yaptığınız zaman o ayrı... İş yapmak istiyorsak bunun yolu yordamı belli. Burada hepimizin sorumluluğu, mesuliyeti vardır. Her zaman bir şey söylüyorum. Biz başbakan olarak, bakan olarak geçiciyiz. Hiçbirimiz burada kalıcı değiliz. Bize verilmiş bir emanet var. Emaneti en iyi şekilde kullanabiliyorsak o zaman kendimizi bahtiyar hissederiz. Ama bunları yerinde harcamıyorsak, bundan öncekilerin yaptığını aynı şekilde yapmış oluruz ki bunun bedeli ağırdır. Millet de bunun faturasını keser." 
     
     GÜNEYDOĞU ANADOLU’DA 

     Bölgede 10 yıllar boyunca istenilen noktaya bir türlü ulaşılamamış olduğunu, Güneydoğu denildiği zaman akla işsizlik, yoksulluk, göç, çarpık kentleşme ve "yakın gelecekte yaşanılan üzücü olaylar" geldiğini aktaran Erdoğan, bunun nedeni olarak 10 yıllar boyunca ülkede istikrar olmaması olduğunu söyledi. 
     Artık, Güneydoğu Anadolu Bölgesi’nde yatırımın, üretimin, ihracatın, istihdamın önünde engeller kalmadığını dile getiren Başbakan Erdoğan, varsa bunları da kaldırmaya hazır olduklarını, bunun için varolduklarını kaydetti. 
     Türkiye artık bir istikrar, güven ortamını yakaladığını, Türkiye genelinde yatırımın, üretimin önünün açıldığını ifade eden Erdoğan, şöyle devam etti 
     "Biz hükümet olarak hiçbir zaman mazeret üretmiyoruz ama şunu da söyleyeyim. Her şey tozpembe değil, her şey yüzde 100 hallolmuş değil. 
     Bunu bir mazeret olsun diye söylemiyorum ama 3 Kasım 2002’de nasıl bir Türkiye’yi kucağımızda bulduğumuzu sizler de takdir edeceksiniz ve bu sorunların 3 senede 2 senede herhalde hallolamayacağını bilmemiz gerekir. Bugün bir yatırımın gerçekleştirilebilmesi, neticesinin alınabilmesi için ne kadar zamana ihtiyacımız olduğunu herhalde çok iyi bilmemiz lazım. GAP’a başladığından bugüne kadar 10 katrilyon lira harcanmış. Bizim göreve geldiğimiz ilk iki yılda bütçedeki toplam yatırım 11 katrilyon lira civarındadır. Bunun ne demek olduğunu herhalde çok iyi anlayacaksınız ama bunu parasal karşılığı nedir diye sorarsanız önceden 1 yapılmışsa bizim dönemimizde 5 yapılmıştır. Bunu da iftiharla söylüyorum." 
     
     "İŞİ OLMAYANLAR" 

     Gerek ulusal gerekse uluslararası yatırımlar için çok uygun bir ortam oluşturmak için geceli gündüzlü çalıştıklarını aktaran Başbakan Erdoğan, şunları söyledi 
     "Ama biz bütün bunları yaparken bakıyorsunuz ki bazı işi olmayan gruplar da Şanlıurfa’da milletin aklını karıştırmaya çalışıyor. İşi yok burada, işi olmadığı için acaba nereden iş çıkarabilirim bunun derdinde... Biz Türkiye’yi nasıl tarihteki o şanlı yerine taşırız diye koştururken onlar da bakıyorsunuz ki almışlar ellerine bir şey onlar da böyle koşturup duruyorlar ve şu andaki iktidarı ihaneti vataniyeyle suçlayacak kadar ihaneti vataniye içine giriyorlar. Bu milletin birbirine olan muhabbetini azaltıyor. Ülkeye kazandırılan bütün güzelliklere bunlar tarihte olduğu gibi istemezük... İşte bunlar da onlardan. Ne yaptın dediğin zaman hiçbir şey yok." 
     
     MAKRO EKONOMİK VERİLER 

     Erdoğan, 2004 yılında Şanlıurfa’da özel sektör yatırımlarının 60 milyon YTL civarında gerçekleştiğini ve Türkiye’de tüm makro ekonomik göstergelerde herkesi sevindiren gelişmelere şahit olunduğunu belirtti. 
     Başbakan Erdoğan, şöyle dedi 
     "Geçen yılın sonu itibariyle yerli ve yabancı toplam yatırıma baktığınız zaman 60 katrilyon lirayı aşmıştır. Bu bir güvenden, özgüvenden kaynaklanıyor. İstikrar gördüğü için bu yatırımları yapıyor. Enflasyon, büyüme, faiz, dış ticaret, turizme bakıyorsunuz başarılar elde edilmiş. Bazı sıkıntılar yok mu var... Küçük esnafımızın, orta ölçekli esnafımızın sıkıntıları var. Bütün bunlar bir yapısal değişim izliyor, bu değişimi getirirken maalesef sıkıntılar da oluyor ama olacak, aşacağız." 
     
     "HEPBİRLİKTE TAŞI TÜMSEĞE BİRAZ DAHA YAKLAŞTIRMAK ZORUNDAYIZ" 

     Başbakan Recep Tayyip Erdoğan, varolan sorunların zaman içinde çözüleceğini belirterek, "Hep birlikte biraz daha gayret etmek, biraz daha çaba harcamak, taşı tümseğe biraz daha yaklaştırmak zorundayız" diye konuştu. 
     Erdoğan, GAP İdaresi Başkanlığı tarafından Harran Üniversitesi Osmanbey Yerleşkesi’nde gerçekleştirilen I. GAP İş ve Yatırım Forumu’nda yaptığı konuşmada, artık özel sektörün yatırım yönünde mazereti kalmadığını kaydetti. 
     Başbakan Erdoğan, şunları kaydetti 
     "Teşvik Yasası’nı çıkardık. Ama tabii şikayetler oluyor. Şikayet hiçbir zaman bitmedi, bitmeyecek. Ne yaparsak yapalım, ne adım atarsak atalım bir başka şikayet... Bunun bitmesi mümkün değil. Ancak en son istişare istişare istişare bu noktaya kadar getirebildik. Şimdi artık bu şekliyle 49 ilimizde çalışmayı başlatmış olacağız ve tüm yatırımcılarımızı bu konuda hayırlısıyla adım atmaya davet ediyoruz. 
     Tabii ki bir takım sıkıntılar da var, bunları çok iyi biliyoruz. Özel sektör temsilcilerimizle sık sık bir araya geliyoruz ve bunların çözüm için de çalışıyoruz. Bu sorunlar zaman içinde, endişe etmeyin çözülecektir fakat, hep birlikte biraz daha gayret etmek, biraz daha çaba harcamak, taşı tümseğe biraz daha yaklaştırmak zorundayız." 
     
     GAP’A AYRILAN ÖDENEK 

     GAP’a yapılan kamu yatırımlarının 1990-2005 dönemi itibariyle yıllık seyri incelendiğinde toplam kamu kaynaklarından yılda ortalama yüzde 6.9 oranında pay ayrıldığının görüldüğünü anlatan Erdoğan, 2001 yılında GAP’ın toplam yatırımlar içindeki payı yüzde 4.9 iken, kendileri iktidara geldiği yıldan itibaren bunun artırıldığını söyledi. 
     GAP’ın toplam yatırımlar içindeki payının 2003 yılında yüzde 5.8’e 2004 ve 2005 yıllarında da yüzde 6.8’e çıkarıldığını ifade eden Erdoğan, 2004 yılında GAP’a ayrılan ödeneğin 900 milyon 897 bin YTL, 2005’te ise 1 milyar 98 milyon YTL olduğunu belirtti. 
     Başbakan Erdoğan, sıranın artık kalkınmanın itici gücü olan sulama yatırımlarına geldiğini bildirdi. 
     Erdoğan, sözlerini şöyle tamamladı 
     "GAP, gerek bugünkü imkanları, gerekse gelecekte bulunacak imkanlar açısından bir cazibe merkezi olduğunu zaten net şekilde ortaya koyuyor. Burada nitelikli işgücü var, bunu yatırımcılar görüyor. Bu aşamada, bölgedeki ya da bu bölgeden çıkmış yatırımcılarımıza çok büyük sorumluluk düşüyor. Her zaman söylüyorum doğduğunuz, büyüdüğünüz yere vefa borcunuz var. Bu vefa borcunuzu ödemek için önce siz geleceksiniz, önce siz yatırım yapacaksınız. 
     Arkanızdan, hem ulusal hem uluslararası sermaye buraya akın edecek. 
     Burası, Güneydoğu Anadolu Bölgesi, şimdiden bir marka haline gelmiştir. Tarımıyla, bereketli topraklarıyla, artık petrolden bile değerli olan su kaynaklarıyla bu bölge bir marka olmuştur. Bu markayı en iyi şekilde tanıtmak, korumak hepimizin asli görevidir. GAP, inşallah gayretlerimizle hem bölgenin hem de Türkiye’nin çehresini çok kısa sürede değiştirecek, bölgenin sorunlarına da kalıcı çözümler getirecektir." 
     
</TEXT>
</DOC>
