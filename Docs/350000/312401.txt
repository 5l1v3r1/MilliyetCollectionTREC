<DOC>
<DOCNO> 312401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy15.html </URL>
<DATE> 2005/02/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
CHP'den SSK hastanelerini Sağlık Bakanlığı'na devreden yasaya dava 
</HEADLINE>
<TEXT>

     CHP, 5283 sayılı Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na devredilmesine Dair Kanun'un bazı hükümlerinin iptali ve yürürlüklerinin durdurulması istemiyle Anayasa Mahkemesi'nde dava açtı. Dava dilekçesini verdikten sonra gazetecilere açıklama yapan CHP TBMM Grup Başkanvekili Kemal Anadol, Anayasa Mahkemesi'ne getirdikleri yasanın iptali isteminde haklı gerekçeleri bulunduğunu, yasanın hukuka aykırı olduğunu savundu. 
     ''AKP, Parlamento'daki çoğunluğuna dayanarak, evrensel hukuk normlarına aykırı yasa çıkarıyor'' diyen Anadol, CHP'nin bugüne kadar yaptığı 46 başvurudan 13'ünün sonuçlandığını, bunlardan 11'inin CHP'nin istemi yönünde karara bağlandığını söyledi. 
     SSK hastanelerinin de Sağlık Bakanlığı'na devrini öngören yasanın, sağlık hizmetlerinin tek elden yürütülmesi gibi bir gerekçeyle savunulduğunu anımsatan Anadol, ''Tam tersine artık yurttaşlar, sağlık hizmetleri verilirken 'hasta müşteri' olarak algılanacak, para talep edilecek. Yasa, ayrıca sağlık hizmetlerinin özelleştirilmesinin yolunu açan nitelik taşıyor. Onun için CHP karşıdır'' diye konuştu. 
     Anadol, yıllarca işçi ve işverenlerden kesilen primlerle yapılan SSK hastanelerinin Sağlık Bakanlığı'na devriyle Anayasa'daki mülkiyet hakkının ortadan kaldırıldığını savundu. 
     Yasanın, Bakanlar Kurulu'na ve Maliye Bakanı'na tanınan yetkiyle Anayasal sınırları aştığını ifade eden Anadol, ''Hukuksuzluğu Anayasa Mahkemesi'nin düzelteceğine inanıyorum'' dedi. 
     Anadol, Cumhurbaşkanı Ahmet Necdet Sezer'in Köy Hizmetleri Genel Müdürlüğü'nün kapatılması ve SSK hastanelerinin Sağlık Bakanlığı'na devrini öngören yasaları onaylamasını nasıl karşıladığı sorusunu, ''Sayın Cumhurbaşkanı'nın takdiridir. Bu konuda konuşmak istemem'' diye yanıtladı. 
     
</TEXT>
</DOC>
