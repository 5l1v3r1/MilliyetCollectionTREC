<DOC>
<DOCNO> 329312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko45.html </URL>
<DATE> 2005/04/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Satıcı Türkiye'nin tekstil ve hazır giyimden vazgeçme lüksü yok 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Türkiye'nin tekstil ve hazır giyimde vazgeçmek gibi bir lüksü yoktur'' dedi. 
     Erzurum Ticaret ve Sanayi Odası'nda düzenlenen Mart 2005 ihracat kayıt rakamları toplantısına katılan Satıcı, yaptığı açıklamada, Türkiye'deki girdi maliyetlerinin yüksekliğinden sürekli bahsedildiğini belirterek, tekstil sektöründe de hem enerji hem de emeğin yoğun olduğunu söyledi. 
     Hazır giyim ve tekstil sektörlerinin kendi içerlerinde transformasyon sürecini yaşadığını belirten Satıcı, şunları kaydetti 
     ''Türkiye'nin tekstil ve hazır giyimden vazgeçmek gibi bir lüksü yoktur. Serbest ticaret anlaşmalarıyla önümüzdeki dönemde tekstil ve hazır giyim sektörü çok daha parlak bir döneme girecek. Kim bu sektörler Türkiye için bitmiştir diyorsa, o kesinlikle bu konuyla ilgili bir şey bilmiyordur. Böyle önyargılı yaklaşımları kınıyoruz. Bu şekilde sektörel bir tavır ortaya konamaz.'' Satıcı, Türkiye'de tekstil ve hazır giyim sektöründe önümüzdeki yüzyılda daha çok ekmek yenileceğini belirterek, yapılacak serbest ticaret anlaşmalarıyla Türk tekstil ve hazır giyim sanayinin sahip olduğu birikim ve tecrübeyle tüm dünyaya daha geniş noktalardan ulaşabileceğini bildirdi. 
     
     TEKSTİL ÜRÜNLERİNDE ÇİN'E KOTA KONULMASI... 
     Satıcı, AB ülkeleri içerisinde yaptıkları çalışmayla Avrupa'nın Çin'e karşı özellikle tekstil ürünlerinde kota koyma ihtimalinin yüksek olduğunu söyledi. 
     ''Temmuzu bulmadan ABD'de de Çin mallarına karşı özellikle de tekstil ve hazır giyimine karşı kota uygulanacağı kesin gibi duruyor'' diyen Satıcı, bazılarının bilip bilmeden tekstil ve hazır giyimle ilgili bir takım konuşmalar yapmasını yanlış bulduklarını kaydetti. 
     
     TÜRKİYE'DEKİ BÜYÜME ORANI 
     Satıcı, Türkiye'deki büyüme oranına da değinerek, ''Türkiye'deki büyüme arkasından nasıl bir sonuç yaratmış asıl ona bakmak lazım'' dedi. 
     Bu rakamların matematiksel olarak ortaya çıkmış sonuçlar olduğunu ve bunun matematiğini tartışmamak gerektiğini anlatan Satıcı, şunları kaydetti 
     ''Bu rakamların arkasında duran olan olmadığına bakmak lazım. Türkiye yüzde 9.9 büyümüş. Ama nasıl büyümüş Özellikle dış ticaretle büyümüş. 97.5 milyar dolar ithalat yapmış. Buna karşılık sadece 64 milyar dolar ihracat yapabilmiş. Büyüme arkasından nasıl bir sonuç yaratmış asıl onu ölçmemiz gerekir. Kişi başına 4 bin dolar milli gelirden bahsediyoruz. Ama bu büyüme gelir dağılımında büyük bir adaletsizliği beraberinde getirmiş.'' Türkiye'deki büyümenin bedelini sadece üreticiler ve emekçilerin ödediğini belirten Satıcı, şöyle devam etti 
     ''Bu büyümeden kim kazanmış onu ölçmek lazım. Faize parasını yatıranlar, rantçılar para kazanmış. Bunlar Türkiye'de mutlu bir azınlık. Bu konuda ciddi bir zihniyet değişimine ihtiyaç var. Bundan sonra para ve maliye politikamızı hazırlarken bunun merkezine üretimi ve ihracatı yerleştirmek zorundayız. Tüm kamuoyunun Türkiye'nin üretimine sahip çıkması gerekiyor.'' Satıcı son olarak, Ermenistan Sınır Kapısı'nın açılması konusuna değinerek, ''Ticaret bu ilişkileri çözmenin en temel yolu'' değerlendirmesinde bulundu. 
     
</TEXT>
</DOC>
