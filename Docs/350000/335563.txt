<DOC>
<DOCNO> 335563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy21.html </URL>
<DATE> 2005/04/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan, Afganistan'da Mehmetçiklerle yemek yedi 
</HEADLINE>
<TEXT>

     Başbakan Recep Tayyip Erdoğan, Türk birliğinin görev yaptığı Afganistan Türk Görev Kuvveti Komutanlığı'nı Camp Doğan ziyaret etti. 
     Başbakan Erdoğan, Camp Doğan'da, Kabil Çokuluslu Tugay Komutanı Tuğgeneral Ümit Dündar ve Tabur Komutanı Yarbay Mehmet Büker tarafından karşılandı. 
     Erdoğan, daha sonra Tabur Komutanı Yarbay Büker'e plaket takdim etti. Başbakan Erdoğan, ardından karargahta görev yapan Türk askerleri ile birlikte et sote, ezo gelin çorba, pilav, salata, meyve ve tatlıdan oluşan öğle yemeği yedi. 
     Yemeğin ardından, Türk askerlerine hitap eden Erdoğan, askerlere ''Sevgili genç arkadaşlarım, Mehmetler, Mehmetçikler'' diye seslendi. 
     Mehmetçiklere, ''Kutlu bir görevin temsilcileri olarak buradasınız'' diyen Erdoğan, şunları söyledi 
     ''Hepinizi tek tek öpüyorum. Analarınız, babalarınız adına öpüyorum. Vatanınızdan uzaktasınız ama burada karşılaştığınız sevgi, gördüğünüz tecrübe, sizlere çok farklı deneyimler kazandıracaktır. İnanıyorum ki, Türkiye'ye çok farklı duygularla döneceksiniz. 
     Afganistan, sıkıntılarla dolu bir ülke, bu ülkeyi tanımak, Türkiye'nin hangi noktada olduğunu görmek açısından çok önemli, fakat Afganistan'a bakıp kendimizi aldatmamamız gerekiyor. Çünkü biz, bizden geri ülkelere bakıp, konumumuzu değerlendirmiyoruz. 
     Bizden çok ileri ülkelere bakarak, oraya yetişmenin ve onları aşmanın gayreti içindeyiz. Cumhuriyetimizin kurucusu Mustafa Kemal Atatürk'ün ifadesi ile 'muasır medeniyetler seviyesine çıkmak' bizim hedefimiz bu. Bunu başarmada kararlıyız, inançlıyız, bunun için çalışıyoruz. Kutlu bir görevin temsilcileri olarak buradasınız.'' 
     
</TEXT>
</DOC>
