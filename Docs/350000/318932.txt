<DOC>
<DOCNO> 318932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/aeko.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin borcunun yüzde 60'ını sildi 
</HEADLINE>
<TEXT>


Alacaklılarına, toplam 102.6 milyar dolarlık borcuna karşılık 41.8 milyardolarlık tahvil öneren Arjantin'in borç takası süresi doldu. Alacaklıların yüzde 75'inin teklifi kabul etmesi bekleniyor 

EKONOMİ SERVİSİ 

Arjantin, ekonomisini alt üst eden ekonomik krizden üç yıl sonra dünya tarihinin en büyük borç yeniden yapılandırmasını gerçekleştirdi. Güney Amerika'nın ikinci büyük ekonomisi olan Arjantin, Aralık 2001'in sonlarına doğru ayaklanmalar ve politik istikrarsızlığın ardından borç ödemelerini durdurmuştu. 
Ülke, dünya genelindeki alacaklılara, 81.8 milyar doları anapara olmak üzere faiziyle birlikte toplam 102.6 milyar dolarlık borcuna karşılık 41.8 milyar dolarlık yeni tahvil önerisinde bulunmuştu. Bir başka deyişle teklif borcun yüzde 59.3'ünün silinmesini içeriyordu. Takas için verilen sürenin cuma günü dolmasının ardından Arjantin Ekonomi Bakanı Roberto Lavagna, borçların yeniden yapılandırılmasının sorunsuz geçtiğini, dünya genelindeki alacaklıların elinde çok sayıda ve en az dört para biriminde tahvil olsa da takasın 'tamamen normal' gerçekleştiğini açıkladı. 
Lavagna kaç yatırımcının teklifi kabul ettiği yönünde bir raporun henüz oluşturulamadığını belirtse de analistler rakamın yüzde 70 - 75 civarında çıkacağını tahmin ediyor. 

Pazarlık bıktırdı 
Bu beklentinin ardında iki yılı aşkındır süren ve sert geçen görüşmelerin yatırımcılarda yarattığı bıkkınlık yatıyor. Bu seviyede kabulün Arjantin'in borcunu ödeyemez durumdan çıkarabileceği öngörülüyor. IMF, borç takasının başarılı kabul edilebilmesi ve Arjantin'in sermaye piyasalarına dönebilmesi için kabul oranının yüzde 75 olması gerektiğini belirtmişti. 
Sonuçların yarın alınması ve perşembe günü de yayımlanması bekleniyor. Arjantin'e borç verenler arasında en büyük yabancı grubu İtalyanlar oluşturduğundan İtalya'ya rakamların salı günü ulaştırılacağı bildiriliyor. Tahvil tutan yatırımcıların çoğunluğunu yüzde 38.4 ile Arjantin'de ikamet edenler oluşturuyor. Diğer tahvil sahiplerinin ise yüzde 15.6 İtalya'da, yüzde 10.3'ü İsviçre'de, yüzde 9.1'i ABD'de, yüzde 5.1'i Almanya'da ve yüzde 3.1'i Japonya'da bulunuyor. 

Yeniden borç alabilecek Arjantin şirketleri için ülkenin borç ödeyememe durumunun son bulması ekonominin büyüdüğü 2004'te yüzde 8.8 bir ortamda krediye tekrar erişim anlamına geliyor. Arjantin'in uluslararası sermaye piyasalarına dönüşü için de önemli bir adım olarak görülüyor. Arjantin Devlet Başkanı Nestor Kirchner, "Takasta iyi bir sonuç alacağız" dese de konuya 'kabul ya da terk et' şeklindeki yaklaşımı bazı alacaklıların dava açmasına da neden olmuştu. Arjantin'in teklifi başlangıçta pek çok alacaklıyı çileden çıkarmıştı. Ancak Arjantin uzun süre teklifinin kabulü için çaba sarfetti. 


</TEXT>
</DOC>
