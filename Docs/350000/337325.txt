<DOC>
<DOCNO> 337325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun37.html </URL>
<DATE> 2005/04/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Togo'da kan gövdeyi götürüyor, kanlı görüntüler 
</HEADLINE>
<TEXT>

     Togo'nun başkenti Lome'de güvenlik güçleriyle göstericiler arasında çıkan çatışmalarda en az 11 kişinin öldüğü, 95 kişinin yaralandığı bildirildi. 
     Hastane kaynakları, yaralananların büyük bölümünün kurşunla yaralandığını, bunlar arasında 2'sinin durumunun ağır olduğunu duyurdu. 
     Togo'da muhalifler, ülkeyi 38 yıl yöneten Gnassingbe Eyadema'nın şubat ayında ölümünden sonra iktidara geçen oğlu Faure Gnassingbe'nin seçimi kazanması olasılığına karşı "ölümüne savaşma" yemini etmişti. 
     Rakip siyasi partiler arasında geçen hafta sonu da çatışma çıkmış, 7 kişi ölmüş, onlarca kişi yaralanmıştı. 
     
     MUHALEFETİN ADAYI, KENDİSİNİ DEVLET BAŞKANI İLAN ETTİ 
     Togo'da muhalefetin devlet başkan adayı Emmanuel Akitani-Bob, kendisini devlet başkanı ilan etti. 
     Akitani-Bob, başkent Lome'da yandaşlarına hitaben, "Togolular, devlet başkanınız size sesleniyor. Evet, devlet başkanınız. Biz bu devlet başkanlığı seçimini kaybetmedik. Bunu bilmeli ve hareketi sürdürmelisiniz" dedi. 
     Emmanuel Akitani-Bob, konuşmasında ayrıca, gerekirse hayatlarını korumak için mücadele edeceklerini söyledi. 
     Togo'da, ülkeyi 38 yıl yöneten Gnassingbe Eyadema'nın şubat ayında ölümünden sonra, pazar günü yapılan seçimleri Eyadema'nın oğlu Faure Gnassingbe'nin kazandığı açıklanmış, muhalefet buna itiraz etmişti. 
     Lome'de bugün güvenlik güçleriyle göstericiler arasında çıkan çatışmalarda en az 11 kişi hayatını kaybetmiş, 95 kişi yaralanmıştı. 
     
</TEXT>
</DOC>
