<DOC>
<DOCNO> 338218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur19.html </URL>
<DATE> 2005/04/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'Apo'ya destek veren' Yunan belediyeden özür mektubu geldi 
</HEADLINE>
<TEXT>

     Tarık ARSLAN MUDANYA Bursa , DHA 

      BURSA'nın Mudanya İlçesi'ne bağlı Zeytinbağı Belediyesi'nin, Yunanistan'da kardeş şehri olan Yeni Tirilye Belediyesi'nin, Yunanistan'daki bir gazetenin, Apo'ya özgürlük’ adı altında başlattığı kampanyaya destek vermesini protesto etmesinin ardından Yunan belediyeden özür mektubu geldi. Yunanistan'ın Yeni Tirilye Belediye Başkanı Logceim Mitsou imzasıyla gönderilen mektupta, kardeşlik ilişkilerine gölge düşmemesi için ellerinden geleni yapacakları belirtildi. 
     Yunanistan'ın Yeni Tirilye Beldesi Belediye Meclisi, 24 Şubat 2005 tarihinde aldığı meclis kararı ile Yunanistan'ın Makedonya Bölgesi'nde yayın yapan Antifonitis Gazetesi'nin başlattığı Apo'ya özgürlük’ adlı imza kampanyasını desteklediğini açıkladı. Meclis, oybirliği ile aldığı kararda, Rumlar'ın kendi vatanları olan Türkiye'den Kemalist düşünce ile zorla kovulduklarını iddia ederken, en kısa sürede yeniden bu topraklara kavuşacaklarını içeren mesaj vermiş, Abdullah Öcalan'ı, özgürlük savaşçısı’ olarak ilan eden Antifonitis Gazetesi'nin başlattığı bu kampanyaya destek verdiklerini duyurmuştu. Yeni Tirilye'nin kardeş şehri olan Mudanya'nın Zeytinbağı Beldesi Belediye Başkanı Ali Turan, kardeş şehir belediye meclisinin aldığı karara tepki göstermişti. Dışişleri Bakanlığı'na bir protesto mektubu yazan Turan, Yeni Tirilye Belediye Meclisi'nin aldığı kararın, kardeş şehir olan Zeytinbağı Belediyesi'ni bağlamadığının altını çizdi. Turan, Yeni Tirilye ile kardeş şehir ilişkilerini tekrar gözden geçireceklerini açıklamıştı. 
     İki belediye arasındaki kardeşlik ilişkilerinin gerginleşmesine neden olan olayların ardından bugün Yeni Tirilye Belediyesi'nden özür mektubu geldi. Yunanistan2ın Yeni Tirilye Belediye Başkanı Logceim Mitsou, gönderdiği mektupta, Abdullah Öcalan'ın tutuklu bulunduğu Türkiye'de serbest bırakılması yönünde başlatılan kampanya ile ilgili meclis kararını kendisinin de uygun bulmadığını belirtti. Mitsou, mektubunda şu görüşlere yer verdi 
     Belediye Başkanı meclis kararı gereği, hadise ve olaylara katılmasa dahi meclise getirmeye mecburdur. O nedenle alınan kararı uygun bulmuyoruz. Ancak belediye meclisi halkın temsilcisi sıfatı ile bunu oyladı. Bugün için bu meclis kararını okurken size samimiyetle ifade etmek isterim ki, bu karara hiç katılmıyorum fakat karar böyle. Var olan iki kardeş belediyenin dostluğunun devam etmesinden yanayım. Ümit ederim ki bu dostluk ve kardeşlik daha çok artsın. Sizi temin ederim, ilk meclis toplantısında alınan bu kararın iptali için çalışacağım ki var olan kardeşlik ilişkilerimiz bozulmasın. Bu talihsiz karar için çok üzgünüm. Belirttiğim açıklamalara ümit ederim ki, siz de bana hak verirsiniz. İki halkın ve insanlığın iyiliği adına, iki belediyenin var olan sıcak kardeşlik bağlarının devam etmesini arzu etmekteyim.ö 
     
</TEXT>
</DOC>
