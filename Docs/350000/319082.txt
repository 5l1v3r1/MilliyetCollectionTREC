<DOC>
<DOCNO> 319082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur06.html </URL>
<DATE> 2005/02/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Karakış yeniden... Kar geliyor, havalar soğuyor 
</HEADLINE>
<TEXT>

     Bütün bölgeleri etkileyen yağışlı hava, salıdan itibaren kar yağışına dönüşüyor. Yurdun kuzeyinde kar, güney bölgelerde ise yağmur görülecek. İstanbul yarın yağmurlu, salı karla karışık yağmurlu ve çarşamba kar yağışlı olacak. Ankara pazartesi ve salı karla karışık yağmur alırken, çarşamba kar yağışı altında. İzmir, Adana ve Antalya yeni haftanın ilk iki günü sağanak yağışlı, Adana ve Antalya çarşamba günü yağmurlu. Erzurum'da 3 gün kar yağışı var. 
     Hava sıcaklığı 8 derece kadar düşecek. En düşük sıcaklıklar İstanbul'da 0, İzmir'de 4, Ankara'da 1, Erzurum'da -7, İzmir'de 4, Adana'da 15, Antalya'da 14 ve Samsun'da -2 derece yaşanacak. 
     YARIN Trakya dışında tüm bölgeler yağışlı bir gün geçirecek. Ankara-Bolu-Eskişehir çevreleri karla karışık yağmurlu, Doğu Anadolu'da kar yağışı var. Diğer yerler yağmurlu olacak. Antalya ve Muğla çevresinde etkili sağanak yağış bekleniyor. 
     SALI günü Marmara, İç Ege, Batı ve Orta Karadeniz ile Ankara-Eskişehir çevresinde kar yağışı görülecek. İstanbul ve Karadeniz'in kıyısında kar yağışı karla karışık yağmur şeklinde görülecek. Doğu Anadolu'da kar yağışı sürüyor. Akdeniz ve Kıyı Ege'de yine sağanak yağış bekleniyor, diğer bölgelerimiz yağmur alıyor. Marmara, Ege ve Karadeniz'de poyraz, Akdeniz'de lodos şiddetli esecek. 
     ÇARŞAMBA günü ise kar yağışı Türkiye'nin kuzeyini tamamen etkisi altına alıyor. Trakya dışında Marmara, Karadeniz, Doğu Anadolu, İç Ege ve İç Anadolu'nun büyük bölümü kar yağışlı bir gün geçirecek. Doğu Karadeniz, Akdeniz ve Güneydoğu Anadolu'da ise yağmur yağacak. Poyraz Karadeniz, Marmara ve Ege'de yine sert esiyor, Antalya çevresinde ise Karayel esecek... 
     Bursa'da şiddetli lodos nedeniyle 51 kişi zehirlendi 
     Öte yandan, Bursa'da, saatteki hızı zaman zaman 70 kilometreye ulaşan şiddetli lodos nedeniyle sobadan sızan karbonmonoksit gazından zehirlenen 51 kişi, hastanelere başvurdu. 
     Bursa Sağlık Müdürlüğü yetkililerinden alınan bilgiye göre, dün gece saatlerinden itibaren etkili olan şiddetli lodos nedeniyle sobadan sızan karbonmonoksit gazından zehirlenen 13'ü çocuk, toplam 51 kişi, çeşitli hastanelere başvurdu. 
     Hayati tehlikeleri bulunmayan ve tedavileri yapılan 51 kişinin, taburcu edildiği öğrenildi. 
     Lodosun, bugün etkisini kaybedeceği ve yerini yağışa bırakacağı bildirildi. 

     
</TEXT>
</DOC>
