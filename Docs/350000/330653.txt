<DOC>
<DOCNO> 330653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yazar/temelkuran.html </URL>
<DATE> 2005/04/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bombili biskin naykın peygın 
</HEADLINE>
<TEXT>
Bayanlar, baylar, bahar, artık aramızda 

Çünkü sokaklardan aşağıya çocuklar koşuyor. Kız çocukları soket çorap giyiyor, çünkü oğlan çocuklarının boyunları yakasız kazaklardan yukarı doğru inceliyor. Bir esmer çocuk, montunun önü sıkıntıyla açık, çoktandır raftan indirdiği kitabın parasını çarçabuk alabilsin diye kasiyer, çocuğun eli uzun süredir banknotla bekliyor. Bahar geldi, çünkü çocuğun masanın altındaki ayakları koşmak için, sanki çişi gelmiş gibi huzursuzlanıyor. 
Çünkü okul formalarının belini yukarı kaldırmış, ince çoraplarının üzerine giydikleri diz altı çorapları aşağıya indirmiş kızlar, bir pasajın içinde gülüşüp itişiyorlar. Biri yarın okulda takmak için pırıltılı, kelebek şeklinde tokalardan almak istiyor. Diğerlerini bırakıp bijuteri dükk nına girecekken tam, arkadaşları o sakız reklamındaki gibi bağırıyor 
"Gitme şirket senin " 
Boğazlarında, genç olmanın farkında olmadıkları tadı çınlıyor kahkahaları sırasında. Hıçkırıklara boğulup öne arkaya eğile eğile gülüyorlar. Tam yanlarından geçerken bir "liseli", bilmeden kadınların esas duruşuna geçiyorlar. Vitrine dönüp yüzlerini, oğlan kesinkes geçip gittiğinde birbirlerini dürtüp daha beter çın çın çınlatıyorlar pasajı. Bahar bu yüzden geliyor işte. Kızlar çınladıkça düşüyor ete ilk cemre... 
Balık Pazarı'nda öldüklerine şaşırmış balıklar. Açık kalmış gözlerinde hayretle gelip gidene bakmaktalar. Dışarı çıkarılmış kırmızı solungaçlarını toparlayıp şimdi gidecekler, bir dursa gelip geçenler, çekidüzen verip yüzgeçlerine aceleyle, hoplayıp zıplayıp denize geri göçecekler. Kocaman beyaz bıyıklı balıkçı dönüp bakacak ki, balıklar kaçmış Hop atlayacak denize. Bir daha da ondan haber alan olmayacak. Bahar bu yüzden gelecek işte, çok tuhaf şeyler olacak. 
Çin işi-Japon işi minnacıklıkları, uzaklardaki küçük kadınların çıtır pıtır ettikleri, diktikleri, yaptıkları küçük, tatlı mucizeleri, sepetlerine dolduruyor kadınlar. Minik bıçaklar, minik sepetler, mini mini bir şeylerle kadınlar, sokakta oynadıkları bir evcilik oyununun takım taklavatını tamamlamaktalar. Bahar bu yüzden geliyor işte kadınlar yeni oyuncaklarını seçiyorlar. Musluk suyunun akışını yumuşatıcı başlıklarını kadınların, uzun uzun düşünüp aldığını acaba hangi adamlar biliyorlar Minnacıklar Dükk nı'nın kapısında dev gibi kara bir adam, kadınlar içeride oyuncaklara tıkır tıkır aldanırken, sallanan tepside gelen çayını güneşe tutuyor. Çarşıda küçük, kızıl bir ışık oynuyor. Bahar işte bu yüzden geliyor. Çünkü güneş, tam bardağın içinden geçip karşıki duvarlara düşüyor. 
Kadınlar, tezg hlarda duran renkli eteklerin arasına daldırıyorlar ellerini. Elleri renklere bulansın diye böyle yapıyorlar. Kadınlar, bütün bu renkleri alıp evlerine götürmek, bütün renkleri yutup "karnı bahar" olmak istiyorlar. Kadınlar, "karnabahar" oldukları için renk renk eteklere meraklanıyorlar. Alıp hemen eve götürmek istedikleri pembe ayakkabılarıyla hangi sokakta yürüyebilirler ki Onlar sadece ayaklarının pembe bir şeyin içinde durmasını istiyorlar... 
Bütün bu sebeplerden bahar geliyor. Gerekçeli bir bahar bu, sebepsiz değil İnsanın aklına çok eskilerden tekerlemeler geliyor Bombili biskin naykın peygın, naykın peygın. Aga vaga naçiz viçiz, naçiz viçiz viç 
Benim ne demeye getirdiğimi suya atlamış, birbirlerinin yüzgeçlerini düzelten balıklar ve onların arkasından söylene söylene göbeğini yüzdüren balıkçı biliyor... 



</TEXT>
</DOC>
