<DOC>
<DOCNO> 347700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo08.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede borsa açıldı 
</HEADLINE>
<TEXT>


Voleybolda Bayanlar Ligi'nin son iki sezondaki şampiyonu Vakıfbank Güneş Sigorta, transfer borsasını Deniz Hakyemez ve Marta Solipiwka gibi iki önemli isimle renklendirirken, Beşiktaş ve Eczacıbaşı da yarışa katıldı 

RAGIP TEKİN 


Voleybolda bayanlarda son iki sezonun şampiyonu Vakıfbank Güneş Sigorta, kadrosunu iki genç transferle güçlendirdi. 
Sarı - Kırmızılılar, iki yıldır Beşiktaş'ta forma giyen milli smaçör Deniz Hakyemez ile Polonyalı Marta Solipiwka'yı ikişer yıllığına renklerine bağladı. Beşiktaş'ta iki sezon geçiren 1.87 boyunda ve 22 yaşındaki Deniz ile 1.91 boyunda ve 24 yaşındaki Solipiwka'nın transferiyle kadrosunu iyice güçlendiren Güneş Sigorta'nın menajeri Nalan Vural, "Yabancı oyuncu almak yerine Deniz'i tercih ettik. Artık üçüncü yabancıyı düşünmeyeceğiz" dedi. 
Beşiktaş, Azerbaycan Milli Takımı ve Azerrail Bakü takımının yıldız ismi Yelena Shabovta'yı transfer etti. Geçen sezon Fransa şampiyonu Cannes'da görev yapan Shabovta, daha önce Eczacıbaşı ve Vakıfbank Güneş Sigorta'da forma giymişti. 
Yeni sezona şampiyonluk parolasıyla hazırlanan Eczacıbaşı ise Fransız Villebon'dan transfer ettiği Çek milli Milada Spalova ile dün iki yıllığına sözleşme yaptı. 
Bu arada, Dünya'nın en önemli bayan voleybolcularından Rus asıllı Türk Lioubov Chackova Kılıç, Avrupa şampiyonu olan İtalyan Foppapedretti Bergamo takımından 400 bin dolar karşılığında Monte Schiavo Jesi'ye transfer oldu. 


</TEXT>
</DOC>
