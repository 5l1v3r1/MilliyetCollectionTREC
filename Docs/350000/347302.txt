<DOC>
<DOCNO> 347302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/dunya/dun06.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler, Hollanda'ya bakıp karar verecek 
</HEADLINE>
<TEXT>


GÜVEN ÖZALP 


Avrupa Anayasası için düzenlenen referandumda Fransa'nın cevabını "hayır" olarak belirlemesi, bu belgeyi hukuken öldürdü. Anayasanın yürürlüğe girebilmesi için 25 üye ülkenin tamamının onayını almış olması gerekiyor. Bu gerçeğe karşın Avrupa Birliği AB tercihini, bekleyip derinlemesine analiz yapmaktan yana kullanacağının ilk sinyallerini verdi. 
"Fransa'dan hayır çıktığının farkındayız ve bu karara saygı duyuyoruz" diyen AB Komisyonu Sözcüsü Françoise Le Bail, onay sürecinin devamından yana olduklarını söyledi. Le Bail, "Her üye ülkenin bu belge hakkındaki görüşünü dile getirmesi gerektiğine inanıyoruz" dedi. AB, her şeyden önce 1 Haziran'da yapılacak olan Hollanda referandumunun sonucunu bekleyecek. Bu referandumdan çıkacak sonuç, Fransız referandum sonuçlarıyla birlikte AB liderleri tarafından masaya yatırılacak. 
AB liderleri, 16 -17 Haziran'da Brüksel'de gerçekleştirecekleri zirvede konuyu tüm boyutlarıyla ele aldıktan sonra verecekleri ilk kararı, "onay sürecinin devam edip etmeyeceği" oluşturacak. Üyelerin bu değerlendirme öncesinde net bir tutum belirlemeleri beklenmiyor. 


</TEXT>
</DOC>
