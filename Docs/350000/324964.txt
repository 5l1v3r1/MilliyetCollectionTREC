<DOC>
<DOCNO> 324964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/siyaset/axsiy01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen yanlış anlaşılmış 
</HEADLINE>
<TEXT>


Bir ildeki binaların depremde yıkılacağını, ancak bu ili açıklayamayacağını söyleyen Ergezen, "Yanlış anlaşıldım. Kırsalın çoğu bu durumda" dedi 

ANKARA Milliyet 


Bayındırlık ve İsk n Bakanı Zeki Ergezen, kırsal kesimde bulunan bir ildeki binaların yüzde 72'sinin 5.9 - 6.3 büyüklüğündeki bir depremde yıkılacağını, ancak paniğe yol açmamak için bu ili açıklayamayacağı yolundaki sözlerinin yanlış anlaşıldığını savundu. Ergezen, "Bir il yok, kırsal kesimin çoğu bu durumda" dedi. 
Milliyet'in dünkü haberinde 4 ilin risk grubunda yer aldığı belirtilmişti. Bayındırlık Bakanlığı'nın incelemelerinde de Adıyaman, Elazığ, Kahramanmaraş ve Malatya'daki binaların ortalama yüzde 66'sının orta şiddetli bir depremde yıkılacağı, ölü sayısının 100 bini geçeceğinin ortaya çıktığı kaydedilmişti. Ergezen, dün AA'ya yaptığı açıklamada Erzurum Aşkale'de 25 Mart'ta meydana gelen 5.1 büyüklüğündeki depremde 1800'ün üzerinde binanın yıkıldığını anımsattı. Bingöl'deki 6.1'lik depremde de binaların yıkıldığını kaydeden Ergezen, "Böyle bir il yok ki. Zaten kırsal kesimlerin çoğu maalesef öyle. Örnek vermeyeyim diye öyle söyledim. 'Şu ilimizde deprem olunca şöyle olacak' diye bir şey yok. Türkiye'nin durumu ortada" diye konuştu. 
CHP Ankara Milletvekili Yakup Kepenek de, Ergezen'in sözlerini TBMM gündemine taşıdı. Kepenek, Ergezen'in yanıtlaması istemiyle verdiği önergede, "Sözünü ettiğiniz ilde depreme karşı ne gibi önlemler alınmaktadır " diye sordu. Kepenek, depremin olası tarihi konusunda bilgi olup olmadığını ve halkın önlem alması için bilgilendirilip bilgilendirilmediğini de sordu. 


</TEXT>
</DOC>
