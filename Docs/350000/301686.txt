<DOC>
<DOCNO> 301686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur22.html </URL>
<DATE> 2004/12/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Aç kurtlar Söke'de köye indi 
</HEADLINE>
<TEXT>

     Aydın'ın Söke İlçesi'ne bağlı Çavdar Köyü'ne inen aç kurtların, son bir hafta içinde, 10 büyükbaş hayvanı telef ettiği bildirildi. 
     Beşparmak Dağı eteklerindeki Çavdar Köyü'nün Muhtarı İhsan Garagöz, Söke İlçe Kaymakamlığı'na gelerek, durum hakkında bilgi verdi. 
     Garagöz, AA muhabirine yaptığı açıklamada, köyün büyükbaş hayvanlarının, başta zeytinlikler olmak üzere köy meralarında başıboş dolaştığını söyledi. Bu hayvanlardan bazılarını parçalanmış bulduklarını ifade eden Garagöz, şöyle konuştu 
     ''Önceleri, hayvanların parçalamasını köpeklerin işi olarak yorumladık. Dağdaki aç kalan kurtları aklımıza getirmemiştik. Ancak son 3 gün içinde 7 büyükbaş hayvanı daha parçalanmış bulduk. Yapılan takipte, uzun süredir görmediğimiz kurtlar karşımıza çıktı. Şu anda tedirginiz.'' Silahla kurt avına çıkan köylülerin ilk etapta 3 kurdu öldürdüğü, İlçe Tarım Müdürlüğü'nün, büyükbaş hayvanlara saldıran kurtlardan kuduz yayılma ihtimaline karşı çalışma başlattığı bildirildi. 
     
</TEXT>
</DOC>
