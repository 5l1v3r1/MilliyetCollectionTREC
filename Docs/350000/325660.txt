<DOC>
<DOCNO> 325660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur32.html </URL>
<DATE> 2005/03/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Biz Evleniyoruz" Caner'in yargılanmasına başlandı 
</HEADLINE>
<TEXT>

     Özel bir TV'de yayınlanan ''Biz Evleniyoruz'' programının yarışmacılarından Caner Toygar'ın ''polis memuruna mukavemet'' ve ''mütecaviz sarhoşluk'' suçlarından yargılanmasına başlandı. 
     İstanbul 14. Asliye Ceza Mahkemesi'ndeki duruşmaya, tutuksuz sanık Caner Toygar katıldı. 
     Duruşmada sorgusu yapılan Toygar, olay günü alkollü olarak araç kullandığını, polisin kendisini durdurarak kontrol yaptığını, ancak ''polise mukavemet ettiği yönündeki iddianın doğru olmadığını'' öne sürdü. 
     Toygar'ın avukatları da olayın gelişiminin anlatılandan farklı olduğunu savunarak, bu konuda tanık dinleteceklerini bildirdiler. 
     Duruşma, tanıkların dinlenilmesi amacıyla ertelendi. 
     İstanbul Cumhuriyet Başsavcılığı'nca hazırlanan iddianamede, Toygar'ın, ''polis memuruna mukavemet'' ve ''mütecaviz sarhoşluk'' suçlarından 3 yıl 2 aya kadar hapis cezasına çarptırılması isteniyor. 
     Caner Toygar, 11 Eylül 2004 tarihinde Beşiktaş'tan Balmumcu yönüne giderken alkollü ve ehliyetsiz olarak araç kullandığı gerekçesiyle kendisini durduran trafik polisiyle tartışmıştı. 
     Bunun üzerine gözaltına alınan Toygar, çıkarıldığı mahkemece tutuksuz yargılanmak üzere serbest bırakılmıştı. 
     
</TEXT>
</DOC>
