<DOC>
<DOCNO> 332553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko49.html </URL>
<DATE> 2005/04/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
BDDK Başkanı Bilgin 2004, tüketici kredileri yılı olmuştur 
</HEADLINE>
<TEXT>

     Bankacılık Düzenleme ve Denetleme Kurumu Başkanı Tevfik Bilgin, dünyada bankacılık sektöründe son 20 yılda büyük çaplı bir değişim süreci yaşandığını belirtti. 
     Bilgin, Ortadoğu Teknik Üniversitesi ODTÜ İktisadi ve İdari Bilimler Fakültesi Çobanoğlu Salonu'nda ''Türk Bankacılık Sistemi'' konulu bir konferans verdi. 
     Bilgin, bankacılıkta az bir kaynakla çok büyük bilançoların yönetildiğini belirterek, dünyada bankacılık sektöründe son 20 yılda büyük çaplı bir değişim süreci yaşandığını söyledi. Bankaların kendi aralarındaki rekabet kadar bankalar ile diğer finans kurumları arasındaki geleneksel olarak varolan keskin ayırımların giderek azaldığını belirten Bilgin, müşterilerin de geçmişi göre çok daha uzmanlaşmış ve gelişmiş ürünler talep eder hale geldiklerini kaydetti. Bilgin, teknoloji ve iş stratejilerinin artık birbirinden ayrılmaz hale geldiğini ifade etti. 
     Türkiye'de para ve benzeri araçlar ile sermaye piyasasına ait aktiflerden oluşan toplam finansal aktiflerin Gayri Safi Milli Hasıla'ya oranının 2003 yılında yüzde 126, 2004 yılında ise yüzde 140 olduğunu anlatan Bilgin, AB ülkelerinde bu oranın yüzde 405, ABD'de yüzde 373, dünya ortalamasının da yüzde 350 olduğunu bildirdi. 
     Bilgin, 2004 yılında sektördeki banka sayısındaki azalmaya rağmen geleneksel olarak bankacılık sektörünün finansal sektördeki ağırlığının devam ettiğine işaret ederek, bankaların toplam aktiflerinin finansal sistemin aktiflerine oranının yüzde 90 olduğunu kaydetti. 
     
     ''TEMEL AMAÇ TASARRUF SAHİPLERİNİN HAK VE MENFAATLERİ'' 
     Bilgin, BDDK'nın temel amacının, tasarruf sahiplerinin hak ve menfaatlerinin korunması olduğunu ifade etti. 
     Türk Bankacılık sisteminin yurtiçi şube sayısının 6 bin 173 olduğunu anlatan Bilgin, bankacılık sisteminin yurtdışı şube sayısının 42, ATM sayısının 13 bin 556, personel sayısının ise 127 bin 366 olduğunu bildirdi. Türk bankacılık sistemine ilişkin bilgiler de veren Bilgin, 2004 yılı Aralık ayı itibariyle toplam aktiflerde kamu bankaları ve TMSF bankalarının payının yüzde 36, özel bankaların yüzde 58, yabancı bankaların yüzde 3, kalkınma ve yatırım bankalarının ise yüzde 4 olduğunu hatırlattı. Bilgin 2004 yılı Aralık ayı sonu itibariyle sektördeki toplam aktifin 306 katrilyon liraya ulaştığını vurguladı. 
     
     KAMU BANKALARININ TOPLAM AKTİFLERİ 108 KATRİLYON LİRA 
     Kamu bankalarının aktif toplamının 108 katrilyon TL'lik bir büyüklüğe ulaştığını anlatan Bilgin, menkul değerler hariç kamu bankalarının aktif toplamının 45 katrilyon lira olduğunu söyledi. Mevduatın yeteri kadar büyümediğini ifade eden Bilgin, çözümün yeni kaynaklar ve yurtdışı krediler olduğunu söyledi. 
     2004 yılının tüketici kredileri yılı olduğunu vurgulayan Bilgin, 2004 yılında 26 katrilyon liralık tüketici kredilerinin 5.3 katrilyon lirasını kamu bankaları, 18.8 katrilyon lirasını özel bankaların, 2.2 katrilyon lirasının da yabancı bankalar tarafından verildiğini hatırlattı. 
     
</TEXT>
</DOC>
