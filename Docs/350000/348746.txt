<DOC>
<DOCNO> 348746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas14.html </URL>
<DATE> 2005/06/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Cameron Diaz, aldatma fotoğrafına 10 milyon dolarlık dava açtı 
</HEADLINE>
<TEXT>

     Amerikalı aktris Cameron Diaz, kendisine iftira ettiği gerekçesiyle National Enquirer gazetesi aleyhine 10 milyon doları aşkın dava açtı. 
     Diaz, kendi televizyon şovu ''Trippin''de çalışan MTV yapımcısı Shane Nickerson'ı öperek erkek arkadaşı Justin Timberlake'e ihanet ettiğini iddia eden gazeteye davayı, Santa Monica kentinde önceki gün açtı. 
     Mahkemeye sunulan dava dilekçesinde, gazetenin, ''tanıdıkların ve iş arkadaşlarının masum ve önemsiz bir görüşmesini, tamamen hatalı sansasyonel, rezilce ve suçlayıcı bir hikayeye çevirdiği'' belirtildi. Dilekçede, Diaz, Nickerson ve diğerlerinin stüdyodan çıktıktan sonra vedalaşmak için durduğu, Diaz ve Nickerson'ın öpüşmesinin söz konusu olmadığı kaydedildi. 
     
Diaz da Nickerson'ı kısa bir süre kucakladığını ve öpüşmediklerini söyledi. 
     National Enquirer sözcüsü Stu Zakim ise ''Biz haberimizin arkasındayız ve mahkemede sert savunma yapacağız'' dedi. 
     2003 yılından bu yana birlikte olan Diaz ve şarkıcı Timberlake'in her biri gazeteden 10 milyon doları aşkın tazminat istiyor. 
     National Enquirer gazetesi, 23 Mayıs'ta ''Cameron ihanet ederken yakalandı'' başlıklı haberinde, Diaz ve Nickerson'ı Los Angeles'da bir stüdyo dışında gösteren fotoğraf yayınlamış ve Diaz'ın Nickerson'ı öptüğünü iddia etmişti. 
     
</TEXT>
</DOC>
