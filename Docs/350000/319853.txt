<DOC>
<DOCNO> 319853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/spor/spo04.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bordo-Mavi, masmavi 
</HEADLINE>
<TEXT>


Trabzonspor, federasyonun şiddeti önlemek için ikinci yarıda uygulamaya koyduğu Mavi Bayrak'ı üç kez üst üste kazanarak, centilmenlikte de zirveye çıkmanın gururunu yaşadı 

HABER YORUM FUAT ERCAN 


Trabzonspor coşkulu, Trabzon gururlu... Süper Ligi ikinci sırada tamamladığı 93-94 sezonunun ardından bu sezon da şampiyonluğun güçlü adaylarından biri olarak zirve mücadelesi yapan Bordo - Mavili ekip "centilmenlikte" de "bayraktarlık" yapmanın mutluluğunu yaşıyor. 
Çok değil, 3 - 5 sene öncesine kadar Fenerbahçe başta olmak üzere üç büyüklerle sahasında yaptığı maçlarda skor ve futbolla değil, gazete manşetlerine çıkan olaylarla gündeme gelen Trabzon, bugün Futbol Federasyonu tarafından Fair - Play'de "örnek kulüp" olarak gösteriliyor. 
Futbolundan futbolcusuna, yönetiminden taraftarına kadar "bir başka şehir" olma yolunda özellikle son iki sezonda çok büyük bir yol katetti Trabzonspor. Federasyon'un ikinci yarıyla birlikte uygulamaya soktuğu "Mavi Bayrak" ödülünü de peş peşe üçüncü kez müzesine götüren Bordo - Mavililer, "şiddet batağındaki" Türk futbolunda gerçek "büyüklük" sergiliyor. 
"Rakiplerimize saygı duyuyor, hak ederek kazanmak istiyoruz. Çok çalışarak İstanbul'un üç büyük kulübüyle yarışıyoruz" diyor basın sözcüsü Dr.İbrahim Şahin. Peş peşe üç kez elde ettikleri centilmenliğin gururunu doya doya yaşarken... 
Şimdi görev sırası bizde... Gün, şiddetin ambargo koyduğu spor sayfalarının manşetlerine artık bu tür güzellikleri taşıma günüdür. 
Gün, mazisini tekzip edercesine Süper Lig'in "mavi bayraklı kulübü" olan Trabzonspor'u ayakta alkışlama günüdür. 

Mavi Bayrak nedir 
TÜRKİYE Futbol Federasyonu'nun sahalardaki şiddeti önleme projelerinden biri olan "Mavi Bayrak" uygulaması ikinci yarıyla birlikte başladı. Kriterler arasında yer alan, olumlu oyun, rakibe saygı, hakeme saygı, yönetimin tutumu, seyircinin tutumu, stat görevlilerinin tutumu, teknik alan davranışları, tribün organizasyonu ve genel organizasyon karşılaşmanın temsilci ve gözlemcileri tarafından puanlanarak Futbol Federasyonu'na bildiriliyor. Bu değerlendirmeler sonunda birinci olan takım her hafta Süper Lig'de 8, İkinci Lig A grubunda 4, Üçüncü Lig'de de 2 milyar para ödülü kazanıyor. 

'Şehir ayaklandı' 

Şahin mutlu 
TRABZONSPOR Basın Sözcüsü İbrahim Şahin, Trabzon kentinin şampiyonluk için kenetlendiğini söyledi. Şahin, "Artık Trabzon şehri ayağa kalkmıştır. Denizli maçında göğsüm kabardı, gözüm yaşlandı. 11 kişiye 20 bin kişi destek veriyordu. Bu taraftar olduğu müddetçe bu kulüp güzel günler yaşayacaktır" diye konuştu. 

Taşlama yaptı 
İLGİNÇ açıklamalar yapan İbrahim Şahin, "Son günlerde saha sonuçları istediği gibi olmayanlar bizim karıştırmak isteyebilirler. Taraftarlarımız sağduyulu olsun" çağrısında bulundu. Basın Sözcüsü, "Trabzonspor ne pahasına olursa olsun kazanmak isteseydi, bugün şampiyonluk iki fazla olurdu" ifadesini kullandı. 

Risk almıyor 

KARADENİZ ekibi, Türkiye Kupası çeyrek finalinde bugün konuk edeceği Gaziantep maçı için pusuya çekildi. Sakat olan Emrah'ın hazır olmadığı, hafif sakatlığı bulunan Tayfun'un durumunun ise iyi olduğu kaydedildi. Belinde ani spazm oluştuğu için Denizlispor maçı kadrosundan son anda çıkarılan D'Haene'nin takımla birlikte çalışmalara başlaması sevinç yarattı. Ancak Güneş'in üç oyuncuyu da riske etmemek için Denizli on birini sahaya sürmesi bekleniyor. 

Aktuğ'un güzel futbol dileği 

BAŞKAN Atay Aktuğ, futbolculara şampiyonluk konusunda baskı yapmadıklarını söyledi. Trabzonspor Başkanı, "Biz iyi futbolla şampiyon olmak istiyoruz" dedi. Ligin sportmence geçmesi dileğinde bulunan Atay Aktuğ, şöyle devam etti "Şenol Güneş'in takımın başına gelmesinden sonra futbolculara güven geldi. Takımımız zevk veren bir futbol oynamaya başladı. Trabzonspor taraftar, takım, yönetim ve teknik kadro olarak bütünleşmiş durumda." 


</TEXT>
</DOC>
