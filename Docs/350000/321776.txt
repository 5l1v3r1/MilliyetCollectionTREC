<DOC>
<DOCNO> 321776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun33.html </URL>
<DATE> 2005/03/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Hristofyas KKTC'de Talat'la görüştü... 
</HEADLINE>
<TEXT>

     KKTC Başbakanı ve CTP Genel Başkanı Mehmet Ali Talat ile Rum meclis başkanı ve Akel Partisi Genel Sekreteri Dimitris Hristofyas'ın CTP Genel Merkezi'ndeki görüşmesi sona erdi. 
     Talat ve Hristofyas, yaklaşık bir buçuk saat süren görüşmenin ardından yaptıkları açıklamada, Annan planı temelinde görüşmelerin yeniden başlaması için diyaloga devam edeceklerini belirtti. İki lider de, görüşmenin verimli ve yararlı olduğunu dile getirdi. 
     Başbakan Talat, Rum gazetecilerin, Rum yönetimi lideri Tasos Papadopulos'un Gazi Magosa limanının ortak kullanılması yönündeki önerisiyle ilgili bir sorusuna karşılık, bu önerinin güven artırıcı önlemlerle ilgisi olmadığını söyledi. Hristofyas ise bu konunun geniş çerçevede ele alınması gerektiğini belirtti. 
     Dimitris Hristofyas, Annan planı konusunda Rum tarafının değişiklik talepleri olduğunu ifade ederek, ''Bu değişiklikler olmalı ki planı halkımıza kabul ettirebilelim'' dedi. 
     Her iki lider de bundan sonraki diyaloglarına devam edeceklerini kaydetti. 
     
</TEXT>
</DOC>
