<DOC>
<DOCNO> 304902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo11.html </URL>
<DATE> 2005/01/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Diyarbakırspor, Oğuz Çetin ve Niyazi ile sözleşme imzaladı... 
</HEADLINE>
<TEXT>

     Diyarbakırspor, ikinci yarı hazırlıklarını sürdürdüğü Antalya Aksu'da, teknik direktör Oğuz Çetin ile 6 aylık, Ankaragücü'nden alınan orta alan oyuncusu Niyazi ile 1.5 yıllık sözleşme imzaladı. 
     Kremlin Palace Oteli'nde düzenlenen imza töreninde konuşan Diyarbakırspor Kulübü Başkanı Ahmet Göksu, Oğuz Çetin ile çalışmanın her zaman içinde bir ukde olduğunu belirterek, ''Gençlerbirliği'nden ayrılması üzücüydü. Ama bizim için sevindirici oldu. Oğuz Çetin ile çalışmaktan gurur duyacağız. Kendisiyle büyük başarılara imza atacağımıza inanıyorum'' dedi. 
     Göksu, Çetin ile birbirlerini daha iyi tanıdıktan sonra sezon sonunda yeniden görüşeceklerini ve karşılıklı anlaşma sağlamaları durumunda sözleşmenin süresini uzatacaklarını söyledi. Göksu ayrıca, Çetin'in talepleri doğrultusunda 3 futbolcuyla daha transfer görüşmelerinin sürdüğünü sözlerine ekledi. 
     Çetin ise Diyarbakırspor'daki öncelikli hedeflerinin istikrarı sağlamak ve Türkiye Ligi'nde konuşulan bir takım durumuna gelmek olduğunu vurguladı. 
     Niyazi ise ikinci yarıda Diyarbakırspor taraftarlarına daha iyi bir takım izletmek istediklerini söyledi. 
     
</TEXT>
</DOC>
