<DOC>
<DOCNO> 301241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun41.html </URL>
<DATE> 2004/12/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hapisteyken seçim kazandılar .. 
</HEADLINE>
<TEXT>

     Batı Şeria'da 23 Aralık'ta yapılan yerel seçimlerde belediye konseyi üyeliklerini kazananlar arasında, İsrail cezaevlerinde tutuklu bulunan 2 Filistinli de yer aldı. 
     Filistin Enformasyon Merkezi'nce verilen bilgiye göre, Ebu el Hüda olarak bilinen Muhammed el Rimavi, Ramallah'taki Beni Zeyd yerel konseyi üyeliğini kazandı. 
     El Rivami, seçimleri kazandığını, cezaevi yetkililerinin tutukluluk süresinin 6 ay daha uzatıldığını bildirmesiyle birlikte öğrendi. 
     Filistinli kaynaklara göre, Hamas liderlerinden Halid Meşal'in akrabası olan Ziya Musa Meşal de yine Ramallah yakınlarındaki Silvad köyünde yapılan seçimlerde oyların büyük çoğunluğunu toplayarak, ilk dört isim arasına girdi. 
     Batı Şeria'da 26 merkez için yapılan yerel seçimde, Hamas 7, El Fetih de 12 merkezde başarı göstermiş, diğer 7 şehirde ise küçük partiler ve bağımsızlar etkin olmuştu. 
     
</TEXT>
</DOC>
