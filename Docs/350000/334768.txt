<DOC>
<DOCNO> 334768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko02.html </URL>
<DATE> 2005/04/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Türk-Amerikan iş konseyi üyeleri Balıkesir'de... 
</HEADLINE>
<TEXT>

     Balıkesir Sanayi Odası, ''ABD'de İş İmkanları ve İhracatımız'' konulu bir toplantı düzenledi. 
     Balıkesir Sanayi Odası Başkanı Rona Yırcalı, Türk-Amerikan İş Konseyi TAİK Başkanı Yılmaz Argüden, ABD İstanbul Başkonsolosluğu Siyasi Ekonomik Konsolosu Helen Lovejoy, İşbir Sentetik Dokuma A.Ş. Genel Müdürü Erdem Aydın ve İzmir İhracatçılar Birliği Başkanı Ali Gürel'in konuşmacı olarak katıldığı toplantıda, Türkiye ile ABD arasındaki ticari ve sınai işbirliğinin artırılması, iş konseylerinin faaliyetleri, Türkiye'nin Amerika'da tanıtımı gibi konular ele alındı. 
     Balıkesir Sanayi Odası Başkanı Yırcalı, ABD ile Türkiye arasındaki işbirliğinin önemine dikkat çekerek, ''Nasıl diğer büyük ülkeler ABD ile iş yapabilmek için çeşitli temaslarda bulunuyorlarsa, bizler de tüm olumsuzluklara rağmen bir şeyler yapmaya çalışıyoruz. Çeşitli konularda yatırım yapmayı düşünen iş adamlarımızı aydınlatmak için bu toplantıyı düzenledik. TAİK, bu tür toplantılarını sadece Balıkesir'de değil, Türkiye'nin birçok ilinde de yapmaktadır'' dedi. 
     Türk-Amerikan İş Konseyi TAİK Başkanı Yılmaz Argüden de Türkiye ile ABD arasındaki ilişkilerin detaylarını anlatarak, şöyle konuştu ''Ağırlıklı olarak ortak değerleri paylaştığımız iki ülkeden bahsediyoruz. Amerika ile Türkiye arasında ortak değerli, uzun vadeli ilişkiler var. Tabii görüş farklılıkları da olabiliyor. Ancak ilişkinin temelinin ortak değerlere dayalı olması bu farklılıkları kolay aşmayı sağlıyor. Ortak çıkarları geliştirmek, ortak iş yapma kültürü, ticaret ve sanayide işbirliği ile olur. TAİK, 20 yıl önce kuruldu. Birinci hedefi, Türkiye ile Amerika arasındaki ilişkileri geliştirmektir. Bu nedenle ilişkilerin sadece büyük kuruluşlarla değil, Anadolu'nun çeşitli yörelerinde, Amerika ile iş yapma potansiyeline sahip kurumlara yaygınlaştırılmasına, tanıtıma yönelik faaliyetlere karar verdik. Bugünkü toplantımız da bu kapsamda yaptığımız Anadolu-ABD Köprüsü toplantılarından bir tanesidir.'' ABD İstanbul Başkonsolosluğu Siyasi Ekonomik Konsolosu Helen Lovejoy ise Türkiye'de bulunmaktan dolayı sevinç duyduğunu ve Türkiye ile işbirliği yapmanın büyük bir gurur olduğunu ifade etti. 
     
</TEXT>
</DOC>
