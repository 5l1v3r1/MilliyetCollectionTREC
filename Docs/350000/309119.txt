<DOC>
<DOCNO> 309119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun06.html </URL>
<DATE> 2005/01/25/ </DATE>
<TIME> 06.35 </TIME>
<AUTHOR>  </AUTHOR>
<HEADLINE>
Birleşik Arap Cephesi Irak seçimlerinden çekildi 
</HEADLINE>
<TEXT>

     Can HASASU KERKÜK, DHA 

IRAK'ta 30 Ocak'ta yapılacak seçimlere bir haftadan az bir süre kala Birleşik Arap Cephesi BAC yerel ve genel seçimlerden çekildi. 
     Kerkük'teki parti merkezinde dün bir basın toplantısı düzenleyen BAC Genel Başkanı Vasfi El Asi, karara gerekçe olarak Irak Yüksek Seçim Komiserliği'nin IYSK daha önce reddetmesine karşın, 78 bin Kürt seçmen adayının başvurularının tekrar kabul edilmesi için Kürtlere bir haftalık ek süre tanınmasını gösterdi. 
     El Asi ayrıca, Irak genelinde güvenlik koşullarının seçimler için yeterli olmadığını da savundu. Seçimlerin Birleşmiş Milletler garantörlüğünde yapılmaması ve gözlemcilerin yetersizliği nedeniyle sonuçların şaibeli olacağını da iddia eden El Asi, bu şartlar altında Irak genelinde ve Kerkük kentinde seçimlere katılmayacaklarını vurguladı. 
     
     KARARIMIZ TÜRKMENLERİ BAĞLAMAZ 
     Açıklamasında daha önce Kerküklü Türkmenlerle birlikte IYSK'ya haksız uygulamaları sonlandırmaları için 48 saatlik süre verdiklerini hatırlatan El Asi, isteklerinin yerine getirilmediğini ve kaygılarının giderilmediğini söyledi. El Asi bu kararlarının Türkmenleri bağlamadığını ve Türkmenlerin kendi tutumunu kendilerinin belirleyeceğini de sözlerine ekledi. 
     
</TEXT>
</DOC>
